<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>


<body>
    <main class=normalize>
        <div class="content">
            <h1 class="title">Maana-Faay<br>Maxamed Daahir Afrax</h1>
            <h2 id="hordhac">Hordhac</h2>
            <p><em>uu daabacaddii koowaad 1981 u qoray Maxamed Aadan Sheekh,
                    Guddoomiyihii Jaamacadda Ummada, Soomaaliya.</em></p>
            <p>Qisada Maana-Faay iyo qiimeheeda taariikhiga ah inta aynaan u galin,
                horta aan is weydiinno qisoy maxaad tahay? Runtii wax badan baa fasiraad
                laga bixiyey, siyaalo badanna loo rogrogey, inta ay nooc leedahayba.
                Hase yeeshee annaga, Soomaali ahaan, ahmiyad gaar ah ayaa bilowgeedu noo
                leeyahay. Waa marka horee afkeenna qoriddiisu dhoweyd, welina dihin, waa
                u tijaabo sida farshaxan qurxoon qoraal ahaan loogu bandhigi karo, ama
                sida afku dareen kasta u cabbiri karo.</p>
            <p>Waa tan labaade, dadweyneheennu ma baran akhriska sheekooyin casri
                ah, maxaa yeelay af-maal bay bulshadeennu ahayd, welina kama guurin, oo
                isagana tijaabo cusub bay u tahay. Waa tan saddexaade, bulshadeennu uma
                baran sawirka nolosheeda oo loo soo hordhigo sidii muraayad ay iska
                daawaneyso, kana arkayso ceebaheeda, xumaheeda iyo wanaaggeeda. Waxaan
                shaki ku jirin in haddii aan hore sheekooyinkeenna u qori lahayn, ama
                curiyayaal badani qisooyin casri ah noo hal-abuuri lahaayeen, wax weyn
                ayaa iska bedeli lahaa dhaqankeenna iyo aragtideenna nolosha.</p>
            <p>Si kastaba ha ahaatee, waa nasiibwanaag haddii dhalinyaradeennu ay u
                soo jeesteen hal-abuurka noocaas ah, oo kaalin weyn ka qaadanaya
                koritaanka wacyiga iyo dhaqanka bulshadeenna. Ninna ma mooga, bay ila
                tahay, in dadaal badan oo dhinacaas ah ay duruufo gaar ihi hakiyeen:
                waxa ugu yar kuwa ku lug leh xagga dhaqaalaha iyo xagga farsamada, oo
                qoraa kasta u baahan yahay in laga kaaliyo, marka uu hawshiisa wado.
                Waxaa hubaal ah in ay markan lagama maarmaan tahay in tallaabooyin cusub
                laga qaado arrimahaas, mar haddiiba afkeennii uu si sugan ugu
                xididdeystey maamulka, warbaahinta, dugsiyada iyo miyiga, uuna noqday
                saldhigga aqoonta, waxbarashada iyo cilmi baarista dalkeenna.</p>
            <p>Qisada maanta ina hortaal, Maana-Faay, waxay ugu horraysaa
                tijaabooyinka cawada yeeshay oo nooca loo baahnaa ah, waxeyna ku soo
                banbaxday markii, iyada oo taxane ah, ay Xiddigta Oktoobar ku soo bixi
                jirtey, sannadkii 1979kii.</p>
            <p>Dadweynuhu, Muqdisho iyo meel kasta oo Xiddigtu gaartaba, wuxuu u
                muujiyey xiisayn iyo soo dhoweyn aad u ballaaran oo aan hore loo arag,
                ilaa xad Wargeysku codsigii dadweynaha buuxin kari waayey, tiro kastoo
                lagu kordhiyey ee dhawr jeer la laba jibbaaray oo saddex jibbaaray!
                Bixiddaas faraha badan iyo xiisahaas xad-dhaafka ah maxaa keenay? Waxa
                ugu dhow oo loo malayn karaa waa in sheekadani si waaqici ah u
                dhex-gashay nolosha bulshada; qoys iyo qof, yar iyo weyn, wiil iyo
                gabar, intuba dareemeen in ay hab-nololeedkooda taabaneyso, iney uga
                dardaar werineyso fal-celiska dhaqankooda sii doorsoomaya, una sii
                tilmaameyso cawaaqibkiisa. Sidoo kale, waxay waalidku ka dhex arkayaan
                khaladaadka qaarkood ka galaan barbaarinta ubadka iyagoo wax toosi is
                leh.</p>
            <p>Bal u sii fiirsada hiddaha nolosha qoyska Maana-Faay, doodda
                dhexmareysa Axmed iyo Kulmiye, ruqaansiga Aay-Caddey iyo aragtideeda,
                tartanka dhalinyarada iyo figradaha kala duwan ee raggu dumarka ka qabo
                dumarkuna ragga ka qabo, sida waalidku u qasbo rabidda da’da cusub, iyo
                ugu dambaynta, dhibaatada ay martay nolosha Maana-Faay, oo ah
                shakhsiyadda sheekada oo dhan xiriirisa.</p>
            <p>Runtii waxaa qisadan summad gaar ah u ah, in ay dadka ay ku socotaa
                kuwo caadi ah yihiin, ee aad noocooda maalin walba suuqa iyo guryaha
                kula kulmi kartid, inaan hadalkooda is-muujin iyo erayo culusi ku jirin;
                in murtida buuggu xambaarsan yahay ay dadweynaha ka soo maaxeyso.</p>
            <p>Darsiga ugu weyn ee qiso ina soo hordhigi kartaana, ka sokow inaan
                akhriskeeda ku raaxaysanno ama ku madadaalanno, waa inay nagu qasabtaa,
                waliba si doqonima-garato ah, inaan gudaheenna iyo habka nolosheenna dib
                u dhuganno waxna ka beddello.</p>
            <p>Waxaan qabaa in qoraaga buuggan, Maxamed Daahir Afrax, oo tijaabadan
                cusub sida xalladda iyo kartida leh u gudbey, uu kulligeen naga mudan
                yahay hambalyo iyo mahadnaq ballaaran.</p>
            <p>Dr. M. Aadan Sheekh</p>
            <h2 id="tusmada">Tusmada</h2>
            <ul>
            <li><a href="#mahadcelin">Mahadcelin</a></li>
            <li><a href="#1aad">Xubinta 1aad</a></li>
            <li><a href="#2aad">Xubinta 2aad</a></li>
            <li><a href="#3aad">Xubinta 3aad</a></li>
            <li><a href="#4aad">Xubinta 4aad</a></li>
            <li><a href="#5aad">Xubinta 5aad</a></li>
            <li><a href="#6aad">Xubinta 6aad</a></li>
            <li><a href="#7aad">Xubinta 7aad</a></li>
            <li><a href="#8aad">Xubinta 8aad</a></li>
            <li><a href="#9aad">Xubinta 9aad</a></li>
            <li><a href="#10aad">Xubinta 10aad</a></li>
            <li><a href="#11aad">Xubinta 11aad</a></li>
            </ul>
            <h2 id="mahadcelin">Mahadcelin</h2>
            <p>Waxaan u mahadcelinayaa Maktabadda <em>SOAS</em> (Rugta Buug-Keydinta
                Dugsiga Culuumta Bariga iyo Afrika_,_ Jaamacadda Landan) oo oggolaaday
                in ay i amaahiyaan nuqul buuggaan daabacaaddiisii koowaad ah oo ay ku
                hayeen qolka lagu ilaaliyo qoraallada aan la heli karin, kuwaasoo aan
                caado ahaan la oggolayn in qolkaa laga saaro. Waxaan ugu abaal hayaa in
                ay ii oggolaadeen in aan nuqulkaas maalmo la maqnaado, si dib looga
                sawiro muuqaalkii koowaad ee galka oo igula habboonaaday in uu saldhig u
                noqdo galka daabacaddan cusub.</p>
            <p>Waxaan kaloo u mahadcelinayaa Cumar Aadan Qaaddi oo gacan weyn ka
                geystey suurtagalinta daabacaddaan saddexaad, taas oo Cumar la’aantiis u
                soo baxdeen dhakhsaha ay u soo baxday.</p>
            <p>Qoraha</p>
            <h2 id="1aad">Xubinta 1aad</h2>
            <h3 id="section">— 1 —</h3>
            <p>Iyadoon qofna salaamin, hareerahana eegin, bay qolkeedii halhaleel
                ugu gudubtay. Sariirtay isku halgaadday. Buugaagtii ay sidatayna
                koomadiinka dushiisay naxariis la’aan ku tuurtay. Qaar baa dhulka ku
                daatay. Waligoodba ha daateen. Yaa u jixinjixaya! Yaa aruursanaaya!
                Addimadeedii baabay aruurin kari la’dahay. Waa taas labadeedii lugood
                mid sariirta ku dul xoortay, iyadoo kabteedii wadata. Tii kale oo kabtii
                iskeed uga dhacdayna waxay ka lulataa sariirta qarkeeda. Bowdada waxaa
                ceego adag uga haya surweelka kaakiga ah ee dugsiga. Waligiisba ha uga
                hayo! Yaa ka fujinaaya! Yaaba ka xanuunsanaya!</p>
            <p>Haddaad isha kor ula sii raacdid, waxaad arkaysaa shaati cad oo gacma
                gaab ah oo ay hoosta ka soo riixayaan laba naas oo dhawaan kobcay. Waxaa
                la moodaa in ay ka cabanayaan shaatiga turriinsha la’aanta loogu
                dhejiyey. Waligoodba ha ka cawdeen. Yaa dulman ma iyaga mise guluusyada
                la moodo in ay sii go’ayaan? Kii doonaaba ha dulmanaado. Yaa isugu
                tagaaya!</p>
            <p>Qofkii u soo galaa wuxuu moodi lahaa ruux suuxsan, ama mar hore
                gam’ay. Waa runoo indhaha way dansatay, laakiinse hurdo warkeed ma jiro.
                Indhaheeda beryahaan hurdo sooma booqan. Intay neef culus xoog weyn ku
                soo jiidday bay xoog ka sii weyn ku soo celisay, sidii iyadoo doonaysa
                in ay ku soo xaaqdo dhibaatooyinka maskaxdeeda rasaysan. Waxay la ahayd
                dhibaatooyinkii ifka lagu uumay idil ahaantood in ay iyada dul saaran
                yihiin. Qof kasta dhibaatadiisaa la culus, isagaana isla jid leh.
                Noloshaaba sida ah.</p>
            <p>Markay indhaha isku qabsatay bay maskaxdeedu isla hadalkii laba
                jibbaartay. “Aah, dhib badanaa! Saan maan ku joogi karaa? Ilaahayoow
                sideen wax yeelaa? Iskoolkaanaaba iigu daran. Wax maan barashow ka
                gaaraa, anigaba waa dhibaataysanahaye! Macallinkaasaanba nacay! Khabiid
                waaye. Xisaabtiis ma la fahmi karo. Maxay nooga baddaleen
                macallinkeennii fiicnaay? Sabti imtixaan waaye kuma lohoo. Sabti maahine
                maantana keena. Imtixaan imtixaan waaba la iiga daran yahee. Iskoolkaan
                mar lee ma la xiroo. Waa ka neebsalahaa. Laakiin qof minankaan joogto
                maa neebsaheesa. Dhib maa dhib kaaga roon? An waa yaabay! Dadkaan qaf
                uula hadasho maa la waayey, oo runta u sheegto. Maxaa la ii khasbaa? Ma
                rabi. Ma rabi. Ma rabi. Khasab miyaa? Cawo ma rabi, maalin ma rabi!
                Waalid-waalidaa la idinka badiyey. Ammaan lee i siiya. Waalid oo
                ilmihiisa xaasad u eh maa la soo arkay? Haddii iga naxaysiin wax
                dhibkeyga eh ma igu khasbi leheen. Qaftii aniga rabo ma ii diidi leheen.
                Sidiin rabo lee ii yeeli leheedeen. Ah! Nasiib badanaa qaf xor eh, Sahra
                Yuusuf camal! Axmed saacaddaan intees joogaa? Xafiiskii aas fadhiyaa.
                Ah! Maxaan u soo mari waayey? Waa u sheegaa cawada, wixiis rabo ha
                dhaho. Dhibkaan ma ku jiri karo. Maya. Maya. Ma u sheegi karo. Ceeb
                waaye. Mashkilad kalaa imaaheeyso. Lacalla haddii…”</p>
            <p>Waxaa ka kala goysay shanqar iridka ka soo yeertay. Waxay dareentay
                qof saan culus oo u soo galay. Indhahase uma kala furine way
                ismoogaysiisay. Aad bay u necbayd in cidi u soo gasho. Waxay la ahayd
                culays ka daran kii ay hore u dareemeysey.</p>
            <p>“Maana-Faay! Maxaa ku daaray Maana?”</p>
            <p>Way garatey. Waa codkii macaanaa ee hooyadeed. Weli indhaha ma kala
                furin, farna ma dhaqaajin. Intay hooyo ku soo booddo oo dhexda isaga
                duubto labada dhaban kama dhunkan, sidii caadada u ahaan jirtay, markii
                ay dugsiga ka timaaddo. Maana Maanadeedii ma aha. Habartii oo qalbi
                jabsan, xaaladdeedana qaddarinaysa, ayaa intay ku soo dhawaatay,
                codkiina u sii dabcisay, oraahdii hore u raacisay, “Joogso-hee gebertey
                dharka iska beddel muggoo aa khadayside. Khadadii waa kaa khaboobooheey
                saaye.”</p>
            <p>“Khada-khadadiina ma rabiye ammaan aan niiga helo,” ayay si kulul ula
                soo boodday markii hooyadeed hadalkii ku celcelisay. Markay tiri ka dib
                bay la soo xumaatoy oraahdaas aan asluubta lahayn ee iskeed uga soo
                fakatay, kamase toobad keenin.</p>
            <p>Aay-Caddeey intay cabbaar iyadoo amankaag afka sacabka ku haysa ku
                dhaygagtay ayay dib uga soo laabatay, iyadoo cagaha jiidaysa, sidii
                abbaanduule goob dagaal ku soo guul darraystay.</p>
            <p>Waa adduun! Cimrigaa dheeraadaa geel dhalaayana waa ku tusaa! Ma
                Maana-Faay baa qofta sidaani u dambaysey? Aaway baarrinnimadii iyo dhega
                nugaylkii? Aaway qosolkii iyo qalbi furnaantii? Aaway firfircoonidii iyo
                sheekadii macaanayd? Aaway xishoodkii iyo xushmad ilaalintii? Aaway
                dabeecaddii dhan walba dahabka ka ahayd ee ay Xamar Weynoo dhan caanka
                uga noqotay, habartii gabari ka qalloocataana ku hal qabsan jirtay,
                <em>Haddiin nasiib leeyahay Maana-Faay camalaan dhali lahaay</em>?
            </p>
            <p>Aay-Caddeey wax ku cusub ma ahayn gabadheedu qadadii ay maalintaas ku
                diidday iyo xushmad darradii ay ugu jawaabtay. Horay buu yaabkii uga
                dhammaaday. Beryahaan oo dhan bay kala kulmaysay waxaas iyo wax ka
                daran. Xanaaqu sankuu ka saarsaaran yahay. Eray kasta oo qof qoyska ka
                mid ahi ku yiraahdo way dhibsanaysaa, hadduu xun yahay iyo hadduu
                sanyahayba wuxuu la yeelanayaa dhadhan kharaar, markaasay ama ka
                xanaaqaysaa ama xargo adag isku celinaysaa, uurkana ka gubanaysaa. Xataa
                sheekada caadiga ah ee xubnaha qoysku ku sheekaysanayaan, hadday goob
                joog u tahay way dhibsanaysaa, waxay la noqonaysaa qaw qaw aan dhadhan
                lahayn. Markaasay uurka iska oranaysaa, <em>Yaa iga aamusiya</em>.
                Marmarna intay ka kacday qol cidla ah isku xiraysaa, ee ku
                fekereysaa.</p>
            <p>Cunto u dhadhanta goor ugu dambeysay garan mayso. Waqtiga cuntadu
                marka uu soo dhawaado way ka naxdaa. Markii hooyadeed ku khasabto ayay
                korka ka taataabataa. Marna way ka dhuumataa, si aan loogu khasbin. Waa
                taas baaba’day ee dharkeedii ka yaraatay. Away bilicdeedii indhuhu kala
                boobi jireen, rag badan oo u soo baratamayna ku hungoobeen? Waa taas il
                go’dee abaarsatay, sidii ubax gu’ barwaaqo koriyey, ka dibse dabayl
                xagaa dharbaaxooyin naxariis la’aaneed ku dhufatay!</p>
            <p>Waa kaaf iyo kala dheeri Maana-Faaydaan madoobaatay ee murugo awgeed
                maryihii iska beddeli wayday, iyo tii shan bilood ka hor meeshii ay soo
                gashaba muusikada farxaddu u yeeri jirtey, dunidoo dhanna quruxda iyo
                qosolka ka buuxin jirtay?</p>
            <h3 id="section-1">— 2 —</h3>
            <p>Bal isu fiiri saaka iyo subaxdii iyadoo sida dheemanta u hillaacaysa
                ay taagnayd Shaneema Xamar horteeda. Subaxdaasi taariikhda Maana-Faay
                meel weyn bay ka gashay. Intay ifka saaran tahayna maskaxdeeda ka go’i
                mayso.</p>
            <p>Markay in yar joogtaba way ku soo dhacdaa. Waxaa hor yimaada
                muuqaalkeedii il qabadka lahaa ee marba gaari isu taagayey, iyana ka sii
                jeesanaysey. Waxay qabtey dharkii dugsiga, buugaagtiina gacantay ku
                haysatay. Waxay sugaysey tagsi dugsigeedii u sii dhaweeya. Tagsigii waa
                ku soo daahay. Iyadoo weli sugaysa, ayay gadaasheeda ka maqashay cod aan
                ku cusbayn una caddayn oo ku soo qaylinaya, “Maana-Faay! Alla waa
                iyadii!”</p>
            <p>Dib bay u jalleecday. isla markiina ku orodday markay aqootay, “Weey
                Sahra, ii warran abbaaye!”</p>
            <p>Waa la isku dhagay, dhabannada la iska dhunkaday.</p>
            <p>“Naa ii warran intee ka baxday beryahaan?”</p>
            <p>“Allaa! Shimaa isugu keen dambaysey! Hal sano camal waa dhan tahay,
                haye! Haddii shakho la helo, dad ma la soo salaamaayo, maahoo
                Sahra?”</p>
            <p>“Qof xun baad noqotay Maana. Maxaad iigu imaanwayday, waad ogtahay
                anigaa guri firaaqa ah keligay daggene?”</p>
            <p>“Cawadaan kuu imaahaa.”</p>
            <p>“Waa yahay, caawaynnu si fiican u sheekeysan doonnaa, hadda shaqaan
                ku ordayaa, adiguna dugsi baad u socotaaye, caawa hal saac baan ku
                sugayaa, ciddiina igu salaam, yaa macaantey?”</p>
            <p>“Haye abbaay. Jaaw hee.”</p>
            <p>Sahra Yuusuf ballantaasi waxay ka ahayd afgobaadsi reer magaalnimo.
                Laakiin Maana-Faay culays weyn bay la lahayd, wayna ka sii fekereysey
                maalintii oo idil. Yaa u sheega booqashadaasi waxa ay u soo waddo. Yaa
                ogeysiiya in ay u horseedi doonto inqilaabkii ugu weynaa ee nolosheeda
                ku dhaca! Yaa uga diga in ay noqon doonto albaab ay ka gasho tijaabadii
                ugu khatarsanayd ee soo marta: tijaabo kharaar haddana macaan? Xanuun
                iyo xiise isku dhafan!</p>
            <h3 id="section-2">— 3 —</h3>
            <p>Maana-Faay ma ahayn gabdhaha habeenkii raysta. In kastoo aan loo
                ilaalin jirin sidii walaasheed Iisha, haddana dabeecaddeeduba ma ahayn
                gabdhaha bixbixidda jecel. Aabbaheed Xaaji Muumin, kama shallaayin
                makhabiyanimadii uu ka daayey iyo waxbarashadii uu u oggolaaday.</p>
            <p>Wuxuu ku waana qaatay makhabiyannimadii lagu khasaaray ee gabadhii
                ilmihiisa u weynayd, Iisha. Waxbarasho iyo mustaqbalba Iisha way
                seegtay. Dhawrsanaantii gabarnimo ee aawadeed guriga loogu xabbisayna
                waxay noqotay biyo col loo dhaanshay.</p>
            <p>Sagaal iyo toban sano ayay ahayd makhabiyo guriga lagu ilaaliyo.
                Waxay ahayd gabar aad u qurux badan aadna loo jecel yahay. Xaafadda oo
                dhan waxaa looga sheekaysan jiray quruxdeeda, caqligeeda,
                dhawrsanaanteeda iyo miyirkeeda. Aabbaheed iyo hooyadeedba waxay u
                hayeen kalgacal xad dhaaf ah, wayna ku faani jireen. Dadku way ku cawryi
                jireen, uguna hambalyayn jireen. Lexejeclada iyo han weynida saa’idka ah
                ee loo qabay, ayaa keentay ilaalinta dheeraadka ah.</p>
            <p>Iisha hal mar uun bay xargo goosatay, dib dambena gacan looguma
                dhigin. Jartii ay ku fakatay waxaa isla abaabulay naag fataalad ah iyo
                nin shabeel naagood ah oo doonayey in uu dhawr habeen ku moodo. Dhawrkii
                habeen markay u dhammaadeen ayuu mid cusub ka raadsaday, iyadiina ku
                yiri <em>Jaaw Amiiko, ka bul dheh, cagta saar waddada!</em></p>
            <p>Suuqeeday hore u sii gashay. Waxay isu qaadatay sidii qof xabsi ka
                soo baxay, ee macaanka xorriyadda la dhadhansiiyey. Diyaar uma ahayn in
                ay xabsigii dib ugu laabato. Xornimo raadis ka sokow, waxaa sii
                baydadinayay, baqdin ay gurigooda ka qabtay marba hadday danbiga intaas
                la’eg gashay. Saaxiibbadii cusbaa ee ay dhowrkii beri ku baratay ayay
                baasheeda ka raacday. Liillalow baa lagu soo dhaweeyey. <em>Abaadirow
                    soo aruuri inanta!</em> Mindhaa sooma aruuriyo!</p>
            <p>Maanta qof kastoo qoyska ka mid ah magaca Iisha marka uu dhegtiisa
                ama maskaxdiisa ku soo dhacdo, waa ku lablaboodaa, korkana ka
                jiriiricoodaa. Xaaji Muumin haddii cunto hor taal wuu ka sii jeestaa,
                iskana joojiyaa. Hooyadeed Aay-Caddeyna waaba muraara dillaacdaa. Sheeko
                socota markii gabdho lagu soo hadal qaado Xaaji Muumin wuu naxaa,
                warkana xirtaa ama baddelaa. Wuxuu ka baqaa haddii la sii wad wado in
                marka dambe la yiraahdo, <em>Ka warran gabadhaadii suuqa gashay?</em>
                Ama qof meel xun ku soo arkay intuu soo gocdo warbixin wadna qabad ah
                wajiga uga fiiqo, inkastoo uu dhawr sano ka hor tacsideedii dhigay
                magaceedana warqadda qoyska ka tiray, haddana sidaas ugama harin. Ilaa
                maanta dad baa uga tacsiyeeya, ee boogtii ka danqiya.</p>
            <p>Iisha waalidkeed waxay ku noqotay boog ceebeed oo aan ka harayn inta
                ay nool yihiin. <em>Waa ciqaabkii aad ku mutaysateen dambigii aad iyada
                    ka gasheen, markii aad ka xaaraantinimayseen waxbarashadii iyo dhex
                    galkii bulshada</em>, ayay Xaajiga ku yiraahdaan saaxiibbadii qaarkood.
                Taas ha garaysto ama yuu garaysan, kollaybase mid buu ogaaday. Wuxuu
                hubsaday qof aan iyadu is ilaalin in aan cidina ilaalin karin. Markaas
                ayuu jeexjeexay shukooyinkii uu ugu tala galay gabdhihiisa yaryar, Leyla
                iyo Maana-Faay: intuu dhar dugsi iyo buugaag u soo gaday buu labadaba
                waxbarasho u diray.</p>
            <h3 id="section-3">— 4 —</h3>
            <p>Leyla saddex sano ayay Maana-Faay ka weyn tahay. Dugsigana waxay uga
                horraysey laba sano. Markii Maana dugsiga dhexe ka baxday, bay Leylana
                dugsiga kalkaaliyayaasha caafimaadka ka baxday, kaaliye takhtarna shaqo
                ku bilowday. Waxay is jeclaadeen Ciise Dheere oo afar sano ka weyn, ahna
                farsama-yaqaan ka shaqeeya Mashruuca Sahminta Hawada.</p>
            <p>Dhibaato aan la soo koobi karin ayay ka soo mareen jacaylkoodaas iyo
                sidii ay qoyska gabadha uga heli lahaayeen oggolaansho guur. Markay ka
                waayeen, bay isla dhuunteen, ka dibse waalidkii way maslexeen, waana la
                heshiiyey, gargalyo fara badan ka dib.</p>
            <p>Xaaji Muumin inkastoo uu ka mid yahay ganacsatada yaryar, haddana
                wuxuu uga duwan yahay fikradda khaladka ah ee qaarkood ka qabaan
                waxbarashada iyo shaqada dawladda. Waxaa kale oo uu odayaasha da’diisa
                ah ee ay isku xaafadda yihiin uga duwan yahay sida ay u arkaan
                barbaarinta ubadka. Aragtiyaha qaarkood wuu la wadaagaa. Wuxuuse uga
                yare horreeyaa fahamka isbaddelka casriga iyo dabeecadda
                dhallinyarada.</p>
            <p>Saaxiibbadiisa ay habeenkii gidaarrada xaafadda ku sheekaystaan, in
                badan ayay ku dhaliilaan gabdhihiisa uu dugsiga u dirtay ee dariiqyada
                shuko la’aanta ku mara. Hase yeeshee waxaa xaalkii is baddelay markii la
                arkay waddada Leyla martay, Maanana ku socoto. Waalidiin badani waxay ka
                masayreen wax tarka ay Leyla nafteeda, reerkeeda iyo waalidkeedba u
                yeelatay iyo magaca ay bulshada ku dhex yeelatay. Xaafadda oo dhan
                markii qof madaxu xanuunoba waxaa la yiraahdaa, <em>Leyla ha la
                    jeriyo</em>. Dad badan ayaa markaas Xaaji Muumin ku dayday. Intay
                gabdhahoodii shukooyinkii ka xooreen bay dugsiyada u dirsadeen.</p>
            <h3 id="section-4">— 5 —</h3>
            <p>Maana-Faay qorraxdoo aan dhicin bay is dhisid bilowday. Waxay isu
                diyaarisay sidii qof xaflad laga wacay. Waxay isla ahayd sidii qof arrin
                muhiim ah fulinaysa. Muraayad weyn bay is hor taagtay. Kor iyo hoos bay
                iska eegtay. Keligeed baa is cajabisay. Ma mooga in ay qurux badan
                tahay. Dad fara badan bay ka maqashay. Markay maqashaba hoos ahaan bay
                isugu bogtaa. Wax kastoo ay biddo in ay qurux u kordhinayaan way ku
                dadaashaa. Iyadoo muraayadda eegaysa, ayay marba dhan u dhaqaaqday.
                Intay <em>Aboosto</em> uurka iska tiri bay saacadda eegtay. Toddobadii
                oo rubuc dhimman bay ka akhriday. “Alla waan daahay,” bay hoos u tiri.
                Boorsadeedii bay armaajada dusheeda ka daftay. Jidka ay sii mari doontaa
                ku soo dhacay. Cabsi aan weyneyn baa qac ku tiri. Waxa ay ka cabsoonayso
                ma garanayso, laakiin way cabsanaysaa. Siddeed iyo tobankii sano ee ay
                ifka joogtay, weli waqti habeen ah xuduudka Xamar Weyne kama bixin,
                iyadoon dad la socon. Guriga Sahra Yuusuf qudhiisu Xamar Weyne kama
                dheera. Waa dhammaadka waddada Rooma, saraha duugga ah ee Xamar Jajab ka
                bilaabato.</p>
            <p>Intay dariishad daaradda u jeedda furtay bay hooyadeed halkii ay ku
                ogayd hanqaloocsatay. Weli way fadhidaa. Jikada horteeday hawl ku
                haysataa. Waxay jeclaysatay in ay habartu meesha ka kacdo. Inay gudaha
                gasho ama bannaanka u baxdee dariska u laabato. Iyadoo u jeedda ma bixi
                karto. Waxay ku furaysaa su’aalo ayan u babac dhigi karin jawaabtoodana
                ku dhiirran karin. Intii ay labisanaysey albaabku hoos buu uga xirnaa.
                Haddii lagu qabto qiil-qiil bay gali lahayd. “Ah! Habartu may kacdo!
                Markaan looga baahnaynba way iska maqnaataaye! Fiiri weli way iska
                fadhidaa! Waxa ay suubbinaysaa sow ma dhammaadaan!” Siday marna habarta
                eegmo ugu xadaysey marna saacadda u fiirinaysey, u hiyi kacaysey, isu
                hiifeysey, gidaarka u dharbaaxaysey, ayay habartii gudaha alaab ka
                doonatay. Fursaddii bay ka faa’iideysatay. Halhaleel bay jaranjarta uga
                dagatay, iyadoo wadnuhu aad u boodboodayo. Markay dhulka tagtay bay
                cabsideedii laba jibbaarantay. Xataa in ay hareeraha eegto way ku dhici
                kari wayday. Waxay la ahayd in ay boqollaal indhood gees kasta ka soo
                eegayso, meesha ay u socotana wayddiinayso. Intay jidiinka buurtay bay
                saanta hore u boobtay.</p>
            <p>Uma baran in ay keligeed habeen baxdo. Beryahanna kaba sii duwan.
                Waxay ku jirtaa is ilaalin dheeraad ah. Cidduna waxay siisaa fiiro gaar
                ah. Culayskaasi wuxuu ku soo kordhay ilaa maalintii loo sheegay in lagu
                daraayo ina adeerkeed Abuukar Aw-Mukhtaar oo sida badan loogu yeero
                Iikar. Arrintaas markii loo sheegay aad bay u yaabtay. Amakaag bay
                indhaha la caddaysay, afkana gacanta saartay. Way ka degi wayday in
                Iikar nin u noqon karo. Sina uguma kala duwanayn isaga iyo walaalkeed
                Aweysow oo aabbaheed iyo hooyadeed dhaleen. Isku si bay u ciyaari
                jireen, isma hunguriyayn karaan. Waligeed Iikar nin ahaan ugama xishoon.
                Inkastoo aan guurkaasi dhadhan iyo xiise u lahayn, haddana wixii
                waalidkeed ugu taliyo ma diidi karin.</p>
            <p>Hooyadeed Aay-Caddey, qudheedu arrintaas raalli kama ahayn; iyada
                ogeysiin ahaan uun baa loo soo gaarsiiyey, ka dib markay soo
                go’aansadeen labada oday ee walaalaha ah; iyaduna waxay rabtay in
                arrinta billowgeedii lagala tashado, tixgelin waynna la siiyo.
                Aay-Caddey wax badan bay duqeeda kula doodday tixgelin la’aanta noocaas
                oo kale ah.</p>
            <p>Waxay ku eedaysaa in uu talada reerka keligii iska go’aansado. Isagu
                eeddaas ma garaysna. Aad buu xaaskiisa u qaddariyaa, una xushmeeyaa.
                Hase yeeshee wuxuu qabaa arrimaha qaarkood go’aan ka-gaariddoodu in ay
                tahay shaqo aan odayga lala wadaagin, ee uu keligii xaq u leeyahay.</p>
            <p>Xaaji Muumin iyo Aw-Mukhtaar maalkii aabbahood uga dhintay ma
                qaybsan, mana dhaxlan. Saro iyo laba dukaan ayaa ka dhaxeeya. Waxay
                doonayeen in aan qoysku marna kala bixin. Carruurtiina waa koreen. Sidaa
                awgeed ayay intay fadhi gaar ah qaateen go’aan ku gaareen in afar
                carruurtooda ka mid ah is-waydaar la isugu guuriyo, arooskoodana isku
                mar laga dhigo, wada jirna loogu hawl galo. Iikar Aw-Mukhtaar iyo
                Maana-Faay Xaaji Muumin oo dhinac ah iyo Aweys Xaaji Muumin iyo Jiija
                Aw-Mukhtaar oo dhinaca kale ah. Hadda alaabtii waa la gaday, kharash aad
                u badan baa la galay, arooskiina waxaa lala sugayaa xiritaanka dugsiga
                Maana-Faay. Warkii waa la gudbiyey. Deriska iyo ehelada oo idil waa
                gaaray.</p>
            <h2 id="2aad">Xubinta 2aad</h2>
            <h3 id="section-5">— 1 —</h3>
            <p>Sahra Yuusuf guri bulakeeti ah oo afar qol ka kooban ayaa mid u
                kiraysan yahay. Aad bay u nadiifisay una sharraxday. Geeska midig waxaa
                gidaarka cirifka ku haysa sariir foormiig ah oo si fiican u goglan,
                koomadiin sideeda u madow baa ag yaala. Harqad yar oo ay gacanteeda ku
                toshay baa ku fidsan. Rikoor baa sii dul saaran. Cajalado badan baa
                dhinac rasaysan. Dabaqiisa hoose waxaa saaran wargays sheeko sawiran ah
                (fotoromanso). Gasada waxaa ka soo jeeda armaajo gaaban oo iyana
                sariirta u eg. Khaanadaheeda mid baa nus furan, dhar dumar baa ka soo
                jeeda. Harqad tii koomadiinka u eg kase weyn baa dul saaran. Qasacado
                iyo dhalooyin yaryar oo fara badan baa kor safan. Waxaa qaarkood ka
                dhammaaday qaarna wali ku jira barafuun iyo waxyaalo kale oo dumarku
                isku carfiyaan ama isku qurxiyaan. Gidaarrada sawirro iyo farshaxan baa
                ku teedsan. Dhanka bidix waxaa fidsan saalooto yar oo madow. Waxay ka
                kooban tahay hal kursi oo laba qof ku filan iyo laba kale oo kasoo hor
                jeeda, miis yarina u dhaxeeyo.</p>
            <p>Kursiga ballaaran ee iridka ku jeeda waxaa isku barakaadisay Sahra
                Yuusuf. Gacmihiisii kala fogaa bay midna isku tiirisay midna lugaha dul
                saaratay. Maana-Faayna kursi gacma leh ee ka soo hor jeeda ayay ku
                dhacadiiddaa. Qudheeda kama qasna, martina uma eka. Marba dhankii ay
                doontay u maja fidsanaysaa. Faantadeedana fiiqsanaysaa. Sheekaa baxaysa.
                Qosol baa bururaya. Muusik baa birmanaaya. Hadalkaa la kala boobayaa.
                Kaftanka iyo fara-ka-cayaarkaa la isku tuurtuurayaa. Carrada in dad kale
                ku nool yahay lama dareensana.</p>
            <p>Gaw-gaw! Iridkaa la garaacay. Jag! Sheekadii baa la xiray. Dhegahaa
                la taagay. “Hoodi hoodi,” baa soo yeertay. Wagarey wagar! Waa cod rag.
                War cusub! Waa la is-hayaa. Sahra intay jiifka ka boodday bay qun u
                fariisatay. Guntiinadeedii furfurnayd bay meelihii ay ka soo xeydantay
                kor iyo hoos ugu fidisay. Xornimadii la isugu yimide ma aragtaa!</p>
            <p>Maana-Faay iyadu naxdintii runta ahayd bay naxday. Wiish baa samada
                uga yeeray. Intay kud isku tiri bay afarteedii addinba soo uruursatay
                sidii diin khatar dareemay. Faantadii ay fiiqsaneysey miiskay degdeg u
                dul dhigtay, sidii qof tuugo lagu qabtay. Garbasaartii kursiga
                gacantiisa u saarnayd bay la soo boodday. Intay hagoog jiq isku siisay
                bay gidaarka xaggiisa u jeesatay.</p>
            <p>Sahra markay diyaar-garowday bay intay albaabka dhinac u furan yahay
                indhaha ku taagtay, qofkii aan loo jeedin ee idanka waydiistay ku tiri,
                “Yaa waaye? Soo gala!”</p>
            <p>Waxaa soo galay inan da’diisa dhawr iyo labaatan jir lagu qiyaaso,
                maarriin dhuuban ah, dhabankiisana ladnaani ka ifayso. Hadalkiisu waa ka
                soo horreeyaa, “Hambalyo! Caawa aad baad u faraxsan tahay. Sheekadaada
                iyo qosolka kaa baxaaya xaafad shanaaddaa laga soo raacayaa.”</p>
            <p>Intay kursigii uga kacday, farxaddeedii duushayna dib u soo ceshatay.
                bay tiri, “Haye Axmed, ii warran beryahaan waaba lagu waayaye, caawa
                yaaba kaa roon!”</p>
            <p>Iyadoo wali hadalkii wadata ayuu intuu Maana ku jeestay, si xushmad
                leh ugu yiri, “Jaaw abbaaye.”</p>
            <p>Maana madax rux keliya ayay ugu jawaabtay. Sahraa hadalkeedii sii
                wadatay, ee tiri, “Qoftaan aan isku dheer nahay baa ii timidoo sheekadu
                isugu kaaya baxdaye.” Axmed waxba isma martiyeyne, intuu si deggan, isku
                kalsooni iyo isla weyniyina aanay ka marnayn u soo tallaabsaday, ayuu
                kursigii weynaa ku dangiigsaday. Sahrana intay dibadda u yare baxday,
                haddana dib u fariisatay bay tiri, iyadoo Maana-Faay gacanta ku
                taageysaa, Axmedna hadalka u jeedinaysa, “Gabadhaan iska baro, waa
                saaxiibtay. Maana-Faay baa la dhahaa. Maana, wiilkaan waa walaalkay
                Injineer Axmed Jaamac.”</p>
            <p>Maana intay hal mar milicsatay, haddana indhihiisa hoos uga gabbatay,
                bay cod si dhib leh lagu maqlaayo hoos ugu tiri, “Barasho wanaagsan,”
                iyadoo dhulka fiirinaysa, iskuna dayaysa in ay qariso yaxyaxa lama
                filaanka ah ee jirkeeda saaqay.</p>
            <p>Axmedna intuu si xiisa leh isha gees gees ugu shiishay buu cod macaan
                ku yiri, “Jaaw Maana-Faay, barashadaadu waa ii farxad weyn.” Weli
                eegmadii dulucda lahayd kama dul qaadin. Dhoolla caddaystiina kama
                xirin. Quwad dahsoon oo uusan garanayn baa dhankeeda u jiidatay dunidii
                kalana illaawsiisay. Wuxuu u holladay in uu ku tuuro eray macaan oo
                kaftan iyo af gobaadsi isugu jira, si uu qalada uga saaro, hase yeeshee
                eraygii cunihiisa sooma dhaafin. Waxaa hakiyey dareen aan caadi ahayn oo
                ay ku soo bitisay quruxda aan caadiga ahayn ee hortiisa ka muuqata.</p>
            <p><em>Subxaanah! Waxaan qurux miyaa? Tanina ma Xamar bay ku noolayd? Ka
                    marag in aysan i soo marin qoortaan mulaaxda ah, midabkaan dahabiga ah,
                    dhabannadaan cuddoon, indha-malaa’igeedkaan la moodo in ay hurdo soo
                    hayso iyo tintaan sayn-fardoodka u eg ee indha daraandarka ah! Laakiin
                    sug. Waxaad mooddaa in ay gaaban tahay. Bal marka ay istaagtaan si
                    wanaagsan u eegi doonaa.</em></p>
            <p>Sidii loo bixi jiray buu u baxay, soomana noqon, ilaa uu maqlay
                codkii Sahra oo dhankiisa bidix ka leh, “Maxaad la aamustay, maad noo
                sheekaysid?” Ula kac bay filinka uga kala goysay, ka dib markay
                wajigiisa ka akhrisatay dareenka maskaxdiisa ku meehanaabaya.</p>
            <p>Axmedna intuu is gartay buu ugu jawaabay isagoo xabbad sigaar ah
                diyaarsanaaya, si ay deggenaanta ugu caawiso, “Sheekee adigaa marti
                laguu yahaye!”</p>
            <p>Cabbaar la iska sheekaystay, Maana-Faay iska tagtay, markay u
                adkaysan wayday ninka hor fadhiyee aan kici rabin, eegmada dulucda lehna
                ka daynayn. Jawigeedii farxadda lahaa buu ka jiiray, xornimadii buu ka
                ciriiriyay. Culays buu ku noqday. Intay saacadda fiirisay bay iska
                kacday. Sahrana way sii dhaweysay, kana soo laabatay.</p>
            <p>Axmed markaasuu intuu sal muggi u fariistay Sahra xog waraysi ku
                bilaabay. “Sahra, malaa’igtaan yari maxay ahayd, saaxiibtaa miyaa?” ayuu
                si kaftan dhable ah ugu tuuray, isago indhihiisu qarin kari la’ yihiin
                ahmiyadda weyn ee uu su’aashaas siinayo.</p>
            <p>“Saaxiibnimo saas ah maaha, laakiin yarta si fiican baan isu naqaan.
                Berigii aan Xamar Weyne deggenayn baan is barannay,” Sahraa ugu
                jawaabtay.</p>
            <p>Sahra waa ina eeddadi ay isku aqal ku soo koreen. Waa isku da’,
                gabdhaha walaalihiis ahna iyaduu ugu jecel yahay. Sidii laba wadeey bay
                u sheekaystaan, sirta qaarkeedna way isku qarsadaan sidii laba gabdhood
                oo is jecel. Sahra mar baa la guursaday, iyadoo aan weynayn baa nin lagu
                daray. Muddo gaaban ka dib way wada noolaan kari waayeen. Markay in
                badan ka carartay buu iska furay.</p>
            <p>Sidii ay ninkeedii u kala tageen gooni ahaan bay u dagganayd.
                Arrimaha dhallinyarada khabiirad bay ku tahay, laakiinse ma aha hablaha
                falal xumada yaqaan. Waa shaqaale dawladeed, sharafteedana way
                dhawrataa. Waxay leedahay saaxiib rasmi ah oo Axmed iyo cidda oo
                dhammiba isku og yihiin, arooskoodana loo wada toog hayo. Waa qof
                bulshayad ah, aad u maskax furan, kar ah, la moodo in ay da’deeda ka
                waaya-aragsan tahay.</p>
            <h3 id="section-6">— 2 —</h3>
            <p>Axmed wuxuu Sahra ka codsaday in ay rasmi ahaan isu barto isaga iyo
                Maana-Faay. Haddii ay ahaan lahayd hal sano ka hor markii uu ka soo
                laabtay waxbarashadii uu toddobada sano dibedda ugu maqnaa, wuxuu
                halkiisa ku go’aansan lahaa in uu Maana-Faay guursado. Haddase
                go’aankaas ku degdegi maayo. Muddadii sannadka ahayd ee uu Xamar ka
                shaqaynaayey waxaa u korortay waaya-aragnimo weyn. Waxaa isbaddalay
                fikrado badan oo markuu dibedda joogay uu ka qabay bulshada: xagga
                hablaha, xagga shaqada iyo guud ahaanba xiriirka dadka.</p>
            <p>Aad buu u dherarsan jiray dhammaadka waxbarashada iyo ku laabashada
                dalka hooyo. Laba arrimood buu ku tala jiray in uu samayn doono markuu
                Soomaaliya cagaha saaro. Waxay ahaayeen in uu gabar wanaagsan guursado
                iyo in uu aqoontii uu soo bartay wax badan ku qabto ee dalkiisa u
                faa’iideeyo.</p>
            <p>Labadaas arrimoodba, in kastoo mabda’ ahaan uu weli iska aamminsan
                yahay, haddana xamaasaddii uu hore ugu hayey wax weyn baa iska dhimay.
                Sannad dhan baa u dhammaaday, welina guur u hirgalay iyo wax muuqda oo
                uu dal u qabtay midna uma jeedo. Uma cadda, isla markaasna ma mooga in
                ay jiraan waxyaalo saameeyey, himmaddiisii xiimayseyna jillaafeeyey.
                Waxyaabahaasi xagga shaqada iyo xagga dumarkaba way ku soo mareen. Wuxuu
                la kulmay gabdho badan oo is-araggoodii koowaad hiyi kacshey, quruxdooda
                iyo qalbi furnaantoodu maanka ka xadday, kaddibna dhuxul dambas huwan ku
                noqday. Ma yara inta jeer qob moos loo dhigay, mar uu ku kufo iyo mar uu
                ka tallaabsadaba.</p>
            <p>Haddase waayo-arag buu noqday. Beryahaan gabadhii cajibisa wuxuu kula
                dhaqmaa <em>lugna baqo ugu joog, lugna dagaal</em>. Hadday xumaato
                intaysan kugu moodin ku mood, hadday fiicnaatana arrimo mustaqbal la
                indha indhee.</p>
            <h3 id="section-7">— 3 —</h3>
            <p>Ciddu aad bay ula jaceshahay in uu guursado. Aabbihii Jaamac Dhegey
                iyo hooyadii Cambaro Cali-Dhoof labaduba way ku guubaabiyaan. Sahra
                Yuusuf qudheedu way kula talisaa, kalana talisaa. Aad bay ugu han weyn
                tahay in ay aragto guri walaalkeed leeyahay iyo carruur uu dhalay.
                Waliba waxay si gaar ah u jaceshahay gabadha uu guursanayaa in ay noqoto
                mid ay iyada is yaqaanniin. Sidaa awgeed ayay u riyaaqday markii uu
                yiri, “Maana-Faay iskaaya bar.” Waxaa ku soo dhacay Maana iyo Axmed oo
                is guursaday. Waxay ku riyootay guri walaalkeed oo ay hooyo ka tahay
                gabadhaas quruxda badan, dabciga wanaagsan, dugsiga sarena ka baxaysa.
                Markii fikraddaasi ku soo dhacday, ayay intay qososhay Axmed ugu
                jawaabtay, “Igu duub aniga, anaa ku baraya Maana-Faay!”</p>
            <p>Haddana wax bay gocatay. Hal mar bay maskaxdeedu wareegtay. Shaki aan
                caadi ahayn baa ku dhashay. <em>Nimanka waqtigaan jooga lama aammini
                    karo, walaalkaana ha ahaadee. Gabadhaas miskiinta ah haddaad u soo gacan
                    gelisid, ee uu hadhow mustaqbalkeeda ku ciyaaro, yaa ka mas’uul ah?
                    Maya. Maya. Ha barin. Ha barin. Biyo intay kaa fog yihiin baa la iska
                    moosaa. Haddii kale maad haddeerba runta wajiga ka saartid, hadduuba ku
                    hor fadhiyaaye!</em></p>
            <p>“Dhegayso Axmed!” bay tiri, iyadoo weli fekeraysa, wajigiisana
                fiirinaysa.</p>
            <p>Intuu sidii nin dareen galay u soo eegay buu yiri, “Haye?”</p>
            <p>“Horta hawshii aad ii xil saartay waan ku tallaabsanayaa, laakiinse
                hal shardi baa ku xiran.”</p>
            <p>“Muxuu yahay shardigaasi, kolleyba shardi kasta waan kuu oofine?”</p>
            <p>“Waxaa weeye in aad ii sheegtid, xiriirka aad gabadhaas ka rabtaa
                nooca uu yahay, ma guur baa mise waa gaabsi?”</p>
            <p>“Aah! Meel xun bay iga taabatay! Guur iyo gaabsi aa? Waxayba u
                hadlaysaa sidii dadkii hore. Guur iyo gaabsi midnaba kama fekerine
                quruxdeeda uun baa i jiidatay baan filayaa. Oo horta maxaan ka rabaa?
                Garan maayo. Keliya waxaan garanayaa in aan rabo. Horta bal soo xera
                geli, ka dib xiriirkeedu dhankii uu doonaba ha u jahaystee. Ka soo qaad
                haddii ay…”</p>
            <p>Isagoon weli u jawaabin fekerkiina dhammaysan, bay su’aal kale uga
                nixisay, “Hadal haddee, maxaad la aamustay? Jawaab baa lagaa
                sugayaa.”</p>
            <p>“Adigu xujadaas naga dhaafoo qofta iskaaya bar,” buu ugu
                jawaabay.</p>
            <p>“Markii aan iskiin baro, haddii aad berri ka maalin gabadhaas
                islaameed ku ciyaartid, dambigaas sow aniga korkayga ma aha?”</p>
            <p>“See ugu ciyaarayaa, ma kubbad baa?”</p>
            <p>“Mayee waa shabaq! Kuwa intaad been-beenta ku indha sarcaadisaan,
                markii aad baabi’isaan, godkii aad geliseen uga dhaqaaqaysaan maxay
                yihiin? Ma kubbad baa?”</p>
            <p>“Kulli fidmo waa iyaga, imisa nin bay intay kabihii kala baxeen,
                isagoo caga cad gagi bannaan soo taageen, ugana dhaqaaqeen?”</p>
            <p>“Abboowe raalli ahow, taasi idiin ma noqon karto is difaac aad ugu
                marmarsootaan dambiga aad hablaha ka gashaan.”</p>
            <p>“Abbaaye runta haddaad rabtid iyo haddaadan rabinba, hablaha hadda
                joogaa iyagaa maafiya ah; maafiyana ninkii wax ku darsanaaya waa khasab
                in uu kula dhaqmo murtida ah: <em>Masku intuusan kugu candhuufin, ku
                    candhuuf</em>.”</p>
            <p>“Waan ka xumahay. Meel baad uga dhacaysaa gabdhaha.”</p>
            <p>“Ma filaayo in aan sheegay wax aan jirin, haddaadse ka xumaatay iga
                raalli ahow.”</p>
            <p>“Xataa haddii ay jiraan kuwa aad tilmaamaysid, waxa ay samaynayaan
                aragtay, laakiinse marna ma is waydiisay waxa ku kallifay iyo cidda
                eedda iska leh?”</p>
            <p>“Adiguba ii sheeg, haddaad og tahay.”</p>
            <p>“Rag baa ku kallifay, qaabkaasna u carbiyey ama duruuf baa ku
                kalliftay, haddii la sii cilmiyeeyo.”</p>
            <p>“Sahra, waqtigaagii baa la gaaray, aad ina rag oo idil maxkamad
                millatari soo taagi jirtay,” ayuu yiri, isagoo dhoolla caddaynaya,
                iskuna dayaya in uu hadalka majarihiisii kaftanka ahaa ku soo celiyo, si
                ay dooddu u qabowdo, dantiisiina ugu dhawaado!</p>
            <p>Sahrase weli kaftan diyaar uma ahayne, iyadoo sideedii iyo si ka sii
                daran u kulul bay tiri, “Diid ama ha diidin, eedaysanayaal baad tihiin,
                mana idiin cafinayno dambiyada aad naga gasheen. Bal Ilaah baan kugu
                dhaarshaye yaa xaq idiin siiyey in aad gabdhaha marka horana jidka xun
                idinku u horseedaan, marka dambana wixii aad barteen ku caydaan, kuna
                nacdaan? Yaa idiin banneeyey falka xun in aydan idinku ka xishoon, ee
                weliba ku faantaan, annagana noo hor kacdaan, markaan idinku raacnana
                nagu dhaleecaysaan? Miyaanay taasi ahayn badownimo laga yaqyaqsado?
                Haddii nin waliba halka uu joogo hablaha ka weeraro, xaggee ku
                baxsanayaan gabadhiisa iyo xaaskiisu? Ma waxay noqonayaan malaa’ig keli
                ahaantood ka xijaaban isha aadanaha? Sidee kuugu suurtoobaysaa in aad
                habeen kasta gabar cusub la tumatid, haddana tiraahdid: Ma guursanaayo
                gabar tijaabooyin hore soo martay?”</p>
            <p>Intuu indhihii ay ku soo caddaynaysey kuwo ka cadcad ka hor geeyey,
                buu yiri, “Miyaad is yeelyeelaysaa? Sidee u guursanayaa qof soo gubatay
                oo rag hore la soo tuman jirtay?”</p>
            <p>“Bal eeg! Waa kaas caqligiinnu, waa caqligii qarnigii labaad. Sidee
                iyadu kuu guursanaysaa adigoo naago hore la soo tuman jiray?”</p>
            <p>“Ma anigay igu dayan kartaa, anigu nin baan ahaye.”</p>
            <p>“Sharciga adiga kuu bannaynaya iyadana ka xaaraamaynayaa xaggee buu
                yaal? Ii sheeg! Mise waxaa jira wax aan adiga kaa go’ayn iyadase ka
                go’aaya?”</p>
            <p>“Sharcigu qofna u bannayn mayo, laakiinse dhaqan baa jira, arrimaha
                qaarkood ragga u bannaynaya haweenkana ku ceebinaaya.”</p>
            <p>“Dhaqankii gabooba, ama xaqdarro ku dhisan, sow in laga gudbo ma
                aha?”</p>
            <p>“Hadda adigu aan ku ogaannee ma waxaad u dagaallamaysaa in hablaha
                tumashada loo banneeyo?”</p>
            <p>“Mayee waxaan u dagaallamayaa in aan nimanka ka gooyo xaqa dheeraadka
                ah ee ay iyagu isa siiyeen iyo xad gudubka ay haweenka ku dulmaan.
                Tumashadu haddii ay ceeb tahay, waa in aynnu labadeennuba ka
                dhawrsannaa, haddii kalena aynnu u wada aqoonsannaa wax caadi ah oo qof
                waliba u baahan yahay ceebna ahayn. Haddaadse aaminsan tahay gabar soo
                tumatay guur kuma habboona, maad gabdhaha nabad galisid, yaad ku
                hallaynaysaa in ay guursadaan kuwa aad adigu la tumanaysid? Mise ulakac
                baad mustaqbalkooda uga madoobaynaysaa? Ma xaq baa in aad hablaha ku
                cambaaraysaan wixii aad idinku u horseeddeen?”</p>
            <p>“Kaba dhig in aan annagu dhankaas horseed ugu nahay, beenta iyo axdi
                la’aantana yaa ugu horseed ah?”</p>
            <p>“Yaa kale? Idinka lee ahaa?”</p>
            <p>Intuu isu qoslay buu sidii nin doodda ka baxsanaaya si kaftan u eg u
                yiri, “Kaalay adiga yaa kuu doortay in aad noqotid qareenka u dooda
                xaawaley oo dhan?”</p>
            <p>“Anigu waxaan xanaaqaa marka aad hablaha wada dhaleecaysid.”</p>
            <p>“Ma diiddani in ay jiraan qaar badan oo wanaagsan, adiguna ha diidin
                in ay jiraan rag wanaagsan oo gabdhahooda daacad u ah.”</p>
            <p>“Waa hagaag.”</p>
            <p>“Haddaba kuwaasaan ku jiraaye iskaaya bar saaxiibtaa Maana-Faay.”</p>
            <p>“Iga ballan qaad in aad ka dhiganaysid gabadhaadii mustaqbalka.”</p>
            <p>“Waa kaa ballan qaaday, haddii aysan ku dhicin imtixaankayga.”</p>
            <p>“Imtixaankaas waa in aan anigu kula saxaa: immisa maaddaad ku
                imtixaamaysaa?”</p>
            <p>“Taasi waxay ka mid tahay sirta imtixaanka, mana bannaana in ardayda
                loo sheego.”</p>
            <p>“Laakiinse anigu ma ahi qoftii la imtixaamayey.”</p>
            <p>“Ardaydaad ka mid tahay.”</p>
            <p>“Sidee uga mid ahay?”</p>
            <p>“Maadaama aad gabar tahay, ma bannaana in laguu sheego sirta
                ragga.”</p>
            <p>“Nacallaa kugu yaal, dhiiglaawe! War walaashaa waa lala socodsiiyaa
                sirta ragga, si ay uga digtoonaato shirqoolladooda.”</p>
            <p>“Cidna la socodsiin maayo sir laga yaabo in loo gudbiyo qofta aan
                khamaarka wada dheelayno. Walaashay waxaan la socodsiinayaa wixii aan
                danahayga halis gelinayn.”</p>
            <p>“Sow ma ogid danaystennimadaasi in ay tahay midda lagu haaraamo
                imbiryaaliyadda?”</p>
            <p>“Raalli ahow Sahra, ha igula hadlin afkii siyaasiyiinta. Waan ku
                ogahay in aad aqoon siyaasadeed leedahaye, ha naga fogayn arrintii aynu
                ka hadlayney. Ha i illowsiin Maana-Faay, caawa iyada uun baa ii darane;
                bilixsaanak gacan igu sii sidaan ku heli lahaa, ka dibna daneyste iyo
                imberyaaliiste waxaad doontid igu magacaw.”</p>
            <p>Intay qosol yar ku dhufatay bay kaftankeedii sii wadatay, ee tiri,
                “Laakiin walaalle, diyaar uma ahi in aan noqdo daba dhilifka
                imberyaaliistuhu ugu adeegto dibindaabyaynta dadyowga!”</p>
            <p>“Adigu laakiin intaad imberyaaliistaha iiga dhigaysid maad iga
                dhigtid shacbi xuquuq ka maqan u halgamaaya, waajibkuna yahay in
                taageero loo fidiyo? Miyaanan xaq u lahayn in aan u halgamo sidii aan ku
                heli lahaa jeexayga maqan, macaantayda qarsoon, gacaladaydii nolosha ila
                wadaagi lahayd, gacanna iigu jirin?”</p>
            <p>“Haa. Haddaad qumman tahay, ii dhiib gacanta!”</p>
            <h3 id="section-8">— 4 —</h3>
            <p>Axmed Jaamac farxad buu gurigii Sahra kala dheelmaday. Ceel Gaab buu
                lug ku tegay. Dad meel tuban buu is dhex taagey. Dadku marba dhinac bay
                u yaacaan. Intii laga orod badiyaana ka soo noqonayeen iyagoo caga jiid
                ah. Gawaari iyo dad fara badan baa is dhex wiriiryaamaya. Mar dambaa
                tagsi meel ku dhow istaagay lagu firdhaday. Firdhadkii buu geestiisa ka
                raacay. Tagsigii oo Axmed iyo saddex kale xambaarsan baa jidka Hodan
                afka saaray. Saddaxda kale rag iyo dumar waxay ahaayeen Axmed ma eegin.
                Meel la soo maray iyo meel la joogo isagoon la socon, ayuu ku war helay
                tagsigii oo taagan iyo gabar isaga iyo nin kale dhex fadhiday oo ku leh,
                “Iga raalli ahow walaal, ma ii bannayn karaysaa, si aan u dago?”</p>
            <p>“Haa. Haa. Soo dhawow walaal!” ayuu ugu jawaabay isagoo sii degaya.
                Markuu dhulka tegay buu hareeraha eegay, mise meeshuu ku degi lahaa
                waaba la soo yare dhaafay. Tagsigii kuma laabane jeebkuu gacan u diray.
                Wixii uga soo baxay buu wadihii gacanta soo taaganayey sacabka ugu
                shubay. Baaqina kama sugine dib buu u dhaqaaqay.</p>
            <p>Jidcaddaha guriga shaqaalaha ka sokeeya ayuu kor ula weecday. Dukaan
                macdaar ah iyo saddex albaab oo la safan buu dhaafay. Sar aan midabkeedu
                muuqan oo wax laga guuray u eg buu ag maray. Guri dhinac cariish ka ah,
                dhinacna dhagax ayaa bidixda ka qabtay. Wuu ka gudbay. Sar cad oo
                jaranjar afar tallaabo ah leh ayaa ka hor timid. Intuu jaranjartii
                yarayd afartii tallaabo ku koray buu sarta iridkeedii garaacay.
                Albaabkii buluugga ahaa waa furmay. Qofkii ka furay isagoon eegin buu
                intuu gudaha u sii gudbay saddex qol oo dhanka midig ka soo safanaa kii
                u sokeeyey is hortaagay. Intuu fure jeebka kala soo baxay buu albaabkii
                gudaha u celiyey. Mugdi cabsi leh baa ka hor yimid. Batoonkii nalka
                daari jiray buu taabtay. Weli waa mugdi. <em>Waa maxay mushkiladdaani?
                    Nalkii maxaa ku dhacay?</em> Hadda uun buu gartay meesha uu joogaa in ay
                gurigiisii tahay iyo in nalkii xalay ka gubtay.</p>
            <p>Markuu Sahra ka soo dhaqaaqay ayay xusuustiisu ku furfurtay filimo ku
                kaydsanaa. Dhawr filim baa midba mid u dhiibay. Waxaa ugu horreeyey la
                kulankii Maana-Faay iyo qorshaha uu u dajin doono soo gacan gelinteeda.
                Waxaa ku xigey dooddii ku saabsanayd ragga iyo dumarka ee Sahra Yuusuf
                ku furtay.</p>
            <p>Taasina waxay u sii gudbisay dood hal sano ka hor dhex martay isaga
                iyo saaxiibkii Kulmiye, oo ka mid ahaa dadkii ku soo dhaweeyey gegida
                maalintii uu dalka ku soo laabtay. Maalintaas isaga ayaa marti qaaday,
                ka dib markii uu waalidka uga fasax qaaday. Qadada ayay ku dul
                sheekaysanayeen. Markii iswaraysigii guud u dhammaaday, ayuu Kulmiye
                saaxiibkii ku yiri, “Axmed ilaa caawa aniga ayaad ii casuman tahay.
                Hadda markaan qadada ka kacno waynu fariisanaynaa.”</p>
            <p>Axmed ma fahmin wuxuu ula jeedo fadhiga, si aan toos ahayn buu u
                waydiiyey ee yiri, “Xaggee fariisanaynaa?”</p>
            <p>“Waxaa la inoo goglayaa guryaha aan fariisto kan ugu heer sarreeya,
                hablo yaryar oo dhaylo ahna waa la inoo diyaarinayaa. Adigu caawa waad
                iga nasiib wanaagsan tahay, waayo gabdhaha Xamar waxay kuu yeelanayaan
                dhadhan xiisa leh, maadaama aad sanooyin badan ka maqnayd. Caawa
                xaalkaagu waa hawo gaddis.”</p>
            <p>Axmed markaas uun buu gartay saaxiibki fadhiga in uu ula jeedo
                qayilaad. Weligii fadhi qaad kama qayb galin, dhegtase wuu ka maqli
                jiray “Waa la geerasheeyaa.” Intuu sidii nin aan casumaadda noocaasa u
                riyaaqin yare aamusay, buu yiri, “Mahadsanid saaxiib. Laakiin aan su’aal
                ku waydiiyo, haddii aynu hablaheenna dhaylada ku burbursanno xaggee
                baynu berri ka heli doonnaa kuwo nolosha inala qaybsada ee ubad nala
                korsada?”</p>
            <p>“Dumarku way badan yihiin,” buu ugu jawaabay.</p>
            <p>“Dumarku way badan yihiin, waa run, laakiin ragguna way badan yihiin.
                Haddii nin walba tii uu soo gaaro habeen dhaxmo ka dhigo, xaggee bay ku
                badbaadayaan bay kula tahay kuwii xaaska noo noqon lahaa?”</p>
            <p>“Xaas iyo carruur iyo baddaasba maxaa ku geliyey, adigoo heli kara
                inaad habeenba tii bilicsan la tumatid? Sow nacasnimo maaha in aad
                ikhtiyaarkaaga xabsi isku gelisid? Xaggee jirtay iyo, ilmaa jirran iyo,
                adeerkay baa miyi ka yimide wax soo sii iyo, dhibkaas maxaa kuu
                geynaya?”</p>
            <p>“Ma waxaa kula toosan in guurka la iska daayo oo ay bulshadu jaantaa
                rogan isu dhex yaacdo, sida xoolaha?” In yar buu hadalka hakiyey isagoo
                Kulmiye wajigiisa ka eegaya raadka su’aashaasi ku reebtay. Markuu arkay
                in uusan kala jeclayn, jawaabna soo wadin, ayuu sii watay, ee yiri,
                “Noloshu waa saxan macaan oo loogu tala galay in laba qof wada ciyaarto.
                Keligaa taango ma ciyaari kartaa? Haddii kale waa doonni ku dhex socota
                bad-weyn darbad xoog lihi ka dhacayso. Doonnida keligaa wad haddaad
                tiraahdana baddu way ku liqaysaa.”</p>
            <p>“Adeer taasi,” Kulmiyaa ka qabsaday, “Waa falsafaddii ay noo sheegi
                jireen buugaagta iyo filimadu. Adiga waa lagaa waaya-aragsan yahay.
                Qofka aad tilmaamaysid, haddaad maanta raadisid adigaa gidaar madaxa ku
                dhufan. Xaqiiqada jirta annaga naga warayso. Dumarka hadda jooga doonni
                ay kula wadaan iska daaye, iyagaa darbad kugu noqonaya, doonnidana kula
                qalibaya. Markaad badda ku dhacdidna kaaga tagaaya.”</p>
            <p>“Saaxiib dumarka fikrad xun baad ka haysataa fikraddaas wax ka baddel
                baan ku oran lahaa, ugu yaraan kala reeb dumarka, illayn isku mid ma
                noqon karaane.”</p>
            <p>Intuu isu qoslay buu yiri, “Hadda waxaan kaa celinayaa gabdhaha
                maanta jooga guurkooda miyaa? Kuu daayey, waxaad ka heshana ha ila soo
                marin.”</p>
            <p>“Guurku hadduu xun yahay, maxay tahay sababta la isu guursanayey ilaa
                waagii ifka la uumay?”</p>
            <p>“Sabab kale ma aha e, guurku waa sida gabowga iyo geerida, si kastoo
                aad uga carartid, waa kii marka dambe dabinkiisa kugu rida, mar haddaad
                ku dhacdidna ka bixiddiisu ma sahlana.”</p>
            <p>Axmed iyo Kulmiye dooddii aad bay ula dheeraatay, waxay kala
                taagnaayeen laba gees oo aan isu imaan karin. Da’ ahaan Kulmiye in yar
                buu Axmed ka weyn yahay, aad buuse uga buuran yahay. Yaraantoodii isku
                dugsi bay ahaan jireen. Laakiinse markuu dugsiga dhexe laba sano ku
                dhacay, ayaa aabbihii wuxuu ku qoray jago waxbarasho oo Talyaanigu
                dawladda Soomaaliyeed ugu deeqay. Aabbihii waqtigaas wuxuu ahaa mudane
                baarlamaanka ku jira. Intii uu Itaaliya joogay waqtiga badankiisa wuxuu
                ku dhammaysan jirey makhaayadaha khamriga lagu cabbo. Cidda qura ee uu
                xiriirka joogtada ah la lahaa waxay ahayd dhallinyarada sidiisa isma
                lurayaasha ah, rag iyo dumarba, siiba dumarka oo uu aad u daneyn
                jiray.</p>
            <p>Lix sano ka dib ayuu Xamar ka soo degay, isagoo sheeganaya inuu yahay
                dhaqaaleyaqaan. Way jirtaa in uu lixdaas sano ka tirsanaa ardayda
                kulliyadda dhaqaalaha ee Jaamacadda Rooma, laakiinse Allow yaraa waxa uu
                ka yaqaan cilmiga dhaqaalaha. Waa ciyaal-furuntajeer raaxo lagu soo
                koriyay. Waa shabeel-naagood tumasho jecel. Wuxuu had iyo jeer ka
                sheekeeyaa gabar ay saaxiib ahaan jireen oo markuu jeclaaday nin kale ka
                raacday. Dib dambana naag uma aaminin buu yiraahdaa. Sheekadaas inta ka
                run ah lama oga, waxaase la og yahay hablaha uu hadda arko xiriirkana la
                yeesho, inay yihiin nooc gaar ah. Waa kuwo balwadu isu keentay. Wuxuu
                arkaa iyagoo marba ninkii baabuur cad soo ag qotonsada horay ka raacaya.
                Kii ay xooxda hore ka ritaanna ku oranaya faraskaagii laga badi! Waxaa
                ku jira kuwo la qabo oo gurigooda marwo sharaf leh looga yaqaan, qaar
                makhabiyad ahaan loo ilaashado iyo ciyaal-iskuul ciddoodii u haysato in
                ay dugsi ugu maqan yihiin.</p>
            <p>Qorshaha tumashada iyo ugaarsiga dumarku, Kulmiye waxay ugu jiraan
                hawlmaalmeedkiisa caadiga ah. Ma jirto maalin uusan dabin dhigin iyo
                habeen uusan bad ku dhex jirin. Canaan joogta ah ayaa eheladi ka soo
                gaarta, qaarkoodna way ku kala go’een.</p>
            <p>Haddaad la sheekaysatid caqli iyo cilmi midna kugu biirin maayo.
                Waxaad is-oraneysaa waa carruur raad weyn. Waxa qura ee uu si
                khabiirnimo ah kaaga warrami karaa waa arrimaha dumarka iyo borotokoolka
                tumashada. Haweenay ifka saaran uusan shabaqiisa soo gelin karin inay
                jirto lama aha. Tii uu la dhaco jidkana ha ku arkee kama daba haro, wax
                kasta ha ku qaadatee. Ma kala jecla in ay nin leedahay, in ay carruur
                tahay ama waayeel tahay, in ay xigto yihiin iyo in kale midna.</p>
            <p>Wuxuu qabaa hadduu guursado, xaaskiisu in ayan isaga ku ekaanayn, ee
                suuq madow geleyso, qudhiisana ku filnaan karayn, ee uu dhaqso uga xiiso
                dhacayo, meel kalena u oggolaanayn, halkaasna dagaal iyo muran joogto
                ahi ka billaabanaayo. Guurka sidaasuu ku nacay, saaxiibbadiisna uga
                waaniyaa. Hase yeeshee Axmed Jaamac diyaar uma ahayn in uu waanadiisa
                qaato. Isaga guurku wuxuu la ahaa shay muqaddas ah, wax ka sheeggiisana
                waa dhibsanayey.</p>
            <p>Muddadii uu dibedda wax ku baranayey, inkastoo uu la saaxibay gabdho
                badan oo u dhashay dalkii uu wax ku baran jiray, haddana wuxuu ku riyoon
                jiray, khayaalkana ugu sawirnayd gabadha Soomaaliyeed ee uu guursan
                doono, markuu dalkiisii ku laabto iyo carruurta ay u dhali doonto.
                Guurku hammigiisa aad buu ugu weynaa. Xataa tirada carruurta iyo
                magacyadooda waa sii diyaarsaday: Maxamed, Faadumo iyo Cali ayuu
                qorshaystay.</p>
            <p>Axmed in kastoo uu hablaha iskala baashaalo haddana reero tumasho ma
                aha. Wuxuu ku soo koray qoys sabool xigeen ah oo carruur badan. Aabbihii
                Jaamac-Dhegey, inkastoo uu hadda ladan yahay, shaqada dawladdana jago
                wanaagsan ka hayo, laakiin carruurta wuxuu ku soo koriyey saboolnimo.
                Markii Axmed waxbarashada dibedda ugu baxayey, odaygu wuxuu ahaa
                shaqaale caadi ah oo mushaar aan badnayn qaata.</p>
            <p>Axmed Jaamac isagoo sariirta ku gadgaddoomaya ayuu arrimahaas oo dhan
                soo xasuustay, wuxuu barbar dhigay labadii doodood ee midina hal sano ka
                hor dhex martay isaga iyo saaxiibkii Kulmiye, midina caawa soo dhex
                martay isaga iyo ina eeddadii Sahra Yuusuf.</p>
            <p>Kala fogaa maskaxdii uu ku fekerayey hal sano ka hor iyo tan maanta
                ku jirtaa. Badanaa waxa ay ku kordhisay waaya aragnimada iyo dhex galka
                bulshadiisa. Wuxuu garwaaqsaday sannadkaas oo qura waaya aragnimada u
                korortay in ay ka badan tahay tii uu dhaxlay dhawr iyo tobankii sano ee
                ka horreeyey.</p>
            <p>Sannadkaas ka hor intii uu garaadsaday wuxuu ku dhex jiray nolol
                ardaynimo. Siduu u ahaa arday ka dhaxeeya dugsigiisa iyo gurigooda ayuu
                dibedda u baxay, inkastoo uu la kulmay duni ku cusub iyo bulsho
                qaab-nololeedkeedu ka duwan yahay tiisii, haddana noloshii ardaynimada
                ayuu weli ku dhex jiray. Hadda uun bay la noqotay in uu dadkiisa iyo
                dabeecadahooda indhaha ku kala qaaday, waxaa kulmay isagoo noloshii
                ardaynimada ka baxay ee bulsha-weynta dhex galay xilna fuulay iyo isagoo
                ka qaan gaaray xagga da’da, xagga garaadka iyo xagga aqoontaba.</p>
            <p>Waaya aragnimada u korortayse maskaxdiisa kama doorin mashruucii
                guurka, laakiin qoftii la dhisi lahayd weli gacan uguma jirto, ilna ma
                saarin. Gabadhiisii riyada ee maanka ugu sawirnayd, muuqaal ahaan waxaa
                ula dhow Maana-Faaydii uu caawa arkay; mudasho ahaanse ma oga waxa ay
                noqon doonto.</p>
            <h2 id="3aad">Xubinta 3aad</h2>
            <h3 id="section-9">— 1 —</h3>
            <p>Xaafaddani weli waa sideedii: luuq-luuqyadii isu wada ekaa iyo
                sarihii gaboobay ee la mooday in uu isku fuundi dhisay, fuundi aan ahayn
                kuwa hadda jooga ee farshaxanka yaqaan, xisaabtana ku darsan in loo
                baahan doono waddooyin baabuurtu maraan, iyo dariishado ay ka soo galaan
                neecawda iyo iftiinka qorraxdu. “Laabkani sow ma ahayn kii gurigooda
                looga weecan jiray? Sug. Aaway? Sax. Sax! Waa isagii. Waa kaas
                masaajidkii gaboobay iyo macdaarkii ka sokeeyey!” Sar weyn oo rinji iyo
                nuuradba ka arradan bay is hor taagtay. Jaranjar dheer oo dhinacyada ka
                ilka dhacsatay bay kor u raacday. Dabaqa saddexaad markay joogto, ayay
                albaab furan gar-garaacday.</p>
            <p>Maana-Faay oo dadka daaradda fadhiya ku jirtay baa farxad kala hor
                timid, iyadoo leh, “Weey Sahra! Ii warran abbaaye, yaa kaa roon maanta
                waa soo dheeraatay?” Waa la is dhunkaday, si diirran bay u soo
                dhaweysey. Maana-Faay qolkeedii baa la fariistay, sheeko dheer baa la
                galay. Sahra mar kasta waxay ku dadaalaysey sidii ay majaraha sheekada
                ugu duwi lahayd meel uu ka furmi karo irid doqon-ma-garato ah oo ay ka
                gasho arrintii ay meesha u timid. Ugu dambeyn irridkii bay heshay; waxay
                furtay baabka dhallinyarada iyo jacaylka. Maana-Faay way la qabsatay,
                wayna ka heshay. Wax laga sheekeysto oo ay ka jeceshahay baanba
                jirin.</p>
            <p>“Adigu waligaa wax ma jeclaatay mase lagu jeclaaday Maana?” Sahraa
                waydiisay, markay soo gaartay waqti ku habboon.</p>
            <p>“Allaheey ka alle.”</p>
            <p>“Hadda nin ku jecel oo kuu dhimanaya hadduu kuu yimaado, maxaad
                samayn lahayd?”</p>
            <p>“Waa soo dhaween lahaa, see waaye.”</p>
            <p>“Haddaba anigu waxaan arkay nin indhihiisa kaa jeeel, meel uu kaala
                hadlana waayey; adigay ku jirtaa saad yeelaysid.”</p>
            <p>“Ha is martiyayn dheh, gacmo furanaa lagu soo dhaweehaa.”</p>
            <p>Markay saas leedahay waxay u malaynaysaa hadal iska kaftan iyo
                maaweelis ah, waxay is lahayd kaftanka sii macaani. Markiise Sahra
                hadalka kaftankii ka saartay, una tustay arrin dhab ah, Maana-Faay way
                soo giiratay. Intay qosolkii iyo codkeedi macaanaa baddashay bay tiri,
                “I iih! Abbaay ani jeceel-jeceel iyo nin-nin shaqadayda ma eh.”</p>
            <p>Sahra Yuusuf siyaalo kala duwan bay isugu dayday in ay Maana-Faay
                ra’yigeeda beddesho, ee wax la qabato ninka ay ugu warrantay waa ku
                jeclaaday.</p>
            <p>“Xataa hal mar iska arag,” bay ku tiri, “Hadduu ku cajabin waayana
                runta u sheeg ha igu daalin dheh, si uu u quusto.”</p>
            <p>Markay fikraddaas u jeedineysey waxay is lahayd mar uun iska hor
                keen, ka dib isagaa maskaxdeeda baddeli doonee. Waxay ugu tilmaantay nin
                qaali ah oo aan noociisa la heli karin, dhan kastoo laga eego, uma
                sheegin ninka ay sheegaysaa in uu yahay Injineer Axmadkii ay habeenkii
                dhaweyd aragtay. Waxay u gashay faallo dheer oo ay jacaylka u tusayso
                wax la caabudo oo aan noloshu la aantii qiimo lahayn. Waxay uga
                sheekaysay dhallinyaro is jeclaatay, ka dibna is guursaday,
                noloshoodiina ku dhammaystay farxad joogto ah. Waxaasoo dhammi waxay
                noqdeen hal bacaad lagu lisay. Maana-Faay dhegahay ka awdatay, diidmo
                qayaxan bay isla soo taagtay, sabab cadna uma sheegan wadeydeed.</p>
            <p>Wanaagsanaan lahaydaa in ay shaaca uga qaaddo in Iikar loo caleema
                saaray. Alaabtii arooskeeda la diyaariyey, aqalgalkeedana lala sugaayo
                muddada gaaban ee ka dhimman xiritaanka dugsigeeda. Arrintaas Sahra lama
                socodsiin, si kale uga qarin mayne sheeg-sheegiddeeda iyo hadal
                haynteeda oo dhan bay neceb tahay. Xataa marka ay nafsaddeeda kala
                sheekaysanayso way ka khashaaftaa, ma jecla in ay soo xasuusato
                guurkaas. Waxay isku daydaa in ay is-illowsiiso. Ra’yiga Sahra u soo
                jeedisayna, sidiisaba uguma muuqan mid istaahila xataa sabab lagu diido
                in la sheego. Iyadu in ay garaysato iska daaye, wuxuu la ahaa gef aan
                Sahra qudheeda ku habboonayn, kana qaban in ay ula timaaddo.</p>
            <p>Allow qof aan wax ogayn ha cadaabin! Yaa u sheega in ay arrintu
                intaas ka khatarsan tahay, in ay la socodsiintaasi noqon lahayd
                gaashaanka qura ee ka badbaadin kara dhibaato weyn oo u soo dhakanaysa!
                Mushkilad ballaaran oo ay ula soo gurguuranayaan maalmaha ku soo
                socda!</p>
            <p>Sahra haddii ay arrintaas ogaan lahayd, way isku yaxyixi lahayd.
                walaalkeedna ku oran lahayd, “Oday candhuuftaada dib u liq.” Laba
                goorraba isku yaxyaxday, uurkana ka gubatay, markay aragtay raadka
                hadalkeedii ku reebay wajiga Maana-Faay. Waxay aragtay yartii oo
                baddelantay, sheekadii iyo qosolkii goosatay, indhaha ay ku eegaysana la
                moodo in ay leedahay, “Oo galabta sababtii aad iigu timidba ma waxay
                ahayd rufyaannimadaas?” Su’aashaas ayey Sahra ka akhrisatay indhaha
                Maana-Faay. Markaasay bisad iskala yaraatay, kana shallayday warkii ay
                soo jeedisay, booqashadeedii galabta, ballantii ay Axmed ka soo qaadday
                iyo waliba yeeriddii ay Maana-Faay gurigeeda ugu yeertay subaxdii ay ku
                kulmeen Shaneema Xamar horteeda.</p>
            <p>Aad bay ugu carootay walaalkeed Axmed Jaamac iyo nafsaddeedaba.
                <em>Bal eeg iimaanka-Alla-ka-qaadkaasi ceebta uu qoorta ii geliyey.
                    Aniguna tu ma ahiye maxaan uga yeelay wax aan shaqadayda ahayn!
                    Naagnaagtiisana ma aqaane, hadduu doono weligiisna yuu guursan, ubadna
                    dhaline, sidee anigu sharaftaydii ku soo ceshan karaa! Yaa ii soo celiya
                    warkaygii iga khasaaray. Maansha la yiri hadal wuxuu ammaankaa yahay
                    intuu uurkaaga ku jiro. Qiime kasta waan ka bixin lahaa, haddii warkii
                    iga baxay dib la iigu soo celinaayo. Waatanaa yartii galabta xushmadda
                    iyo farxadda igu soo dhaweysey kalsoonidii iyo ixtiraamkii ay ii haysey,
                    dariishadday ka tuurtay. Dadkoo dhanna way u sheegi doontaa,
                    indhaheedaanba ka arkaa. Ha u sheegto waxay u sheegayso, maxaa iga
                    galay, ma awel baan meelahaan isbaranso ka lahaa! Iyaduna hadda ka dib
                    way i yasaysaa, igana go’aysaa. Khasaaro! Maxaase kaa galay, iyadaa
                    istaqaan. Guriga sidee uga baxaysaa ceebtaada? Allahayow maxaa iga
                    qabsaday! Axmadow shaydaan kuu naaga doon, waan garanayey in uu jar iga
                    tuuri doono! Sug hadda, maxaan ku maslaxaa? See waaye cunugtaan
                    ciyaal-maamada ah oon cir iyo dhul kala aqoon miyaad ka caqli badin
                    wayday?</em>
            </p>
            <p>Sahra dhawr ilbiriqsi bay isla hadalkaas sii wadday. Waxay baadi
                goobaysay jar ay ku soo ceshato kalsoonidii Maana. Fikrad baa kadis
                ahaan ugu soo dhacday. Fikraddii baa aad u cajabisay. Farxaddii duushay
                baa wajigeeda ku soo noqotay. Intay qosol dheer oo lama filaana ku
                dhufatay, ee Maana bawdada ka dharbaaxday, daymo xiisa badan oo qosol
                wadatana ku jalleecday bay ku tiri, “Maana-Faay may ku dheheen! Galabta
                waa kaa raayey maahinoo Maana?”</p>
            <p>Maana oo aan qosolkii uga dayan, qalbigeedase riyaaq aan badnayni soo
                galay ee intii hore uga dhow yahay ayaa tiri, “Maxaa jira?”</p>
            <p>“Riwaayad fiican baan kuu dhigay nooh?”</p>
            <p>“See camal?”</p>
            <p>“Waxaan kuu sameeyey nin boqor ah, dabci wanaagsan, dhallinyaro ah,
                lacag badan leh, jago wanaagsan jooga, datoor ah.” Intay codkii si is
                yeelyeel ah qalbiga uga soo saartay bay ugu gabagabaysey, “Jacaylkaagana
                u dhimanaya.”</p>
            <p>“Adlee maa ii samaysey, mise waa ninkoo run eh?”</p>
            <p>Intay qosolkii dheeraa ku celisay, ee garabka shishe soo qabatay bay
                tiri, iyadoo sidii cunug la koolkoolinayo u ruxruxaysa, una soo
                dhaweynaysa, “Masaakiin Maana Caddey!” Intay ruxruxiddii ka daysey ee
                wajigeeda toos u fiirisay bay u raacisay, “Ma u malaynaysaa adduunka
                maanta la joogo in laga helo nin tilmaamahaas oo dhan ku idil yihiin,
                wax dhaliil ahna lahayn?”</p>
            <p>“Ani maxaan ka ogahay, adlee warka ma keeninoo?” bay tiri Maana,
                iyadoo kala garan la’ wax ay rumaysato iyo wax ay beensato.</p>
            <p>“Adiga waxaa la rabay in aad i tiraahdid: Malaa’ig miyaa ninkaan aan
                haba yaraatee wax nusqaan ah lahayn, ee isku darsaday dhallinyaronimo,
                qurux, jago weyn, lacag, dabci-wanaag, jacayl loo dhimanaayo oo uu kuu
                qabo, xaggee lagu arkay taasoo kale?”</p>
            <p>“Hadda been waaye miyaa?”</p>
            <p>“Nin la sameeyey uun baa tilmaantaas ku imaan kara.”</p>
            <p>Iyadoon weli qalbigeeda shakigii ka bixin qosolkiise lagu daartay oo
                wajigeedii furfurtay bay tiri, “Ad laakiin seed ku keentay inaa been ii
                sheegtid?”</p>
            <p>“Xalay baan,” Sahraa bilawday, iyadoo kursigii ku dhacdiidsanaysa,
                “Filim Hindi ah galay nooh. Marka atooraha aad buu u jeclaanayaa
                atarijada, iyaduna ma oga. Marka dambaa atarijada loo sheegayaa in uu
                jecel yahay, laakiinse ka cabsanayo. Way diidaysaa, waxaa la leeyahay:
                Hooy yaan nabsi ku helin.”</p>
            <p>“Iihi, iidna maxey dhehee?”</p>
            <p>“Way baabi’inaysaa, laakiin marka dambe nabsigii baa helaya, iyadii
                baa soo jeclaanaysa, isagoo naag kale guursaday, markaasay dhibaato
                badan la kulmaysaa. Waxay ka shallaysaa diidmadii ay markii hore
                diidday.”</p>
            <p>“Us weli waa jecel yahay maahinoo?”</p>
            <p>“Maya, isaga jacaylkeedii waa ka baaba’ay. Bax buu dhahayaa.”</p>
            <p>“Miskiin, iihi?”</p>
            <p>“Iihi dambe maa jirta, xariifaddaan waa u dhammaataye! Alloora
                atarijada adigay kuu ekayd nooh. Markaan ku arkay baan filinkii soo
                xasuustay. Waxaa i gashay inaan kaaga sheekeeyo filinkaas, haddana
                waxaan is-iri bal tijaabi Maana waxay samayn lahayd, hadday gabadhaas
                meesheeda joogi lahayd. Hadda waan ku arkay atarijadaas camal baad
                tahay.” Markay halkaas maraysey bay intay si xiisa leh u fiirsatay, ee
                dharbaaxo yar oo ciyaar ah ku dhufatay, iyadoo qoslaysa u raacisay,
                “Qalbi dhagaxaa tahay. Ma naxaysid haye?”</p>
            <p>Intay markeeda qosol ku dhufatay, dharbaaxadiina tu la mid ah uga
                jawaabtay bay tiri, “Ar adigaa! Sahra may ku dheheen. Ad khabrigaa ma
                qodmaayo!”</p>
            <p>Sahra way qososhay, Maana way u jiibisay. Waxay moodday in ay iyada u
                qosleyso, kaftankii ay ku tuurtay awgi. Yaa u sheega in ay iyadu isu
                qoslayso, in ay isugu hambalyaynayso indha sarcaadinta ay ku
                guulaysatay, goolka ay dhalisay, godka ay ka baxday, gabadha ay ka caqli
                badisay!</p>
            <p>Hortii waxay u mintidaysey sidee mar godka uga baxdaa ee sharaftaadii
                u soo ceshataa? Haddase markay taas ku guulaysatay fikrad kalaa ku soo
                dhacday. Farxaddii baa hididiilo cusub ku dhalisay. Waxay dib u
                haweysatay in ayan sahalkaas uga harin hawshii weynayd ee ay meesha u
                timid.</p>
            <p>In ayan guuldarradaas kula noqon walaalkeedii ay ballanta ka soo
                qaadday. ’’Waddooyinku mid keliya ma ahee, taasi hadday soo xirantay
                maad tu kale ku tijaabisid,” bay is-tiri. Afka way ka sheekaynaysay,
                uurkana way ka fekeraysey, ugu dambeyntii fikrad cusub bay heshay. Waa
                in ay horta sheekada baddeshaa, saxan cusub u saartaa, waxaan oo dhan
                illowsiisaa, bad kale dhex gelisaa. Markay is-illowdana filinka dhanka
                kale ugu rogtaa.</p>
            <p>Saxankii cusbaa bay u saartay. Sheeko maanta wargeyska lagu soo qoray
                falanqaynteed bay u gashay. Riwaayad galabtaas ii dhehdeeda raadiyaha
                laga sii daayey bay u ammaantay. Dhar moodo ah oo soo degay bay la
                socodsiisay. Barafuun armaajada u saarnaa bay intay soo qaadday su’aalo
                ka waydiisay. Mid ka dambeeyey, kana wanaagsan bay u tilmaantay, markay
                u hiyi kacdayna ka ballan qaadday in ay siin doonto. Maana farxad iyo
                raynrayn bay wararkaas oo dhan kula qabsaneysey, ku soo dhaweynaysey,
                su’aalo uga dhiibaneysey, ra’yi ugu darsaneysey, ugu sii malabsanaysey,
                u hanqal taagaysey in loo wado.</p>
            <p>Sahrase markay ujeeddadeedii ka gaartay bay intay saacadda eegtay
                saaxiibteed ku tiri, “Maana waan daahay, waan baxayaa marka, kow dheh;
                maxaa inoo ballan ah, goormaan is arkaynaa?”</p>
            <p>“Adlee ii imaaw,” bay si daacadnimo ah ugu jawaabtay.</p>
            <p>“Waa yahay, laakiin Jimcadaan anigaa ku casumaaya. Ka dibse anaa kuu
                imaan doona.”</p>
            <p>“Abaay an bixbixid ma la ii oggolee, ma iga dhaaftidoo, adigoo
                mahadsantihid?”</p>
            <p>“Micne ma leh macaanteey, ma soo daahaysid. Haddaad doontid maalintii
                iska joog, habeenkii lee isla cashaynaynaa. Makhribkii baad ii
                imaanaysaa. Markaan soo cashaynana anigaa guriga ku keenaya, isla
                fiidkii.”</p>
            <p>“Waa yahay,” bay hoos u tiri, iyadoo laba laabootinaysa.</p>
            <h3 id="section-10">— 2 —</h3>
            <p>Sahra waxay toos u aadday gurigii Injineer Axmed Jaamac. Laba tagsi
                bay isku beddeshay. Guriga shaqaalaha sokadiisay ku dagatay. Jid
                caddihii bay kor u raacday, iyadoo saanta boobaysa, sidii qof qayla-geys
                ah. Saddex daqiiqoo socod ah ka dib waxay midigteeda ka aragtay sartii
                caddayd ee iridka jaranjarta yar ku lahayd. Qolka geeska midig iridkiisa
                bannaanka xiga ayey indhaheedu u gudbeen. Waxay ka baqaysay in uu weli
                maqan yahay waqtigaas fiidka ah. Nasiib wanaag, nalkii waa daaran yahay,
                isagoo sariirta dusheeda wargays jiifka ku akhrisanaya, ayuu albaabka ka
                maqlay gargaraacid aan xoog badnayn.</p>
            <p>Wuu yaabay, yarna farxay. Waqtigaas cidna filan-mayn. Garey saantaas
                fudud iyo gargaraaciddaas dabacsani in ay dumar tahay. “Fiican!” buu is
                yiri, isagoo shaati gashanaya, ”Qoor iyo xero waad u baahnayd mid ku
                maaweelisa inta hurdada la gaaraayo.” Sakatuuradii buu fag siiyey isagoo
                wajigiisa bashaashnimo ku baraarujinaya. Markuu aqooday bay
                bashaashnimadii ka didday.</p>
            <p>”Waa mid aan wax ii faa’iideynayn!” buu uurka iska yiri. Afkana “Jaaw
                Sahra!” buu si aan diirranayn uga yiri.</p>
            <p>“Jaalle Jimcada is diyaari,” bay hadal uga bilowday, iyadoon
                salaantii ka qaadin. Hurdadii iyo caajiskii intay ka duuleen, ee farxad
                kadis ah la soo booday buu yiri, “Warka i sii hee, meeshaad iga jirtid
                in qof iga jirto horaan u ogaaye!”</p>
            <p>“Adeerow waxba ha i masaajayne, qoftii way ku diidday.”</p>
            <p>“Hadday i diiddana laf dheeri i jabi maysee warka ii faahfaahi,” buu
                ugu jawaabay, isagoo is-doqon diidsiinaaya, eraygaas dambana dareenkiisa
                raad xun ku reebay. Intay kursi qori ah oo miiska uu wax ku qorto hor
                yiil xagga sariirta u jiidatay, kuna fariisatay bay xog warrankii u
                bilowday.</p>
            <p>Isaguna intuu sariirta salka saaray buu ka soo hor jeestay. Waxay uga
                warrantay sidii ay maanta uga kor wareegtay, diidmadii ay muujisay iyo
                ballantii shir-qoolka ahayd ee ay ugu dambeyntii u soo dhigtay.</p>
            <p>“Hadda maxaa tala ah?” ayuu waydiiyey, isagoo hima jabsan oo
                astaantii farxaddu wajigiisa ka tirantay.</p>
            <p>“Si aan toos ahayn baan kuugu balballaminayaa, inta ay kugu qala
                goynayso, ka dibna adigay ku jirtaa xeeladaha aad ku soo
                jiidaneyso.”</p>
            <p>“Hadda Jimcada maxaynu samayn doonnaa, taasaa ugu muhiimsane?”</p>
            <p>“Waxaan u casha gaynayaa Jungal; Cabdinaasirna waa la socodsiinayaa,
                afarteennaa is raacayna.”</p>
            <p>“Baraafo, aabbahaa baa talin jiray!”</p>
            <h3 id="section-11">— 3 —</h3>
            <p>Maana-Faay marna ma filayn cashadii Sahra ku marti qaadday in niman
                kala qayb geli doonaan, mana is lahayn dibeddaa loogu safrayaa.
                Laakiinse hadda maxay samayn kartaa waa tanoo dabinkii loo dhigay bay ku
                jirtaaye? Kooxdii bay dhex fadhidaa. Talo fara uguma jirto. Fatuurad cad
                oo kuusan, <em>Volks Wagen</em>, bay dhex fadhidaa. Daaqad dhidban iyo
                nin dhaarsan baa dhinacyada ka xiga. Saaxiibteedii soo marti qaadday
                meel dheer kama jirtee, horteeday fadhidaa. Waa taas marna Cabdinaasir
                la fara-ka-cayaaraysa, wiilkaas buuran ee bashaashka ah baabuurkana
                daadihinaaya, marna intay dib u soo jeesato dadka oo idil kaftanka u
                qaybinaysa. Kaftankeeduse Maana u dhadhami maayo. Markay soo eegtaba
                indhahay ku canaananaysaa. Sidii iyadoo leh, “Casumaaddii saan mey
                aheyd?” Iyana ogaan bay isu dhaafinaysaa. Maana weli waxaa ku dambeeya
                raadkii carada dahsoon ee ay dareentay markii intay daaqadda ka furtay
                kursigii dambe ku soo dhawaysay, iyaduna kan hore wiilka buuran dhinac
                fariisatay. Waxay ka filanaysey in ay iyada la fariisato.</p>
            <p>Daqiiqado ka dibna war cusub baaba yimid. Nin baa intuu baabuurkii
                soo galay si aan gabbasho lahayn u soo dhinac fariistay, isagoo cod
                macaan ku leh, “Jaaw Maana!” Iyadoon raalli ka ahayn bay salaantii ka
                qaadday. Ninku mid ku cusub ma aha. Waa wiilkii dhuubnaa ee habeenkii
                dhawayd ugu soo galay guriga Sahra ee la is baray.</p>
            <p>Isagu wuxuu ula hadlayey sidii dad aqoon wanaagsan isu leh; iyaduse
                waxay uga qaloonaysey sidii nin ay caawa isugu hor tahay. Wuxuu la
                noqday cabsi weyn oo cawadaas la soo daristay. Qudheedu way is-kula
                yaabban tahay cabsida noocaas ah. Jawiga oo dhan baa ula muuqday mid
                khatari ka soo guuxayso. Waxay la ahayd in ay ku jirto riyo argagixiso
                leh.</p>
            <p>Axmed intuu kursigii ku dangiigsaday, ayuu sheekooyin guud oo yaryar
                isugu badbaddelayaa, sidii nin albaab xiran marba fure ku tijaabinaya,
                uurkana wuxuu ka lahaa, “Caawa waa inaan noqdaa jilaa xariif ah.”
                Iyaduna in kastoo ay ka durugtay, haddana way ka war guraysey, marba soo
                yare jalleecaysey, markii indhihiisu ka hor yimaadaanna ka sii
                jeesanaysey, ama hoos uga gabbanaysey. Waxay isku dayeysey in uusan ka
                garan cabsida ay ka qabto iyo welwelka maskaxdeeda ku rafanaya.
                Laakiinse ma ahayn wax qarsoomi kara. Wuu ku gartay, kuna dadaalayey in
                uu ka saaro.</p>
            <p>Fatuuraddii kuusnayd weli Xamar bay dhex mushaaxaysaa, way isu war
                la’yihiin tamashlaha ay la af dhuublaynayso iyo utunta ku taagan inan
                uurkeeda ku dhex jirta. Markii hore dhawr jeer laab-laabatay. Ka dibna
                afkeedii toosyey, markii ay waddada Jeneraal Daa’uud cagta la heshay.
                Waqooyi bay afka saartay.</p>
            <p>Waddadu dheeraa. Dhismayaashu badanaa. Beledku ballaaranaa!
                Maana-Faay way yaabtay. Waxaan dhan Xamar lee miyaa? Mise Afgooyihii la
                sheegi jiray baa la gaaray? Dadku tira badanaa. Waxaan oo dhan xaggee ku
                hoydaan. Xaggeese saacaddaan u kala ordayaan!</p>
            <p>Iyadoo hagoogan bay marba isha hoos ugu xadaysey dadka waddada
                hareeraheeda is daba maraaya. Dadka wajiyadooda ku dhici kari mayn in ay
                eegmada u dhammayso. Waxay ka baqaysey in la aqoodo oo lagu qayliyo,
                farta lagu fiiqo, la iswada tuso, lagu wada qoslo. Qofkay eegtaba waxay
                moodaysey in uu keligeed daawanayo. Markaasay wejigeeda kala cararaysey,
                sidii ay dayn ka qabto. Carruur yaacyaacaysa markay aragto waxay
                ismoodsiinaysey in ay iyada ka daba orinayaan, ee ay leeyihiin, “Hayeey,
                waa ku sheegaa! Hayeey waa ku sheegaa!” Dadka waaweynna waxay la ahayd
                in ay il nac leh ku soo eegayaan, afkuna ka leeyihiin, “Saan maa kuu
                dambeysey Maana-Faay? Mar lee aan arko Xaaji Muumin iyo
                Aay-Caddeey!”</p>
            <p>Fatuuraddii kuusnayd weli waqooyi bay u sii af-dhuublayneysaa. Dadkii
                way yaraadeen. Dhismayaashii way kala fogaadeen. Baabuurtii way kala
                go’een. Nalalkii way kala durkeen. Fatuuraddii kuusnayd weli way
                socotaa. Wuxu ma walaatay? Xaggee bay ku socotaa! Yaa u sheega in
                beledkii laga baxay. Aabooy. Aabooy! Beledkiiba waa laga baxay! Maana
                way is celin wayday. Horay bay u ruuqaansatay. Waxaa ku soo dhacday in
                ay Sahra soo jeediso ee dhegta wax ugu sheegto. Gacantii ay ku taaban
                lahayd bay diyaarsatay. Intaysan gaarsiin bay aragtay jidkii oo soo
                dhammaanaya. Dib bay u yar hakatay. Waxay is-tiri mar hadduu jidkii
                dhammaaday, dan baaba dib loogu noqon. Taas Alle ma aqbalin. Fatuuradda
                kuusani uma eka mid caawa dib u noqonaysa.</p>
            <p>Waddo hor leh oo galbeed ka timid ayay bari ula weecatay. Wixii hore
                beenbeen. Haddaa duur cidla ah iyo mugdi dhab ah madaxa lala galay.
                Ibixiyow i bixi! Maana waa amankaagtay. Wadnaheedii orod waalan buu
                qabsaday. Qabow silloon baa jirkeeda wada saaqay. Afarta daan bay
                gowsaha is gashatay. Xataa wixii ay Sahra dhegta ugu sheegi lahayd way
                kari wayday. Ifka intay saarnayd waa markii ugu horraysay ee ay aragto
                duur bannaan oo aan nal iyo saro lagu ogayn. Duur ha ahaadee waa goorma?
                Waa habeen mugdi ah. Dad yaa kala jooga? Alla, Alla Alla! Ha soo
                xusuusin! Waa markii ugu horreysay ee ay raacdo baabuur aan tagsi ahayn
                oo ay saaran yihiin niman aan ehelkeed ahayn.</p>
            <p>Niman dadow oo ay aragto in ay naag ahaan u wataan. Amar baa ku
                dhacay! Abaadirow soo aruuri inanta! Maana waxay noqotay sidii qof aan
                dabbaal aqoon oo intuu wiish dhulka ka dafay ku dhex riday doon badweyn
                kacsan dhex quudhaynaysa, aanna garanayn meel loo wado, goor doontu la
                jabi doonto ama xeeb geyn doonto.</p>
            <p>Waxay soo xasuusatay sheekooyin ay ka maqli jirtay gabdhaha ay isku
                fasalka yihiin. Waxay uga sheekayn jireen baabuur lagu qaaday, wareeg
                laba-laba la isu raacay, casho lagu marti qaaday, guryo dhallinyaro oo
                la tagay, falaadyo meelahaas ka dhacay, iyo wax la mida.</p>
            <p>Maana-Faay sheekooyinkaas dhegaysigooda aad bay u xiisayn jirtay,
                waliba dhawr jeer bay talooyin ku darsatay jar ay saaxiibbadeedaasi rag
                ku shirqoolayeen, una soo bandhigeen. Hase yeeshee waxay la ahayd in uu
                iyada gidaar weyni ka xigo ku kicidda falalkaas. Waxay la yaabi jirtay
                indha-adaygga iyo dhiirranaanta ay gabdhahaasi dheer yihiin.</p>
            <p>Marar aan yarayn ayay qaarkood ka codsadeen in ay u raacdo meelo
                niman ku casumeen. Hase yeeshee mar walba way diidi jirtay, iyada oo
                iska dhigaysa qof is dhawraysa, ama waalidka ka cabsanaysa. Runtiise
                kama ahayn is dhawrid ee waxay ka ahayd il nugayl.</p>
            <p>Waxaa ku adkayd in ay hal mar xarga goosato, ee u bareerto tijaabo ku
                cusub khatarteedana leh. Gabdhuhu markay arrimahaa qaarkood uga
                sheekeeyaan waano iyo dhaliil bay u jeedin jirtay, sidii qof waayeel ah.
                Markay ku gacan sayraan ee weliba iyada yasaan, badownimo iyo
                miskiinnimana ku tilmaamaan bay isaga aamusi jirtay. Markay kaligeed
                noqoto, way is ciil kaambin jirtay, kana masayri jirtay gabdhaha faceeda
                ah ee fariina la’aanta socda. “Ani maxaa faceeyga iga reebay?” bay isku
                canaanan jirtay, haddana is qaban jirtey ee hoos isu waansan jirtey.</p>
            <p>Waxay socotaba waa tanoo caawa way ku dhex jirtaa tijaabadii halista
                ahayd. Iyadoon ku tala gelin bay moolka tagtay. Jasiiraddii ammaanka
                ahayd ee ay muddada ku noolayd bay habeen madow biyihii hareereeyeen, ee
                dusha sare uga baxeen, waataas mawjaddii sii sidata miskiintii
                Maana-Faay. Waataas fatuuraddii kuusnayd mugdiga iyo cidlada la dhex
                muquufaysa!</p>
            <p>Muddo la sii mushaax. Mugdi la sii jibaax. Maana laga sii yaabi.
                Maaweelo lagu day. Miro looga dhalin waa. Mar dambay bidhaani muuqatay.
                Dhismo weyn oo nalal badan baa midig ka soo baxay, mugdigiina kala
                xiray. Maana way u riyaaqday.</p>
            <p>Iyadoon is-ogayn bay su’aal la soo boodday, “Beledkaan intee waaye,
                tii oo Balcad la dhahaayey miyaa?”</p>
            <p>Dadkii ay jawaabta ka sugaysay hal mar bay qosol ku wada dhufteen,
                sidii iyagoo hore ugu ballansanaa. Qosolkaasi Maana riyaaqii soo galay
                buu siqiir-suujiyey. Su’aasheedii bay ka shallayday. Waa waxay ka
                baqaysey in hadday wax sheegto lala yaabo. Waa waxay caawoo dhan la
                aammusnayd. Arrintuse siday moodday ma ahayn. Su’aasheeda saaxiibbadeed
                way u bogeen. Waxay u furtay irid ay ka soo geliyaan kaftankii ay la
                jeclaayeen. Saddexdiiba isku mar bay si xiisa leh u eegeen, iyagoo weli
                qoslaaya. Cabdinaasir baa hadalkii kula hor maray ee yiri, isagoo u
                hadlaaya hab-kaftaneedkiisii bashaashnimadu ku dheehnayd, “See waaye
                Maana! Adiga caawa magaalooyinkii waa isaga kaa khaldameen. Tan Balcad
                ma ahee Beled Weyne waaye!”</p>
            <p>“Balcadlee maa la taagnaanaa intii aan caawoo dhan soo soconnay?”
                Sahraa tiri, sidii iyadoo dhammaystiraysa oraahdii saaxiibkeed. Markii
                qosolkii la kordhiyey, buu Axmed yiri, “Maya, maya. Balcad iyo
                Beled-Weyne midna ma ahee, waa magaalo cusub oo hadda la dhisay, welina
                magac loo bixin. Marka maadaama magaaladani nasiib u yeelatay Maana in
                ay noqoto qoftii ugu horreeysay ee aragtay, dadka kalana tustay, waxaan
                soo jeedinayaa in magaca magaalada loo bixinayaa noqdo ‘Maana-Faay’
                guddiga sharafta leh ee caawa maxfalkaan isugu yimidna waxaan ka
                codsanayaa inay ra’yigaas igu taageeraan, go’aanna ku gaaraan, si aan
                jaraa’idka iyo idaacadaha ugu gudbinno.”</p>
            <p>“Ra’yigaas sacab baan ku aqbalaynaa,” Cabdinaasir baa yiri,
                “Sababtuna waxa weeye magaaladani waa ka qurxoon tahay magaalooyinka
                kale, waad aragtaan nalalkeeda iyo fooqyadeeda muraayadaha ah. Sidaa
                darteed, waa in loogu magac daraa gabadha ugu qurux badan gabdhaha
                Soomaaliyeed.”</p>
            <p>“Tee waaye taas laakiin?” Sahraa waydiisay, iyadoo garanaysa jawaabta
                uu bixin doono. Intuu garangartii baabuurka hal gacan ku reebay, tii
                kalena Maana-Faay dhabanka uga taabtay, isagoo si xiise leh u soo
                jalleecaya, ayuu yiri, “Yaa kale! Maana Caddeey lee ahaa! Yaa kula
                tartami kara joog iyo jamaal, Ilaahaa siistaye. Saas maahoo Maana?”</p>
            <p>“Idinka in beledkaan ii sheegtiin lee nii warsaday, bad kalaaba ila
                gasheen,” Maana-Faay oo dhoolla-caddaynaysa, ayaa si farxad leh u tiri,
                ka dib markay welwelkii iyo walaacii hayey ku illowday kaftanka iyo
                koolkoolinta afarta dhinac laga soo geliyey.</p>
            <p>Sahra oo rabtay in ay saaxiibteed sii raalli geliso, ayaa markaas
                tiri, “Gabadha beenta ha iiga dhumina, ii dhaafa saaxiibtay anaa dhulka
                kala baraayee. Maana kaa run miyaa? Inta ma garanaysidoo? Warshaddii
                Baastada lee maahoo?”</p>
            <p>“Haah. Miyaa?” Maanaa ka daba tiri, iyadoo warshaddii oo lagu soo
                dhawaaday indhaha ku taagaysa.</p>
            <p>Intay warshaddii indhaha ku sii taagaysey bay dareentay baabuurkii oo
                kor u leexday. Wixii horoo dhan bikh iyo bilaash. Haddaa la gacan galay.
                Laamigii laga bayray. Luuq-luuq dhir dhexdeed ah la qarda jeexay. Kayn
                jiq ah la dhex galay. In yar ka dib iftiin lama filaan ah baa mugdigii
                ka dhex bidhaamay. Waa iftiin yar oo casuus leh. Nal iyo faynuus midna
                laguma sheegi karo. Maana kud bay isku tiri. Waxaan camal weligeed ma
                arag. Waxaa ku soo dhacay cirfiidkii iyo waxyaalihii carruurnimadeedii
                lagu cabsi gelin jiray, ee ay maqli jirtay duurkay joogaan. Intuba inta
                ka dhakhsa leh. Meeshii bidhaamaysey waaba la yimid. Waaba daar dad ka
                hor muuqdo. Sar gaaban oo afarta jahaba irdo ku leh, ayaa kayntii
                madoobayd ka dhex dhalatay. Horteeda dab qoryo waaweyn lagu shiday baa
                dhawr goobood ka qaxmaya. Hareerahana dhawr ey baa unuunufaya. Hal
                ununufkii ka agab waayeyna dabkuu ag fadhiyaa. Waxaad mooddaa in uu
                dhaxan ka kulaalayo. Mase dhaxamaysnee, halkiisuu irsiq ku sugayaa.
                Agagaarka haddaad eegtide, inta yar ee dabku ifinayo dhaaftid, ishaadu
                waxay ku dhacaysaa dhir madmadow oo qofkii naf jecel cabsi gelinaysa.
                Haddaad sii dhaaf damacdidna gudcur madow baa ku soo celinaya. Markii
                Cabdinaasir bareeggii cagta saaray, fatuuraddii kuusnaydna istaagtay,
                bay tiri Maana, iyadoo codkeeda jiidjiidani caloosheeda walaacsan ka
                tarjumayo, “Abaay intana maxaa waaye?”</p>
            <p>“Saaxiib waa Jungalka cusub,” Sahraa u jawaabtay. Cabdinaasir
                su’aashaas iyo jawaabtaas midna lama socon. Wuxuu la haystay wiil
                dhuuban oo shaar cad, hoos u dheer, hortana ka furan gashan. Markuu
                baabuurku istaagay buu ku soo orday, kana soo tagey koox wiilal ah oo
                baarka hortiisa heegan ku ahaa. Siday u kala firfircoon yihiin bay
                baabuurta ugu kala hor marayaan, martida u soo dhaweeyaan,
                baqshiishkoodana ku bislaystaan. Intuu si xushmad iyo ilbaxnimo ku jirto
                daaqaddii wadaha xigtay u soo hanqaloocsaday, ayuu cod gaaban oo aad
                mooddid in uu gabdhaha ka qarinayo ku weydiiyey, “Ma kuraas baad
                rabtaan, mise geedaha hoostooda?”</p>
            <p>“Geedaha na gee,” Cabdinaasir baa ugu jawaabay cod aan kiisii ka
                dheerayn. Markuu codkiisii maqlay buu intuu gartay ku yiri, “Waa yahay
                Cabdinaasir.”</p>
            <p>Cabdinaasirna markaasuu intuu si fiican u eegay ogaaday in uu yahay
                yaryarkii ay meesha hore isugu barteen. Markaasuu yiri, “Haah. Illayn
                ninku waa Faarax-Yare. Faarax geed wanaagsan na gee.” Faarax intuu
                tilmaan bixiyey buu baabuurkii hor orday. Cabdinaasir oo dal yaqaan
                ahina fatuuraddiisii buu intuu nalkii u gaabiyey la daba galay, sidii
                hal maqaar loo sido, ama dayuurad garoon ciriiri ah ku soo degtay oo
                bartii ay qotonsan lahayd loo hagayo. Yarkii firfircoonaa wuxuu sii
                ordo, faturaddii kuusnayd sii higsato, midig iyo bidix midba mar kaynta
                loo xulo, marba geed baabuur hoganaya la hareer maraba, mar dambaa geed
                aan cidina dhex galgalanayn horseedkii helay, geeddigiina ugu gacan
                haadshay. Waa geed qurac ah oo hoosta laga xaaray, laamihiisa soo
                gandoodsadayna ood lagu hareereeyey baarka u salaaxayso, sidii nin
                cashqaan ah oo gacaladiisii gacmaha dhexdooda ugu jirto. Hal irid oo ka
                bannaanaa bay ka soo gashay fatuuraddii kuusnayd. Geedka salkiisaa lagu
                ag bakhtiiyey.</p>
            <p>Faarax-Yare intuu laba darmo la soo booday, buu Cabdinaasir
                waydiiyey, “Ma kala qaadaa, mise isku meel baan dhigaa?” Markaan
                codkiisii waa la wada maqlay, inkastoo uusan ku dheeraysan.</p>
            <p>Sahraa intay Cabdinaasir ka boobtay kor u tiri, “Isku meel noo dhig
                abboowe, wax la kala qaadayaa ma jiraane.” Markay intaas tiri bay Maana
                xaggeeda fiirisay, sidii iyadoo leh, “Waxba ha cabsan saaxiib, anigaa
                kula joogee!”</p>
            <p>Faarax intuu darmihii hurgufay, ee meel cusub ku kala bixiyey buu
                Cabdinaasir isa soo agtaagay. Markuu dhegta wax ugu sheegay kadibna orod
                buu cagaha wax ka dayey.</p>
            <p>Markii baabuurkii laga soo degay, ee darmooyinka xaggoodii loo wada
                dhaqaaqay, ayuu Maana wadnuhu xoog u boodbooday. Markii hore way diidday
                in ay gaariga ka soo degto. Si dhib leh baa looga soo dajiyey, laguna
                soo daadihiyey sidii ilmo carruur ah. “Hadda waaye. Waa kanaa kawaankii
                lagu saari lahaa ee cawada dhan laguu soo waday!” bay iskula hadashay.
                Intay istaagtay bay afarta gees eegtay. Cabsi hor leh baa ku dhalatay
                markay aragtay mugdiga ku meersan. Madmadowga meel kasta ka soo muuqda,
                gudcurka lagu soo dhuuntay, geedka la hoos galay, gogosha dhulka la
                dhigay. Aadaale, aadaale! Cawada waa la is-hayaa. Sacab haddaan wax ku
                jirin maxaa habeenkii loo tumaa!</p>
            <p>“Tafadal Maana! Soo dhawoow abaaye!” Axmed baa isagoo darinta u
                tilmaamaya ku yiri, Maana-Faay oo caga taalaynaysa, kana biya diidsan in
                ay fariisato gogosha saaxiibteed uga hor martay.</p>
            <p>“Maana waa is martiyaynaysaa miyaa?” Cabdinaasir oo kabaha
                furfuranayaa ka daba yiri, “Waan ka xumahay in aan baabuur ciriiri ah ku
                soo saarnay ee luguhu kugu soo curqeen. Darmooyinka iyo dhulkaan fidsan
                waxaa loogu tala galay in lagu jimicsado, ee baabuurka daalkiisa looga
                nasto. Ka warran hawa-geddiskan Maana? Ma ka helaysaa?”</p>
            <p>Waxay ku sigatay in ay runteeda u sheegto, ee tiraahdo: “Ma ka helin,
                mana joogaayo, ee Muslin haddii tihiin mar lee minankaaynii i geeya!”
                Mase orane iyadoo reer magaalnimada ilaalinaysa, ayay af gobaadsi u
                tiri, iyadoo sii fariisanaysa, “Haah, waa fiican yahay. Laakiin maxaa
                waaye mugdigaan, an wax ma arkoohaayo?”</p>
            <p>“Horta maxay geedaha faynuus u hoos dhigi waayeen?” Sahraa ka daba
                tiri.</p>
            <p>“Way keeni lahaayeene, anigaa iri faynuus uma baahnin,” Axmed baa ku
                kaftamay, “Waayo waxaan ogaa in ay Maana-Faay iftiin noogu filan tahay.
                Iyadu waxay leedahay waa mugdi, laakiin intayada kale mugdi nalama aha,
                nuurkeedaan wax ku arkaynaa sow maaha?” Maana waxay damacday in ay
                ammaantaas buunbuunisku ku jiro jawaab ka celiso. Laakiinse markii
                xasuusteedu oraah ku habboon degdeg ugu deeqi wayday, bay iska tiri,
                “Waa mahadsan tahay.”</p>
            <p>Cabbaar baa la sii wadwaday kaftankii Maana lagu maaweelinayey,
                loogana dan lahaa in ay jawiga la qabsato, cashaduna u dhadhanto.
                Iyadoon weli laga bixin, ayuu soo dhacay Faarax-Yare oo xiimayaa. Lix
                saxan oo is dul saaran buu dhulka dhigay. Waa suxuun balballaaran oo
                siin ah. Markii la kala qaadqaaday, waxay noqdeen saddex maran, mid
                bariis ku jiro, mid hilib dheylo ah ka buuxo iyo mid ansalaato ah.
                Xabbad tarraq ah oo Cabdinaasir shiday, ayaa suura geliyey in la arko.
                Faarax-Yare intuu is geddiyey buu intii suxuuntii la kala guraayey soo
                dhigtay, isagoo sida laba dhaloo biya ah iyo saabuun. Biyihii buu Axmed
                Maana ugu fara xalay, Cabdinaasirna Sahra, ka dibna intay ka daba fara
                xasheen baa cashadii gacanta lala wada galay, iyagoo iska yuraynaya
                mukulaalo markay hilibka uriyeen ku soo heentay. Maana way iska
                taataabanaysey mooyee, si dhab ah u cashayn mayn, inkastoo Axmed ku
                dadaalayey in ay wax uun cunto.</p>
            <p>Markii cashadii laga fara xashay, xaashiyihii Faarax-Yare keenayna la
                iska mariyey. ayuu damcay Cabdinaasir in ay isaga iyo gabadhiisu
                darintooda gaariga shishadiisa geystaan, iyagoo marmarsiinyo reer
                magaalnimo ku baxaya, labada kalena loo faq daayo. Intuu istaagey ee si
                ixtiraam leh Sahra ugu yare foorarsaday, gacmahana u fidiyey, ayuu ku
                yiri, isagoo isku hallayn ugu kajamaya, isuna ekaysiinaya sidii nin
                caways muusiko laga tumayo jooga, ee gabar uusan aqoon cayaarta ku
                casumaya, ayuu yiri, “Bermetti boqoradda!”</p>
            <p>“Inyow. Ku diiday,” ayay ugu jawaabtay, intay garbaha nuuxisay,
                iyadoo kajankii la wadda. Wuxuu mooday in ay ujeeddadiisii la garan
                wayday. Markaasuu u baddelay, ee intuu gacanta qabtay ku yiri, “Soo
                istaag huunno, showr baan kuu qabaaye. Waxaan rabaa inaan maxkamad kugu
                saaro meel ayan joogin dad iga kaa celiya.” Sahra aad bay u fahmeysay
                baaqa duqeeda ee afgobaadsiga ah, hase yeeshee waxay ku diiddanayd
                fikradda kala showridda. Waxay la socotay dareenka Maana iyo cuqdadda ku
                dhalanaysa. Waxay garansanayd in aan weli la gaarin waqtigii ku
                habboonaa in loo faq daayo Axmed iyo Maana-Faay. Axmed qudhiisu wuu la
                qabay. Intay Cabdinaasir gacantii uu ku hayey maahee tii kale soo
                qabatay bay tiri, “Soo fariiso adeer, caawa showr waa la diidaye!”
                Markii ay afka sidaas ka lahayd, gacantiisii ay hayseyna far bay hoos
                ugu mudaysey. Wuu gartay qandhuufadaasi in ay tahay baaq ay ula jeeddo,
                “Ma waalan tahay? Miyaad baydadinaysaa yarta martida ah ee aan weli
                jawiga la qabsan, waaya-aragnimadana lahayn?” Intuu garaystey buu
                gabadhiisii mar labaad soo dhinac fariistay, isagoo Maana-Faay
                maqashiinaya, “Haddii la i diiday, nin la diido uma horrayn. Waan iska
                dul qaadanayaa.” Intuu Maana jalleecay buu raaciyey, “Sow saas ma aha
                Maana, mise abaalkeedaan mariyaa saaxiibtaa, hadday igu
                caasiyowday?”</p>
            <p>“Micne ma leh, ka qallee markaan!” Maanaa kaftankii uga qayb
                gashay.</p>
            <p>“Waa yahay. Warkaagaa jira. Madaxaagaan ku dhaafayaa. Caawa annagoo
                dhan adaa na xukuma. Amarkii aad bixisaa lagu soconayaa.”</p>
            <p>“Mahadsanid!”</p>
            <p>Kaftankii iyo sheekadii macaanayd halkii bay ka sii socdeen.
                Darmooyinkii baa marba dhinac loogu jimicsanayaa. Saf ballaaran baa loo
                fadhiyaa. Labada gabdhood dhexday iska xigaan. Labada inanna dhinacyaday
                ka kala xigaan. Sheekada marna waa la isku darsanayaa, marna laba-labaa
                loo kala goosanayaa. Gooni-u-goosiga sida badan waxa bilaabayey
                Cabdinaasir, oo markii in yar la joogaba gabadhiisa ku sii jeedinayey
                showr hoosaad aan iyada mooyee dadka kale maqli karin. In ay maqlaanna
                loomaba baahnayn. Wuxuu ahaa showr-hoosaadka xiisaha leh ee markaas oo
                kale labada is-jeceli dhegta isu saaraan, isku gacalsadaan, laabta isugu
                qaboojiyaan, wadajooggooda ku macaansadaan, jacaylkooda ku
                nafaqeeyaan.</p>
            <p>Injineer Axmed Jaamac qudhiisu raalli iyo nus buu ka ahaa showrkaas
                lagala sii jeesanayo. Wuxuu u qaadanayey mid isaga loogu danaynayo, jawi
                habboonna loogu diyaarinayo, loogu faq daynayo isaga iyo bocorta barbar
                fadhida.</p>
            <p>Markay ka sii jeestaanba wuxuu u fasiranayey in ay isaga la
                hadlayaan, ee ay leeyihiin, “Shaqayso nacasyohow, annagu wax cusub isu
                sheegi maynnee, adigaan kuu faq daynaynaa. Ha iska dhumin fursadda
                dahabka ah ee aan dib kuu soo mari doonin, haddii ay hadda marin
                habowdo. Xirxiro xargihii aad ku soo dabi lahayd qalbiga curdanka ah ee
                Maana-Faay.”</p>
            <p>Axmed dadaal kuma yarayn. Laba dhinacba wuu u dadaalayey. Dhinac
                wuxuu ku dadaalayey in uu xusho sheekooyinka gabadha noocaas ah xiisa
                gelin kara iyo erayada qalbigeeda raadka ku reebi kara; dhinaca kalena
                wuxuu uga dadaalayey in uu isugu muujiyo nin ikhyaar ah oo aan ahayn
                shabeel-naagood habeen-dhaxmo-doon ah. Nin deggan, dantiisuna ahayn
                waxyaalaha ay iyadu cuqdada ka qabi karto.</p>
            <p>Caadadii uu hablaha kula dhaqmi jiray, habeenkaas wuu baddelay. Wuxuu
                ula dhaqmi jiray sidii ilmo carruur ah oo uu ciyaarinayo, erayo culus
                iyo arrimo waaweynna ka ilaalinayo. Wuu soo dadajin jiray burburinta
                gidaarka qalada iyo ismartiyaynta ee u dhaxeeya isaga iyo gabadha ay
                isku cusub yihiin. Wuxuu isu ekaysiin jiray dadka aan waxba danayn,
                waxba is dhibin, waxba kala jeclayn, wax waliba la sahlan yihiin, caadi
                la yihiin hadday sideer u dhacaan iyo hadday sida kale u dhacaanba.</p>
            <p>Hadalka iyo hawsha, wuxuu badin jiray hawsha. Gacantiisa wuu madax
                bannayn jiray. Xornimo buuxduu siin jiray. Wuu u fasixi jiray in ay
                gabadha korkeeda ku faalasho. Tijaabo ka qaaddo, marba meeshii la
                macaata ku falaaddo, meeshii ka sii jiidatana uga sii rug doorsato.</p>
            <p>Gacantiisu sida badan socdaalkeedaas sahanka ahi waxay ka bilowdaa
                sacabka gabadha ee soo xiga jirjirkiisa. Intuu sheeko macaan u saaro,
                ayuu labada sacab is duldhigaa, kiisa iyo keeda. Hadday keeda la baxdo,
                wuxuu u qaataa digniin hore, iyo dayro bilawgeed. Hadday halkiisa u
                daysatana wuxuu u fasirtaa ‘waxba kama qabo’ markaasuu kiisa
                dhaqdhaqaajiyaa, labada sacab ciyaarsiis iyo dhoolatusad gaaban dhex
                mariyaa. Waayirka korontada ee kobtaas ka dhashaa, marka uu labadaba
                korkooda diiriyo, dareemaanna in ay intii hore isaga dhow yihiin, ayuu
                sacabkiisu bilaabaa in uu gacanteeda kor u sii raaco, marka ay ka
                dhammaatana meelo kale oo istraatiiji ah uga sii gudbo, isagoo si xiisa
                leh u sii mushaaxaya. Maxaddooyinka qaarkoodna ku sii nasanaya.
                Sacabkaas sahanka ahi socdaalkiisa kama soo laabto ilaa uu gabadha
                garbaheeda la soo wareego ee cududdeeda shishe soo cantoobiyo, jirkeedoo
                dhanna soo janjeeriyo. Waxaa ku xigta daymo ilqabad leh iyo dhunkasho
                gaaban oo tijaabo ah. Haddii ay saaxiibteen intaas oo dhan ‘Haah’ uga
                jawaabto, wuxuu u ‘biisaa’ dhunkashooyinka gaagaaban ilaa ay isu
                baddelaan tii dheerayd ee la isla darandoorinayey; halkaasoo gabadhu ka
                bilowdo inay ‘hawsha’ wax ka qaybsato! Barbarkay ka baxdaa waa
                bakayla-qaleen! Gidaarkii qalada ee u dhaxeeyey halkaasuu ku dhalaalaa,
                sidii baraf qorrax la dhigay.</p>
            <p>Ninkii sidaas yeeli jiray, caawa wuxuu u muuqdaa si kale. Waa kaas
                sida ‘jentel-maannimada’ ah u fadhiya, madixiina ku xanuunay siduu erayo
                u kala xulaayey, sheekooyin u allifayey, dunta afkeedii u raadinayey,
                marba shax hor leh u jeexayey, afkiisa iyo addinkiisaba u ilaalinayey,
                eraygii ka soo baxaba dib ugu miisaamayey, wajigiisa u maqaar saarayey,
                milicsigiisa u macaaninayey, keedana macnihiisa u akhrisanayey.
                Sacabkiisii sahanka u bisa bisoon jiray, wuxuu amar adag ku siiyey in
                uusan habeenkaas dhufayskiisa ka bixin. “Sahankii aad caawa Maana-Faay
                korkeeda ku aaddaa, wuxuu noqon doonaa shimbirtii dabka qaadday, ee
                buulkii hooyadeed gubtay, iyana ku gubatay,” ayuu ku waaniyey. Wuxuu
                qabey in nin kastaa gabar kasta ‘haye’ ka keeni karo, haddii uu garto
                sida la isula eegto erayga ku habboon, waqtiga ku habboon iyo meesha ku
                habboon.</p>
            <p>Axmed isbeddel weyn ayaa habeenkaas ku dhacay. Isaga qudhiisu wuu
                isla yaabbanaa. Maxay ku akhrisay qoftaani? Maxay uga duwan tahay kuwii
                hore? Muxuu yahay xishoodka aan caadiga ahayn ee ay ku abuurtay? Maxay
                tahay qaddarintaan xad dhaafka ah ee cabsida u eg? Goormuu qaddarinta
                intaas le’eg siin jiray gabar uu shukaansi u hor fadhiyo? Goormuu
                ujeeddadiisa jidkaas dheer u soo mari jiray ee waqti isaga dhumin
                jirtay? Sow kii hablaha u yaraysan jiray sidii ilmo carruur ah oo uu
                ciyaarinayo. Maxay tahay qoftaan uu kor u eegayo, sidii boqorad uu
                shaqaale u yahay, amarna ka sugaayo? Caawa isagii baa carruur isla
                noqday, arrintiisa la yaabban, ujeeddadiisuna u qeexanayn.</p>
            <p>Dhibaato kasta ha maree, dhab ahaan wuu ku guulaystay in uu Maana
                jawiga oggolaysiiyo, maskaxdeedana cabsidii badnayd ka saaro, inkastoo
                arrimaha uu kala hadlaayey ayan hoos uga gudbin sheeko guud iyo erayo
                maaweelis ah. Marar badan bay erayadaas xiisaha leh ku illaaweysey
                dareenkii qalada iyo meesha cabsida leh ee ay fadhido. Laakiinse in yar
                kadibba intay soo gocatay kud isku dhahaysey, ee lahayd, “Yaakhey ma
                baxaynoo an waa daahaye?”</p>
            <p>Dhawr jeer la basan-basi. Marba saxanka loo baddel. Markii dambase
                Axmed baa garab siiyey ee yiri, “Ina kiciya, Maana waa daahinnaye!”</p>
            <h3 id="section-12">— 4 —</h3>
            <p>Maana-Faay orod bay ku kortay jaranjartii dheerayd ee gurigooda.
                Meesha ay cagta dhigayso, nalkiii ay ku arki lahayd in ay daarato way ka
                deg-degsatay. Mugdigii baa maja xaabiyey. Waqtigii ay dhaqaalaysanaysey
                iyo mid ka badanna ka dhumiyey. In mar ka badan bay turunturrootay,
                kufidna ku sigatay. Nasiib bayse ku baxsatay.</p>
            <p>Markay kor sii aaddaba boodboodka wadnaheedu wuu laba jibbaarmayey,
                culayskeeduna wuu is dhimayey, siday iyada la ahayd. Markay albaabka ku
                sii dhawaataba, cabsidu way la soo cuslaanaysey. Haddaayey, markii ay
                buuqii Xamar-Weyne iyo xaafadihii ay tiqiin soo dhex gashay aad bay u
                rayraysay. Waxay ku faraxday khatartii Jungal ee ay ka soo samata
                baxday. Laakiinse markii gurigoodii u muuqday, ayay ku dhalatay cabsi
                tii hore ka weyn. Waa markii ugu horreysey ee ay keligeed tobanka
                habeennimo ka timid meel aan la ogayn. Maxay ku hadli doontaa? Maxay
                isku daafici kartaa? Maxay ku marmarsootaa? Yaa ka rumeysanaya hadday ku
                andacooto, “Gabartii aan isku fasalka aheyn, duruustii aan la soo
                akhrisahaayey aa nala dheeraatay.” Shaki la’aan aabbe iyo hooyo
                saacaddaan way yaabban yihiin. Dariskana qayla dhaantii gaartay. Meel
                kasta “Maana-Faay yaa arkay?” baa la iswaydiinayaa. Alla ceeb badanaa,
                seen albaabka uga geli doonaa? Yaa i bitiya dabayl camal oo qolkayga
                dariishadda iga soo geliya. Alla Ilaahayow cawada lee i faki, dib dambe
                maba u nakhahaayiye! Ilaahayow indhahood iga sii jeedi, afkoodna iga
                xir, intiin ka moodaayo! Alla anigaayeey! Waa kanaa albaabkii jaa waa la
                xiray!”</p>
            <p>Markay iridkoodii ku soo dhawaatay bay soo taagtaagsatay. Shanqartay
                iska ilaalinaysey. Albaabkii xirnaa bay is ag taagtay, iyadoo neefta
                isku celinaysa, wadnahana sacabka ku haysa, sidii iyadoo ka baqaysa in
                uu soo fara baxsado, feeruhuna celin kari waayaan. Markay in yar
                taagnayd ee neeftii soo ceshatay, ayay intay albaabkii ku soo dhawaatay
                dhabanka saartay. Waxay is tiri, “Dadka buuqaya codkooda dhagayso.” Wax
                hadal ahba way maqli wayday. Meel yar oo albaabku ka jeexnaa bay isha
                saartay. Mise daaraddii la fariisan jiray waaba cidla. Alla fiicanaa!
                Neeftii ku xirantay baa ka soo boodday. Indhaha iyo sacabbaday cirka u
                taagtay sidii iyadoo leh, “Nasiib badaniyaa!” Geesinnimadii soo gashay
                bay albaabkii gacan gadaal ka baqaysa tartiib ugu gargaraacday.</p>
            <p>Hooyadeed oo alaabtii fiidkii lagu casheeyey kala aruurinaysa, ayaa
                jikada ka tiri, “Yaa waaye? Yaah?”</p>
            <p>Mar labaad buu wadnaheedu bug soo yiri, inuu bannaanka u soo booday
                bay la noqotay. Sacab bay ku celisay. Jawaabtii bay la daahday. Dani waa
                seetee, mar dambay si miskiinnimo ah u tiri, “Ani waaye maama!”</p>
            <p>Yarkii Cumar, oo hooyadi ag taagnaa baa albaabkii ku orday, isagoo ku
                qaylinaaya, “Abbaay Maana. Abbaay Maana!” Aad buu walaashiis u jecel
                yahay iyana u jeceshahay, uguna roon tahay. Intuu albaabkii fag siiyey
                buu lugaha isaga maray sidii uu waligi yeeli jiray. Iyana intay ku soo
                foorarsatay oo dhabannada ka dhunkatay, bay dhegta u saartay su’aal aad
                u shidaysay, “Cumareey, abbaabe ma joogaa?”</p>
            <p>“Abbaay nanac i sii! Abbaay nanac i sii! Ab…” Allow wax aan wax ogayn
                ha cadaabin. Nacnac buuba waydiinayaa, yaa u sheega meesha laga
                yimid!</p>
            <p>“Maqal Cumareey, nacnac anaa ku siinaayee, abbaabe ma imaaday?”
                Cumareey Allihiis ka Alle, arrinta la waydiiyey in ay tahay sir lagu
                qarsaday, oo aan loo baahnayn in ay labadooda dhaafto. Isagoo intuu
                qaylin karo qaylinaaya, ayuu yiri, “Abbaabaa. Abbaabe ma joogo.
                Masaajidkaas jiraa. Abbaay nanacii aawayna?”</p>
            <p>Intay kor u qaadday, oo laabta ku qabsatay, bay dhabannada ka
                dhunkatay. Cumareey dhunkashadaas iyo soo dhawayntaas wuxuu u qabaa tii
                uu waligiiba walaashi ka heli jiray. Ma oga tan caawa in ay tahay
                abaalgudkii uu ku mutaystay warkii farxadda lahaa ee uu u sheegay. Kala
                fogaa warkaasi siduu isaga ula fudud yahay iyo qiimaha uu Maana ugu
                fadhiyo! “Waryaa Maana!” Aay-Caddeey baa si kulul jikada uga
                qaylisay.</p>
            <p>“Maamaa!” intay la soo boodday ee Cumareey iska dhigtay bay jikada ku
                oradday.</p>
            <p>Intaysan gaarin bay intay hooyadeed caro kala hor timid wajiga ka
                saartay, “Shukhulkaanaa keentay maahinoo? Intee ka timid waryaa,
                saacaddaan?”</p>
            <p>Sidii bisad la qabtay bay is gashay. Waxay isku dayday in ay soo
                xusuusato beentii Sahra u soo dhistay. Markay wax ka xasuusatay bay hoos
                u tiri, “Ummaa yartoo isku fasal nahay aan wax la soo akhrisahaayey.
                Intixaanaa noo soo dhow.”</p>
            <p>“Ka bacdi intixaanka saacaddaan camalaa lagu makhnaahaa miyaa?”</p>
            <p>“Ummaa maantaa xisaab adag oo kasi wayney naloo soo dhigay.”
                Aay-Caddeey gabadheeda been iyo xumaan midna ugama baran. Si xad dhaaf
                ahna way u jeceshahay; sidaasay ugu bixisay uguna koolkoolisaa labada
                magac oo isku lammaan, Maana-Faay.</p>
            <p>Intay hadalkii ka yare hakisay bay tin iyo cirib u fiirisay, sidii
                iyadoo korkeeda ka eegaysa sababta ay sheegatay run iyo been waxa ay
                tahay. Wajigeeda daallan iyo indheheeda ilmadu ku soo joogsatay markay
                aragtay bay tiri, “Soco iska beddel dharka, cashadaa aa iska
                khaboojisayna cun.”</p>
            <p>“Haye maama,” intay tiri bay qolkeedii ku orodday iyadoo farax la
                fududaatay, sidii eedaysane toogasho filanaayey oo maxkamaddii sii
                daysay. Way rumaysan la’ayd in sahalkaas lagu cafiyey. Lama ahayn in uu
                jiro dambi ka weyn kii ay habeenkaas gashay. Lamana ahayn in laga
                rumaystay beentii Sahra soo xafidsiisay. Waxay moodaysay in hooyadeed
                indhaha ku haysay intii meelood ay caawa martay iyo dadkii ay la
                jirtay.</p>
            <p>Intay hal-haleel dharkii isaga baddashay, bay guntiino fudud xiratay.
                Waxay ka baqaysay in aabbaheed soo galo iyadoo weli qabta saakadii iyo
                kabihii cirbaha dheeraa ee ay dambiga ku gashay. Markay qolkeedii
                xiratay, hubsatayna in ay habeenkaas samata baxday, ayay dib ugu soo
                maaxdeen arrimihii ay caawa la soo kulantay. Hadda uun bay la soo
                macaanaadeen waxyaalo badan oo awel qalada iyo cabsidu u kharaarinaysey.
                Neecowdii macaanayd, muusikadii dabacsanayd, dhayladii afka loogu
                guraayey, kaftankii iyo sheekooyinkii maadda lahaa ee fixda laga
                dhammeeyey. Alla dadku fiicanaa! Labada wiil iyo gabadhu way kala daran
                yihiin.</p>
            <p>Sawirkii Axmed baa si gaar ah xusuusteeda ugu soo haray. Waxaa la
                waynaatay xushmayntii uu kula dhaqmayey. Waxay soo gocatay
                ikhyaarnimadii uu ugu sheekaynayey. Waxaa ku soo maaxday erayadii
                macaanaa ee uu sida gacalnimada leh qalbigeeda ugu xadantaynayey. Markii
                dareemi mayne, hadda uun bay diiriyeen.</p>
            <p>Kala shaandhaysay. Eray-eray u dhadhansatay. Mid walba jawaabtii ay
                ka celisay xusuusteeda ka baartay. Way is-hiiftay. Jawaabihii habboonaa
                ma celin. Oraah walba jawaabtii ku habboonayd, hadday u muuqataa. Waxay
                jeclaysatay in filinkii loogu soo celiyo, ee ay iska saxdo meelihii ay
                khaladday. Waxay is-tiri qalad baad fahamtay. Qalo iyo is xirxirid xad
                dhaaf ah oo aan loo baahnayn baad dadkii u muujisay. Waxaa laguu qaadan
                doonaa badow aan wax kala ogayn. Iyadoo weli erayadii Axmed sii
                dhadhansanaysa, dhoolla-caddayskiisii il qabadka lahaa iyo fadhigiisii
                haybadda lahaana u muuqdo, ayay gama’day.</p>
            <h2 id="4aad">Xubinta 4aad</h2>
            <h3 id="section-13">— 1 —</h3>
            <p>Qorraxda Maarso sidii caadada u ahayd ayay gantaalaheeda kulul ugu
                garaacaysay naflaydii maalintaas Muqdisho u soo harsatay. Meel looga
                badbaadi karaa ma jirin. Milicda dibedda ka holcaysa ayaa uumigeeda
                guryaha gudahooda u gudbinaysey. Jaamac Dhagay markuu gam’i waayey, ayuu
                ka soo sare kacay sariirtii uu ku galgalanayey, isagoo dhididkii
                korkiisa qooyey xabadkiisa weyn iyo qaarkiisa hore ee wada qaawan ka
                tifqaayo. Marwadiisa raalliyada ah, Cambaro Cali Dhoof, oo barxad ay
                kulayl yari bidday darin ku jiiftay ayaa markay shanqartiisa maqashay is
                fududaysay. Intay kacday bay kursi-jiif bannaanka ugu bixisay. Waa
                kursi-jiifkiisii uu waqtigaasoo kale jeclaa, ee ka samaysnaa darbaal
                dhuuban, diillimo kala midab ah leh, madaxyada isu haya iyo addimaha uu
                ku fadhiyana yihiin alwaax guduudan. Isagoo macawiis guntan, shukumaan
                yarina garbaha u saaran yahay, ayuu ku dhacadiidsaday kursi-jiifkii
                Cambaro u dhigtay hoos-galbeedka neecowda yar ee macaan leh, oo ka soo
                baxay guriga daydkiisa galbeed xiga, bannaanka weynina u dhaxeeyo isaga
                iyo guriga intiisa kale. Geedihii bannaankaas lagu beeray weli waa
                yaryar aan har yeelan, waayo guriga waqti dhow buu Jaamac dhistay. Labo
                sano uma buuxsamin.</p>
            <p>Cambaro weli waxay ku hawllan tahay diyaarinta waxyaalihii odaygeedu
                u baahnaa. Miis yar bay soo ag dhigtay. Baakadii sigaarku ugu jiray,
                tarraqii uu ku shidanayey iyo sigaar-damiskii uu isaga aruurinayey
                intaba miiskay u dul saartay. Raadiyihii yaraana way ag qotomisay. Weli
                waxaa u dhimman shaahii casariyaha oo ay diyaarintiisii jikada u gashay.
                Iyada mooyee cid kaloo dhaqdhaqaaqaysaa ma muuqato. Gabadhii adeegtada
                ahayd ee u shaqaynaysey suuqay ku maqan tahay. Intii ay iyagu hurdeen
                bay dambiil la wirwirtay. Markay hawshii qadada ka soo jeesatay bay tii
                cashada dambiisha u qaadatay, sidii caadada u ahayd. Harsi iyo nasasho
                iyada uma jiraan.</p>
            <p>Carruurtiina way wada jiifaan. Xataa kii hurdo iska waaya sariirta
                kama soo kici karo, ilaa la gaaro afarta iyo barka. Waa anshaxa lagu
                carbiyey oo ayan ka leexan karin. Siiba marka odaygu joogo kuma dhacaan
                in ay ka leexdaan anshixii uu baray. Hadalka iyo dhaqdhaqaaqaba way la
                gabbadaan waqtiyaduna way u kala xisaaban yihiin. Waqtiga hurdada,
                waqtiga duruusta la akhrisanayo iyo wixi la mida. Laakiinse marka odaygu
                maqan yahay, siday doonaan bay u buuqaan, waqtiyadaasna badanaaba ma
                kala ilaaliyaan; inkastoo ay sida ay u kala waaweyn yihiin isu digaan,
                iskuna cabsiiyaan <em>Aabbaan kuu sheegayaa</em>.</p>
            <p>Habarta sida badan kama xarig xirtaan, cabsi weynna kama qabaan,
                inkastoo markay canaanato amarkeeda u hoggaansamaan. Kalgacaylka xad
                dhaafka ah ee ay u qabaan iyo sida joogtada ah ee ay ugu ag dhow yihiin,
                ayaa malaha dabooshay cabsidii ay ka qabi lahaayeen. Marka odaygu maqan
                yahay qofka keliya ee ay ka cabsadaan waa Injineer Axmed, oo curadka
                reerka ah. Siiba intii uu dibedda ka soo laabtay, isagoo nin weyn
                noqday, wuxuu la yeeshay haybad gaar ah.</p>
            <p>Jaamac Dhegey, neecowdii macaanayd iyo shaahii udgoonaa ee afadiisu u
                keentay markay madaxa dajiyeen, ayuu wax soo gocday. Markaasuu saacaddi
                eegay. Weli waa maalin weyn. Afartii galabnimo daqiiqado yar bay
                dhaaftay. Ma dhawa saacaddii uu is diyaarin lahaa. Shanta iyo barka ayuu
                soo marayaa saaxiibkii Cawaale, sidii uu saaka taleefoonka ugu sheegay.
                Jaamac waxaa ku kulmay maskaxdiisa oo teleefoonkii Cawaale ku soo dhacay
                iyo indhihiisa oo ku dhacay afadiisa Cambaro, oo intay meel shan
                tallaabo u jirta darin yar ku fariisatay, harqad qabyo u ahayd dabaac ku
                tolaysa. Laan ubax ah oo maro buluug ah qalin qori ku dul sawiran bay
                dun dhowr midab ah la raacaysay. Iyadoo hawsheedii ku sii jeedda, ayuu
                ka il buuxsaday: diriceeda dhulka daadsan iyo jirkeeda sida qaab darrada
                ah u cayilay ee cadba dhinac u fuuray.</p>
            <p>Wuxuu milicsaday dhabannadeedii uu waa arki jiray iyagoo dhalaalaya.
                Cimriyow ba’! Waa kuwaas duuduubka yeeshay xirribihii cukanaan jiray.
                Waa kuwaas harwashka dhigay camankii cuddoonaan jiray. Isagoo il
                naxariis leh ku eegaya ee sidii qof uu waa aqoon jiray, sanooyinkaanse
                arag, kor iyo hoos ku jeedaalinaya, ayaa wax ku soo dhaceen. Markaasuu
                isu qoslay. Haddana intuu is qabtay buu wajigeeda isha qac ku siiyey.
                Wuxuu ka baqay in ay qosolkiisa dareentay. Ma jeclayn in ay ku soo
                jeesato. Markuu hubsaday in ay hawsheeda ku maqan tahay ayuu kursigii
                dib ugu dhacadiidsaday.</p>
            <p><em>Masaakiin Cambaro! Allow cuqubadeeda iga du! Tolow maxay fali
                    lahayd, hadday og tahay waxa aan caawa samayn doonno aniga iyo Cawaale!
                    Maxay oran lahayd hadday saaka taleefoonkii Cawaale dhankeeda ka
                    qabsato, ee maqlayso, markii uu lahaa, “Caawa fadhigu waa aniga!” Hadday
                    dhegta u dhigayso markii uu kala shaandhaynayey liiska naagaha
                    guryahooda lagu qayilo, ee igala tashanayey tii loo xilsaari lahaa
                    barnaamijka caawa! Cambarooy Allow ha ku cadaabin! Cawaale marka uu
                    hadhow ii yimaado, farxad iyo qalbi furan bay ku soo dhaweyn doontaa,
                    sidaadii. Waad u qoslaysaa, isaguna kuu soo qoslayaa, kula kaftamayaa.
                    isaga kaa dhigayaa gacalkaa same-jecle ah. Afow yeelkaa, uurow Allaa ku
                    og!</em></p>
            <p><em>Kala fogaa qosolkaaga iyo kiisu! Aniga waad iga shaki qabtaa,
                    isagase kama shaki qabtid. Aniga maqnaantayda iyo soo daahiddayda uun
                    baad aragtay, iyo xanta dumarka qaarkood kuu keenaan. Laakiinse ma ogid
                    macallinka jidkaas cusub ii horseeday in uu yahay Cawaale iyo
                    saaxiibbadiisa kale ee lacagta leh, adiguna hantidooda iyo magac
                    dheeridooda awgeed, markaad aragtaba xushmad weyn baad ku soo dhawaysaa,
                    kuna faantaa in ay ninkaaga saaxiib la yihiin ikhyaartaas haybadda
                    leh!</em></p>
            <p><em>Laakiinse waxba ma aha Cambarooy, maxaa ka micne ah. Cawaale
                    waxba ma bi’in. Wanaagna kulama necba. Marka uu meelaha qaarkood i
                    gaynayo, waxyaalaha qaarkoodna ii horseedayo, kama aha Cambaro ku xad
                    gudub. Waxay ka tahay saaxiibkaa Jaamac raalli geli. Ka farxi. Isna
                    markiisa ha kaa farxiyo. Waxaad uga baahatana ha kuu fuliyo. Aniga
                    qudhaydu ma jecli inaan xuquuqdaada ku xad gudbo. Wax aan kaa bi’iyey ma
                    jiraan. Waxba iskama baddelin gacaladii aan kuu qabay iyo qiimihii aad
                    iigu fadhiday. Ha ka cabsan inaan iraahdo Cambaro gabowdaye iska fur, oo
                    gabar yar ku soo baddelo. Markaas ma wax baan dhimay intii aan sidaas
                    yeeli lahaa haddaan habeen habeen gabdhaha yar yar isaga fool baxsado.
                    Maya. Maya. Wax aan kuu dhimay ma jiraan. Cawdi billayso saaxiib.
                    Asaaggay dhawr naagood bay qabaan, haddana ka qarraafaan.</em></p>
            <p><em>Caqli haddaad leedahay fasax sharci ah baad ii siin lahayd fool
                    baxsiga. Iguma kallifteen suuq madow. Dembiga kale uun baa ii darane
                    adigu waxba iguma sheegan kartid. Dembiga aakhiro Alla ha naga dhaafo.
                    Allow noo dambi dhaaf. Ilaahow tooba. Ilaahow tooba!”</em></p>
            <p>Markii fekerkiisu halkaas maraayey buu madaxa hoos u rogtay,
                wajigiisiina is baddalay. Wuxuu xusuustay in uu joogo waqtigii uu
                casarka tukan jiray. Waxaa maskaxdiisa isku hardiyey xusuustii salaadda
                ee hadda ku soo dhacday iyo tii macsida ee hore ugu jirtay. Wuxuu is
                yiri, <em>Sidee salaad kuugu ansaxaysaa adigoo weli niyadda ku haysta
                    dambiga weyn ee aad caawa ku kici doontid? Sidee ugu bareeri kartaa in
                    aad Ilaah is hortaagtid, ee naftaada iyo carruurtaadaba khayr uga
                    baridid, adigoo ku tala jira in aad caawa amarkiisii jabisid? Ma been
                    baad u sheegi kartaa sida aad Cambaro beenta ugu sheegi doontid, ee
                    marka aad baxayso u oran doontid: Caawa shir dheer baa la iga wacay,
                    waana ku soo daahi doonaa? Maya. Maya. Iska dhaaf salaaddaas. Ha isku
                    luggoyn lagaa aqbali mayee. Iska raaxayso nafta ha cadaabine. Ka
                    faa’iidayso waqtiga kuu soo maray. Laakiin taasi sow aakhiro-waa ma
                    aha?</em></p>
            <p><em>Ma adigoo maanta da’daas ah baad fisqi u go’doomaysaa, ee
                    cimrigaaga dhammaaday ceeb ku sagootinaysaa. Ee adduun iyo aakhiraba
                    isku ceebeynaysaa! Aaway magacaagii iyo haybaddaadii lagugu wada
                    qaddarin jiray? Allaylehe waa ba’day. Kala fogaa sida dadku kuu qabo iyo
                    sida aad tahay. Allow tooba. Allow tooba. Allow tooba! Baabi’i
                    barnaamijka caawa. Cawaale iyo barnaamijkiisuba badda ha galeen. Oo
                    caawa haddaad baabi’isid ma ku sii wadaysaa. Haah. Maya. Go’aankaasi waa
                    kii aad hore u fulin kari wayday. Waa laba daran mid dooro. Islaantaan
                    cimriga ah ag fadhigeeda, ama hablaha curdanka ah iyo cadaab aakhiro.
                    Raaxa la’aan ama aakhiro la’aan. Maxaan yeelaa? Maxaan yeelaa? Ma ogi.
                    Ma ogi. Ma ogi! Bes. Bes. Bes. Waan tooba keenayaa, Cawaale iyo
                    barnaamijkiisa bul Alla ha siiyo!</em></p>
            <p>Bakeerigii shaaha ahaa barki oo uu isla hadalkii ku illaaway, ayuu
                intuu hal mar qab ka siiyey, xabbad sigaar ah la soo baxay. Dhididkii
                neecowdu ka qallajisay, ayaa korkiisa dib u qooyey, shukumaankii buu
                isku tirtiray. In dhawaydba isla hadalkaasi cudur buu ku ahaa. Wuxuu
                noqday laba nin oo muuqaalka mid qura ka ah, muran joogto ahi ka dhex
                taagan yahay. Waa mid nolosha cusub ee uu sannadahaan dambe billaabay ku
                fara baxsanaya iyo mid uga digaaya.</p>
            <p>Inkastoo da’diisu lixdan sano sii haabanayso, haddana waxaad mooddaa
                in uu intaas aad uga yar yahay. Wuxuu dareemayaa firfircooni iyo xoog
                dhalanyarannimo oo la yaab leh. Dareenkaasi wuxuu ku sii kordhay
                sanooyinkaan dambe, intii uu ladnaanta is biday.<br />
                Noloshiisii hore dhibaatooyin fara badan buu soo maray. Labaatankii sano
                ee dunida ugu horraysay, laba mooyee intii kale miyi buu ku soo
                dhammaystay. Wuxuu ahaan jiray geel jire kibir badan oo aflagaaddada iyo
                dagaalku ka soo horreeyo. Cidna kama haybaysan jirin. Wiilasha ficiisa
                ah ee ay geelleyda isla ahaayeen way ka cabsan jireen. Kuwa ka yaryarna
                amar kulul buu siin jiray. Hadday ka diidaanna waa garaaci jiray. Mid
                sidaas ugu ciil qabay, ayaa habeen isagoo golaha jiifa, ee geela
                cawaysinkiisa la sugaayo, wuxuu damcay in uu faas madaxa ku kala jeexo.
                Mid arkayey baa intuu ku soo orday ka balfiyey. Markaasuu faaskii oo
                dalambaabi ahi dhegta uga dhacay ee dacal gooyey, hoostana ka daqray.
                Sidaas ayaa loogu bixiyey Jaamac Dhegey.</p>
            <p>Noloshii miyigu markay ku adkaatay, ayuu magaalo u soo qaxay, isagoo
                siddeed-iyo-toban jir ah. Wuxuu soo maray nolol is-korisnimo oo aad u
                qallafsan: darbi-seexad, jar-iska-tuur, xammaal, iyo wixi la mid ah. Ka
                dib ganacsi iyo shaqo dawladeed buu midba mar isku dayi jiray, inta
                badanse wuxuu ahaa shaqaale dawladeed, inkastoo uu weligii niyadda ka
                jeclaa inuu beec-mushtar noqdo ee shaqaalannimada uga baxo. Dhawr sano
                ka hor, ayuu gaaray inuu agaasime guud ka noqdo mashruucii uu ka
                shaqaynayey.</p>
            <p>Waa muddadaas inta uu bilaabay noloshaan cusub. Sida dhaqaalihiisu
                isu baddalay, ayuu dhaqankiisuna isu baddelay. Isbaddelka xagga dhaqanka
                ah waxaa u hor kacay saaxiibbo nooc cusub ah oo uu muddadaas yeeshay,
                danahooduna isku xirmeen. Dhallinyarannimadiisii reero tumasho ma ahayn.
                Awooddiisuna umaba oggolayn. Intii uu xaaska noqdayna wuxuu halgan adag
                ugu jiray sidii uu carruurtiisa ku korsan lahaa. Hadda uun bay
                carruurtii koreen, qaarkood ka feer shaqeeyeen, dhaqaalihiisuna ka batay
                baahidii nolol-maalmeedda qoyska. Markaasay ku furantay dariishaddan
                cusubi.</p>
            <h3 id="section-14">— 2 —</h3>
            <p>Muddo aan saddex ilbiriqsi dhammayn, ayay Jaamac Dhegey ku soo
                dhacday taariikhdiisaas dheer iyo isbeddelkaas lama filaanka ah.
                Markaasuu intuu kursi-jiifkii dib ugu dhacadiidsaday, ee sidii nin orod
                ku soo xiiqay u neeftuuray, wuxuu yiri, “Kulayl baa lala joogi kari
                la’yahay,” sidii isagoo oraahdaas aan micnaha lahayn uga baxsanaya
                culayskii isla hadalku ku hayey.</p>
            <p>Cambaroo weli darinteedii ku fadhida hawsheediina ku fogaan, ayaa ka
                daba tiri, sidii iyadoo hadalka uu bilaabay ku dhiirri-gelinaysa,
                “Kulaylna ka daran, qayaamihii baa la isku kiciyey. Waxaan maqli jiray
                aakhiru-sabaanka qorraxda meel dhow baa la keenaa. Waa hubaa in ay intii
                hore ka dhowdahay. Allow noo amuur sahal!”</p>
            <p>“Axmed, Xaajigii gurigii ma u soo naqshadaysay?”</p>
            <p>“Maya aabbe, maantana waqti baan u waayey,” Injineer Axmed oo isagoo
                macawiis keliya qaba, jikada shaah ka soo shubtay baa sidaas aabbihii
                ugu jawaabay. Maalintaas qadadii ka dib gurigiisii gaarka ahaa uma hurdo
                tagine, wuu iska harsaday. Kii ka yaraa oo maqan buu sariirtiisa iska
                seexday. Marka uu gurigooda joogo, wuxuu ka xoroobaa is dhawridda iyo is
                buun-buuninta culayska ku ah marka uu meelaha kale joogo. Sidii isagoo
                weli carruur ah ayuu jikada, suuliga, qolalka jiifka, kuwa fadhiga,
                marba meeshii uu doono u galaa. Isagoo bekeerigii uu shaaha jikada uga
                soo shubtay gacan ku sita, ayuu aabbihii iyo hooyadii dhexdooda gambar
                soo dhigtay, si uu odayga su’aashiisii uga qanciyo. Sahra Yuusuf oo
                booqashadeedii ay galab kasta waqtigaas oo kale ku imaan jirtay ku
                timidna, intay abtigeed salaantay bay Cambaro darintii kula fariisatay.
                “Waan ku tala jiray in aan maanta u tago,” Axmed baa xog warrankii sii
                watay, “Laakiin shaqooyin badan baa igu furmay, ilaa aan arkay saacaddii
                oo dhammaatay. Berri baanse u soo naqshadayn doonaa.”</p>
            <p>“Maxaa beenta kugu khasbaya? Wixii aadan qabaneyn maad si caddaan ah
                u tiraahdid ma qabanaayo, ma cid baa khasab kugu leh? Maalin walba berri
                baad u tagi doontaa!”</p>
            <p>“Been igama ahee, shaqadaa iga badatay aabbe.”</p>
            <p>“Shaqadaa iga badatay, shaqadaa iga badatay. Shaqo aadan wax faa’iido
                ah ka keenayn baad nafta isaga qaadaysaa, tii faa’iidadu noogu jirtayna
                waxaad leedahay waqti baan u waayey. Garan maayo goorta aad caqlisan
                doontid, ee dantaada garan doontid. Garaad mooyee gu’ kuu dhimanina ma
                jiro.”</p>
            <p>Axmed caado uma ahayn in uu aabbihii la doodo ama hadal ku celceliyo.
                Markuu yaraa iyo intuu ardayga ahaaba kuma dhici jirin in uu eray ka
                daba yiraahdo, xitaa hadduu yiraahdo badda ku dhac, wuxuu iska dhigi
                jiray wax amarkii qaatay marka dambe ha fuliyo ama yuusan fuline.
                Laakiinse intii uu dibedda ka soo noqday, ee shaqada bilaabay, odayguna
                canaantii kululayd iyo caydii waa ka daayey, ee sidii nin weyn u
                qaddariyey, isaguna wuxuu bilaabay inuu aabbihii la sheekaysto. Walibana
                marmarka qaarkood isku dayo in uu wax isaga si ugu muuqda si kale u
                tuso. Laakiinse inta badan kuma guulaysan jirin. Waxay kala taagnaayeen
                laba gees oo aan isu imaan karin. Odaygu inkastoo uu magaalo ku ilma
                dhalay, muddo badan ku noolaa, ku dadaalay inuu wax is baro, afaf
                qalaadna wax ka yaqaan, haddana maskaxdiisu weli waa tii miyiga.</p>
            <p>Carruurtiisu waxyaalaha ay ku fekeraan iyo siyaalaha ay u dhaqmaan
                aad buu ula yaabaa. Markuu wax kasta isku dayo, ee dhaqankooda baddeli
                kari waayo, ayuu intuu dhafoorka qabsado hoos u yiraahdaa, “Waa
                adduunya-gaddoon. Waa dhal aakhiru-sabaan!”</p>
            <p>Axmed qudhiisu waa ogyahay in uusan aabbihii maskaxdiisa baddeli
                karin, waxna ka dhaadhicin karin. Hase yeeshee arrintaan uu galabta ku
                canaananayo, horey buu uga badbadiyey, isaguna madaxuu u ruxi jiray,
                isagoo ka cararaya in uu aabbihi la doodo. Laakiin galabtaas, <em>bal
                    isku day in aad aabbe ra’yigaaga u caddaysid, wuxuu doonaba ha ku
                    yiraahdee</em>, ayuu is kula hadlay. Markaasuu yiri, isagoo hoos
                fiirinaya, “Laakiin aabbe intaan shaqadii qaranka ee xilkeedu i saarnaa
                oo dayacan ka tago, miyaan nin gurigi soo naqshadayn karaa?”</p>
            <p>Intuu si kadis ah u eegay, ee indhaha galka uga bixiyey buu yiri,
                “Waan ku arkay in aad awelba aniga i maaweelinaysey, ee ayan kaa hor
                caddayn in aad ninkaas odayga ah gacan siisid. Shaqada qaranka, shaqada
                qaranka, waa kaas caqligiisu.” Intuu codkii kor u sii dallacay buu yiri,
                “Maxaad faa’iido ka keentay shaqada qaranka, hal sano iyo dheeraad baad
                sii ordaysaye? Mushaarkan xunoo aan xataa adiga cutadaada kafayn, miyaad
                nafta isaga qaadaysaa? Aaway wixii aan ku soo tiil iyo tacab beelay?
                Maantaan kaa la’ahay nin saaxiibkay ahoo, aannaan innaguba danaheenna
                uga maarmi karin gacan sii!”</p>
            <p>“Aabbe Xaajiga gacan siintiisa ma diiddani, laakiin waa markaan
                waajibkayga guto ka dib. Mushaarka xaggee la iiga badinayaa, haddii aan
                dayaco shaqadii mireheeda lacagtu ka dhalan lahayd. Dal aan shaqo adag
                laga qaban ee lacag laga soo saarin, miyay suurtoobaysaa in keligay
                mushaar badan la iga siiyo? Haddii sida dalalka hore u maray,
                awoowayaashayo horay hawsha adag ugu naf huri lahaayeen, maanta annagu
                waan raaxaysan kari lahayn.”</p>
            <p>“Bal eeg wuxuu ku hadlaayo!” Jaamac Dhegey isagoo aammusan buu xanaaq
                la karkaray. Wuxuu u haliilay in uu wiilkiisa dharbaaxo labada indhood
                ku dhifto. Waa sidii uu ku edbin jiray markuu yaraa, markuu sidaan oo
                kale uga xanaajiyo. Laakiinse hadda, dil daaye xataa canaanta kulul waa
                ka dhawraa. Wuxuu tixgeliyaa in uu noqday nin weyn oon khaladkiisa cabsi
                gelin lagu saxi karin, balse loo baahan yahay in si deggan loo
                hanuuniyo.</p>
            <p>“War dhagayso, waxaasi waa waxa dadka maangaabka ah caqliga looga
                xadee,” hanuunintii buu ku bilaabay, “Dadkaan aad arkaysid, nin waliba
                wuxuu u ordayaa dantiisa. Qaran qaranka iyo waxaan qaran baa loo
                shaqaynayaa lagu leeyahay, afkaa lagu macaysanayaa. Anigu kuma lihi
                shaqadaada ka tag, ama sag-saag. Looma baahna in ma-shaqayste laguu
                arko. Iska ilaali wixii ceebi kaa soo gaarayso. Ku dadaal sidii aad hore
                ugu mari lahayd, ama dallacaad ku heli lahayd. Isla markaasna waa in aad
                danahaaga ku hoos wadataa. Maalinka maanta ah ninkii mushaar keliya isku
                halleeyaa ma noolaan karo. Waxaa loo baahan yahay ragannimo kale oo wax
                lagu tacbado. Ka soo qaad, waad ogtahay Xaajigaan aan ku leeyahay gacan
                sii, waa nin ku habboon in aad abaal u dhigatid, oo berri ka maalin, wax
                ku tari kara. Maxaa yeelay waa nin taajir ah. Adigu dawlad baad u
                shaqaysaa, ganacsi laguuma oggola. Isagaa wixii aad rabtid kuu soo
                dajinaya. Lacagtaada tiisaad ku qarsan kartaa. Hadda wuxuu iga ballan
                qaaday in uu safarka dhow laba baabuur oo waaweyn magaciisa iigu soo
                dajiyo. Aniguna markuu ii sheegay fiillada cusub ee uu dhisanayo, ayaan
                intaan nin wiil fiican leh iska dhigay ku iri, ‘Axmed baa si wanaagsan
                kuugu naqshadaynayee, waxba injineer kale lacag ha iska siin!’ Waa tanoo
                waad nagu ceebaysay ninkii odayga ahaa. Toddobaad dhan baad
                meer-meerinaysay. Haddaanan been u sheegin, mar horuu hawshiisa
                dhammaysan lahaa. Wixii aan ku soo baray waan ku khasaaray.”</p>
            <p>Intii aabbihi khudbaddaas dheer ku wacdinayey oo dhan, Axmed hoos buu
                u jeeday. Eraygii uu maqlaba ku sii xajiimoonayey, fikradaha odayga
                qaarkood ku lablabboonayey. In uu intaas ka badan aabbihi la doodana
                kuma dhici karin. Wuxuu jeclaystay in uu yiraahdo, “Haddii aanan ku tala
                jirin in aan baabuur soo degsado iyo in aan lacag qarsado midna, ma iga
                daynaysaa Xaajigaas iyo naqshaddiisa?” Laakiinse xaggee buu ka keenayaa
                geesinnimada uu aabbihii ugu caddaynayo in uusan arrintaas ku tala
                jirin.</p>
            <p>“Berri buu u soo naqshayaa Axmed, sow ma aha hooyo?” Cambaraa soo
                dhex gashay, ee sidaas tiri, iyadoo odaygeeda qaboojinaysa, inankeedana
                daafacaysa. Curadkeedu waa ruuxa ay ugu jeceshahay inta ifka ku uumman.
                Dhaliil yar oo loo jeedinayo markay maqasho way calool gubyootaa,
                gaashaankana u daruurtaa. “Haah hooyo,” markuu ugu jawaabay, bay u
                raacisay, iyadoo codka u dabcinaysa, “Maandhow gacaliye arrintaasi berri
                yay ka daba marin, waa taad ducaysnayde. Xaajigu waa nin ikhyaar ah,
                innaguna dan baynu ku wadannaa, sidii odaygu kuu sheegay. Alaabtii aad
                ku guursan lahayd xataa waxaan rabnaa in isaga loo diro, oo uu khaaridka
                ka keeno.”</p>
            <p>“Guur miyuu rabaa, waa nin wax kale u cad yihiine? Annaga uun baa la
                daba joognee, isaga kamaba hor cadda,” Jaamac baa wiilkiisa ku dhega
                hadlay.</p>
            <p>Cambaroo arrintaasi welwel weyn ku haysay, Axmedna wax badan in uu
                guursado ku guubaabisay, isaguna ii yare kaadiya u dhaafi waayey, ayaa
                tiri, iyadoo codkeeda xoog iyo himmad cusub gelisay, “War maandhow maxaa
                guurkii kaa dharbaaxay? Cowdi billaahi! Wiilka guurkii habbisaa laga
                saaray. Shaqo iyo akhris uun baa laga daba riday oo uu naftiisii ku
                illaaway. Waa mar uu shaqo ku ordayo iyo mar uu buug dhegta haysto.
                Allow habbiso jinni ha na saarin! Waxakani waa il baan u malaynayaa,
                waxaan ka baqayaa in ay illaaceeyeen wiilka naagihii xunxumaayoo la
                lahaa waa daba ordayaan. Shiikh Maxamuud maalin dhawaya waxaan iri
                wiilka qardhaas iigu goo, sidaan kuma qummanee.”</p>
            <p>Axmed iyo Sahra waa is dhugteen. Hadallada kale kuma cusbaynoo horey
                bay habarta uga maqli jireene, markay qardhaasta maqleen bay qosol
                ceshan kari waayeen. Ishay qac isku siiyeen, eegmo micna gaar ah leh,
                qosolna ku hoos jiro. Sahraa markaas hadashay, ee tiri, “Laakiin hooyo,
                maxaad u karkabaynaysaan idinku? Markuu gabar ku habboon helo, isagaa
                idiin la imaan doonee?” Sahra Cambaro “Hooyo” ayay ugu yeertaa, hooyo
                ahaanna way u qaddarisaa. Waa garteed iyadaa soo korisay. Iyadoo laba
                jir ah da’dii ku xigtayna uurka ku jirto, ayuu aabbaheed dhintay.
                Markaasuu abtigeed guriga keenay iyada iyo hooyadeed oo uur leh.
                Habartiina uurkii bay ku umul raacday. Intii ka dambaysay Sahra Yuusuf
                waxay ka mid ahayd carruurta reer Jaamac. Cambarana way u roonayd,
                inkastoo ayan uga turi jirin hawsha, dilka iyo canaanta, siiba marka
                abtigeed maqan yahay! Markay guursatay, haddana muddo gaaban ka dib
                ninkii kala tageen, waxay door bidday in ay gooni ahaanteeda u
                deggenaato, maadaama ay noqotay qof weyn oo shaqaysata (macallimad ah);
                sidii bay gooni ahaan ugu deggan tahay; hase yeeshee reerka waxay ugu
                xiran tahay sidii iyadoo weli guriga joogta. Waajibaadka kaga beeganna
                waxay uga soo baxdaa sidii waalidku ka filayeen iyo si ka sii fiican.
                Had iyo jeer way u duceeyaan, wayna ku faanaan.</p>
            <p>Jaamac oo Sahra warkeedii xiganaya ayaa yiri, “Oo goormuu soo helayaa
                gabadha ku habboon, ma mid hadda ka dib dhalanaysaa! Xaggee buu ka
                helayaa midda ka fiican gabdhihii uu igu diiday, ee aan iri anigaa
                waalidkood kuu waydiinaya, wixii ay doonaanna siinaya. Dad ehlu-sharaf
                ahoo, abkood iyo isirkood la yaqaan, warwareeg iyo basar xumana aan
                aqoone, guryahooda ku asturan!”</p>
            <p>Axmed iyo Sahra markay ‘abka’ iyo ‘isirka’ maqleen bay ilqooreedda
                iska eegeen. Erayadaasi waxay ka mid ahaayeen fikradaha ay odayga kula
                yaabaan, kulase dhici karin in ay u caddeeyaan fikradda taas ka soo hor
                jeedda ee ay iyagu qabaan, ee ah: qof kasta qiimihiisu in uu isaga ku
                xiran yahay, ‘ab’ iyo ‘isirna’ ayan waxna ku kordhin karin, waxna ka
                ridi karin.</p>
            <p>Markii cabbaar Axmed iyo guurkiisii la jiid-jiiday, ayaa weerarkii
                Sahra xaggeeda loo weeciyey, Axmedna neeftii lagu celiyey ka soo baxday.
                Cambaraa warankii u horreeyey ku gaadday ee tiri, “Sahra, adiga qudhaadu
                farxaddii waad nagala daahday. Arrintiinnu sow mid dhammaata ma aha,
                adiyo Cabdinaasir?”</p>
            <p>“Iyaga qudhoodu waxba iskuma hayaan,” Jaamac baa raaciyey, isagoo si
                dadban Sahra war uga doonaya. “Haddii aanan aabbihii aqoon ee aannaan
                ciddooda saaxiib ahayn, mar horaan ka aammin bixi lahaa wiilkaas
                bulucsan, ee yaraanta ku xayroobay, wiil yaraanta ku cayilaanba
                necbahaye!”</p>
            <p>“Annaga arrintayadu way iska dhow dhowdahay,” Sahraa jawaabtaas
                kooban celisay, iyadoo ka baxsanaysa in su’aalo kale la sii waydiiyo.
                Laakiinse sidaas kuma baxsateene, waxaa caymiyey Cawaale, oo intuu
                iridka soo gargaraacay, horana ka soo galay, isagoo sidiisii qosolka iyo
                kaftanku ka soo horreeyo. Markuu dadkii meesha fadhiyey qof-qof kaftan
                ugu salaamay, Cambarana xaaskii iyo carruurtii ka waraysatay ayuu hore u
                raacay Jaamac Dhegey oo u sii hor kacay salootadii fadhiga. Dhawr iyo
                toban daqiiqo ka dibna way isla soo baxeen isagii iyo Jaamac oo isa soo
                dhisay, barafuun qaali ahina ka soo carfayo. Baabuurkii cagaarnaa ee
                Cawaale bannaanka soo dhigtay baa lala carraabay, Cambarana niyad-sami
                bay ku sii sagootiday!</p>
            <p><em>Dawladdu shirar badanaa! Odeyga naftii bay u keeneene!</em> bay
                niyadda ka lahayd. War la’aaney ba’!</p>
            <h2 id="5aad">Xubinta 5aad</h2>
            <h3 id="section-15">— 1 —</h3>
            <p>Gabbalkii oo guduutay, gaashaanna u ekaaday, baa gebigii qarin lahaa
                ku sii hoobanaya. Maalintii baa sii cararaysa. Habeen carcartiisii qabaa
                ku daba jira. Injineer Axmed Jaamac dariishad furan buu ka daawanayaa
                cilcillowga makhribka ee cirka iyo caadka ku saynsaabanba midabka
                casaanka ah ku aslay. Sariirtiisii midabkeedu huruudda ahaa buu salka ku
                hayaa. Lugihiisa kubabkooda timaha badan ee dacaska dhulka ku cuskan
                waxay ku kala dhex jiraan kubabkana isku salaaxayaan laba lugood oo ka
                midab qurxoon, korkoodu mullaax yahay, kubabkoodu hannaan wacan u qoran
                yihiin, kabo sookal ahna ku joogaan. Addimadaas ilqabadka leh ee saakada
                cillaanka ah huwan waxaa ku soo ag fidsatay Maana-Faay Xaaji Muumin oo
                ku fadhida kursi sariirta cirifka loo saaray. Saakada ay qabto iyo
                macawiista uu guntan yahay dacalladoodu way is xadantaynayaan. Marba
                marka ka dambeeya iyadoon la is ogayn baa la isku soo dhawaanayaa, la is
                gacalo-dhuganayaa, shumis la isu dhiibayaa, boholyowga caashaqa la isku
                boodi gaarayaa! Inkastoo uusan galabtaas seexan, haddana Axmed wajigiisa
                waxaa ka muuqatay farxad aan xad lahayn. Waa astaan lagu yaqaan mar
                kastoo uu Maana-Faay iska ag helo.</p>
            <p>Waxaa caado u ah, maalintii qadada ka dib in uu cabbaar seexdo.
                Caadadaas aad buu ugu dheggan yahay. Waxa keliya ee ka baajin karaa waa
                isagoo galabtii shaqo leh. Laakiinse marka uu Maana ballan la leeyahay
                xaalkiisu waa si kale. Hurdo iska daaye shaqada qudheedaa qiilqiil
                galaysa. Taleefoon ay subaxnimadii u soo dirtay ayay ku ballameen in ay
                galabtii guriga ugu timaado. Markii uu soo qadeeyey ilaa markay u timid,
                oo ay u dhaxaysey muddo saddex saacadood iyo dheeraad ah, muu seexaan,
                hawl aan u diyaar- garowgeeda ahaynna ma qabsan. Xitaa akhriskii uu u
                bisa bisoon jiray, buug ma kala furin. Inta uu guriga joogo, mar uu
                hurdo iyo mar marti culus u joogto mooyee, inta kale wuxuu ku jeedaa
                buug ama wargeys. Marka uu Maana sugaayo oo keliyuu akhriska illaawaa.
                Wuxuu ku dhaqaaqay kala habaynta guriga, qurxintiisa iyo carfintiisa.
                Diyaarin wax ay ku madadaalato. Wax ay cabto, wax ay daawato iyo wax ay
                dhegaysato. Waxyaalaha ay ka hesho iyo waxyaalihii uu xusuus ahaanta uga
                hayey ee uu soo dhaweeyo, meeshii ay fariisan lahayd oo uu sii
                qorsheeyo, isaga naf ahaantiisa oo isa sii habeeya, iyo wixi la mid
                ah.</p>
            <p>Hawlahaas oo dhan waxaa uga soo haray waqti badan oo uu seexan karay,
                hase yeeshee ma seexan. Muxuu u seexan waayey? Ma wuxuu diiddanaa in ay
                u timaaddo isagoo hurda, mise fekerkeedii baa dareenkiisa buuxiyey,
                jidkii hurdadu u soo mari lahaydna ka xiray? Labada sababoodba way
                jiraan. Barashadii Maana-Faay ka hor, marna lama ahayn in qof dumar ahi
                ilaa xadkaas la weynaan karto. Hammigiisa buuxin karto. Qalbigiisa hanan
                karto. Hawl ku noqon karto. Hurdo u diidi karto. Habeen iyo dharaarna
                madaxiisa ku jiri karto.</p>
            <p>Habeenkii ugu horreeyey quruxdeeda uun buu ka helay. Waa rag iyo
                hawee, hannaankeeda wacan baa hiyi kiciyey. Sababtaas awgeed ayuu Sahra
                ugu dirsaday, isagoon garanayn hadaf cad oo uu ka leeyahay. Habeenkii
                Jungal, waxay ugu muuqatay qof ka duwan hablihii hore u soo maray. Wax
                aan u caddayn baa xaggeeda u jiidanayey, naftiisa raalli gelinayey,
                wehel lama huraan ah ugu ekaysiinayey. Maxay ahaayeen waxaasi? Ma
                quruxdii habeenkii horaba hiyi kicisay baa? Ma xishoodka gabarnimo ee ay
                daymadiisa wajiga ka dadbaysaa? Ma laabteeda xalan ee aan xeeladihii
                dumarka lagu yiqiin weli ku xoogeysan baa? Ma erayadeeda ugubnimadu ka
                dhadhamayso ee ay dhibyarida carruurnimo isaga dhahaysaa? Isaga qudhiisu
                ma garanayn waxa uu ka helay, ee naftiisa raalli geliyey. Keliya wuxuu
                garanaayey in uu ka helay. In ay hammigiisa buuxisay. In ay laabtiisa
                harsatay. Ma kala hubin qudhiisu in jacayl hardiyey iyo in ay hawo kale
                calan u lulayso.</p>
            <p>Kulamadii habeenkaas ka dambeeyey ee uu la yeeshay, Sahra Yuusufna u
                fududaysay, midba midka ka dambeeya wuu u sii hanweynaanayey, u sii
                hanqal taagayey, hirar fogi u sii muuqanayeen, hawadii guurkuna ku sii
                weynaanaysey, inkastoo uusan weli haasaawaha ku soo darin.</p>
            <p>Hadda marxalad aan yarayn, miisaanna fududayn bay is barashadoodii ka
                tallawday. Waqtigu waa xiimayaa. Bil baa dhammaatay. Mid kalaa ka daba
                tagtay. Tii saddexaad baa kala barantay. Isbeddel weyn baa dhacay. Waa
                taas Maana-Faay ninkii ay daymadiisa ka carari jirtay gurigiisa galabta
                dhex fadhidee saxankii cishqiga la dheelaysa!</p>
            <h3 id="section-16">— 2 —</h3>
            <p>Ma sahlana sida ay Maana heerkaas ku soo gaartay. Tallaabooyin badan
                baa ka horreeyey. Tub dheer bay soo martay. Martiqaadkii u horreeyey ee
                ay ku soo dhaweeyeen Sahra iyo saddexenkeedii, Maana wuxuu ku reebay
                raad aan go’i karin. Tixgelintii weyneyd, koolkoolintii badnayd,
                ammaantii xad-dhaafka ahayd, xushmaddii ballaarnayd, adduunyadii la
                tusay, arrimihii looga sheekeeyey, intuba waxay noqdeen wax aan hore u
                soo marin, aad u xiisa geliyey, qiimihii ay isla lahayd kordhiyey,
                qabweyni dareensiiyey, dunidoo dhan u qurxiyey, qalbigeedii ugbaa ee
                waayo-aragnimada u oommanaana irdihiisa garaacay.</p>
            <p>Habeenkii hore waa tii xusuustaas ku seexatay, subaxdiina la soo
                toostay. Ka dib, dhawr jeer gurigii Sahra booqashooyin ku tagtay.
                Asxaabtiina la kulantay. Kadis iyo ku tala galba. Sheekadii sii socotay.
                Maana tartiib-tartiib u qala goysay. Kooxdiina la qab satay. Sahra
                horeba uga qaloon mayn. Cabdinaasirna dhaqsaba ugu qala goysay. Ulana
                kaftan wadaagtay. Axmed marka ay kala maqan yihiin keligiisay inta badan
                ku fekeri jirtay, erayadiisii soo gocan jirtay, sawirkiisu u muuqan
                jiray. Marka ay aragtana way ka qaloon jirtay. Markii dambe isagiina ku
                qalo goysay. Isxirxiriddiina ka xoroowday.</p>
            <p>Marba marka ka dambeeya waxay dareemaysey in ay Axmed ku sii
                xirmayso, xusuusteeda ka bixi la’ yahay, xoog dahsooni xaggiisa u sii
                jiidanayo. Waxay is-aragtay iyadoo mar walba ku fekeraysa, sababta ma
                garanayn. Marka la sheekaysanayo si gaar ah u dhageysanaysa. Isaga
                afkiisa uun eeganaysa. Dadka kale hadalkooda u dhugma lahayn. Marka ay
                iyadu hadlaysana dareemaysa in ay keligii la hadlayso. Waxyaalihii kale
                ee ay danayn jirtay way illowday. Aad bay isula yaabtay. Meel lagaga
                yimidna garan wayday. Dhawr jeer bay goosatay in ay kooxdaas ka xarig
                furato, guriga Sahrana iska goyso, ee gurigooda ku ekaato, sideedii
                hore. Go’aankaas waxay gaartay markay dareentay in mawjadi sidato,
                ciddiina ka shakiday ee hooyadeed dhawr jeer canaanatay, beentii ay u
                sheegaysayna ka soo oodantay. Ma yarayn inta jeer ay guriga Sahra ka
                tagtay iyadoo niyaysan in ayan dib dambe ugu soo noqon. Haddana waxay
                is-arki jirtay iyadoo ku soo ordaysa, ee is celin kari wayday. Hadday
                dhawr beri gurigooda isku adkayso, nolosha oo dhan baa ka hor imaanaysa.
                Cuntada, hurdada, akhriska, dadka guriga jooga iyo hadalkooda, waxaa oo
                dhammi way dhibayaan. Way ku xajiimoonaysaa. Markaasay is cunaysaa, ee
                is karhaysaa, wax walbana karhaysaa, ka dibna joogi kari waayaysaa, ee
                soo xargo goosanaysaa.</p>
            <p>Muddo ka dib, Axmed iyo Maana wixii ay isu qabeen way qarsoomi kari
                waayeen. Runtii baa la isu sheegay. Jacaylkii waa soo shaac baxay.
                Fagaare faydan baa loogu faysteeyey. Qoftii u horraysay ee daaha ka
                rogtayna Sahray ahayd. Ka dib markay labadooda midba gooni u daristay,
                in ay isku cudur yihiinna ogaatay, ayay u kala xog warrantay, kuna
                dhiirri gelisay in ay xanuunkooda isu qirtaan. Axmed baa ku horreeyey ee
                beryo is bandhigayey. Maanana markii dambe is qarin wayday. Daahii waa
                la iska rogay. Dhufayskii waa la isaga soo baxay. Kalgacaylkii waa la
                isku gacan qaaday. Heestii jacaylka waa la darandoorriyey. Maqaarsaarkii
                Sahra waa laga baxay. Gurigeedii culayskii badnaa waa laga qaaday.
                Kooxdii waa laga madax bannaanaaday. Madal jacayl baa meelo cusub laga
                furtay. Guriga Axmed ka mid buu noqday. Maana-Faay waa la soo baray.
                Markay cidda kataan ka heshaba way u soo dhuumataa. “Dugsigii baa
                galabta lagu noqonayaa,” iyo “Gabar baan duruus la soo akhrisanayaa,”
                bay ku marmarsootaa. Aay-Caddeey Allaahu run. Horaa loo yiri,
                <em>runtaada hore beentaada dambay u roon tahay</em>.
            </p>
            <h3 id="section-17">— 3 —</h3>
            <p>Ishii bugtaay ku bikaacso! Waa taas Maana-Faay caawa ku
                gabbaldhacsatay gurigii gacaliyaheed. Ninkii hadlayaa ha hadlo. Af la
                buuraa ninkuu ku yaal buu dhibaa. Ag fadhigiisu farxadda uu nafsaddeeda
                ku beero way ku baddelanaysaa canaan kastoo ka soo gaarta. Way ku qabtaa
                xan kastoo laga been abuuro. Doob dareen baa dilay! <em>Dadow i daaya!
                    Dawadii naftaydaan dugsanayaaye! Iikar Aaw Mukhtaarna aaway? Ma ogi. Ma
                    ogi. Ma ogi! Dhub Alla ha siiyo dhiblowgaas!</em> Markuu Iikar ku soo
                dhacay bay isku naxday. Intay Axmed wajigiisa eegmo lama filaan ah qac
                ku siisay, bay degdeg uga jeesatay, ee indhaha hoos u rogatay. Waxaa
                saaqay dareen dhalanteed ah oo cabsi geliyey. Waxay la noqotay in uu
                Axmed uurkeeda daalacday ee Iikar ka dhex arkay, ogaadayna arrinta ka
                dhaxaysa iyada iyo ina-adeerkeed. Iyadoon is garanayn bay wajigiisa
                xanaaq ka eegaysey. Markay is garatayna waa tii degdeg uga jeesatay.
                Waxay ka cararaysey in eegmadu shaki geliso, ama indhihiisa soo jiidato,
                ka dibna uu dareemo walwalka wajigeeda ku sawirmay. Hoos-u-jeesiga waxay
                ku qarinaysey walaacii ku dhacay korkeedana wada saameeyey. Hase
                yeeshee, wuu qarsoomi kari waayey. Sheekadii uu u hayey way ka hartay.
                Inuu hadlaayo way maqlaysey. Waxa uu ka hadlaayose goorahaanba lama
                socon. Isagoo hadalkii dhexda uga jira, ayay intay sacabkeeda midig isku
                babisay uga naxsatay!</p>
            <p>“Axmed minankaada kuleel waaye.” Waxay isku dayaysey in ay hadalkaas
                walaaceeda ku qariso. Ama in ay albaabkiisa ku ooddo.</p>
            <p>Intuu wajigeeda ka ilbuuxsaday buu yiri, isagoo sheekada ay kala
                goysay filan waageedu indhihiisa ka muuqdo, “Ma kululaatay Maana?” Intuu
                babis soo haabtay buu cod macaan ugu raaciyey, “Iga raalli ahow
                gacaliso, haddii aan dareemi waayey in kulayl ku hayo! Marka aad ila
                joogtid, jacaylkaaga mooyee wax kale ma dareemo. Hawadu kulayl iyo
                dhaxan mid ay tahay ma garanayn.”</p>
            <p>Intay markuu in yar babiyey, babiskii si dabacsan uga soo qabsatay
                bay tiri, “Waad mahadsan tahay.”</p>
            <p>Wuxuu afka u kala qaaday in uu hadal yiraahdo. Laakiin intaan eray ka
                soo bixin buu maqlay albaabkii yare riixnaa oo la garaacayo iyo
                “Bermeeso” nin leh. Intuu jalleecay buu yiri, “Soo dhaaf!”</p>
            <p>Maana-Faay intay isku naxday bay Axmed ka durugtay.</p>
            <p>Inan madow oo xoog weyn baa soo galay. Xabbad sigaar ah oo daaran baa
                laba farood dhexdooda ugu jirta. Gacanta kalena silsilad dheer oo xirmo
                furayaal ah ka lulata, ayuu si qabweyni ku jirto ugu wirfinayaa. Markuu
                madaxa la soo galayba, waxaa qacdii hore indhihiisa jiidatay gabadha
                quruxda badan ee kursiga ka dhakoosha. Cabbaar bay indhihiisii ku dul
                suuxeen, sidii bir magnad qabsaday, addimadana midba mar buu si culus u
                soo qaadayey. <em>Abbabaay. Abbabaay! Ar waxaasaa qurux lagaa yiraahdaa!
                    Daayeerku xaggee buu ka helay malaa’igtaan yar? Maxaan anigu u heli
                    waayey intuu isagu helayey, anigaaba intaas magaalada afarteeda gees
                    baabuur la wiifayee?</em> Intii uu sidaas uurka ka lahaa, afkana wuxuu
                ka yiri, “Galab wanaagsan!”</p>
            <p>Oraahda noocaas ah weligii kuma salaamin saaxiibki. Kajan iyo
                xifaaluu hore uga bilaabi jiray. Oraahda asluubaysan, eegmada hurdaysan,
                saanqaadka miisaaman iyo sigaarka qabweynida loo jiidayo, intuba waa
                dhoollatusad gabadhu ka keentay. Waa caado uu leeyahay markuu gabar
                cusub la kulmo. Markuu meeshii gabadhu fadhiday hal tallaabo u soo
                jirsaday buu intuu si xushmad leh gacan ugu soo taagay ku yiri, “Abbaaye
                Kulmiyaa la i yiraahdaa.”</p>
            <p>Intaan Maana u jawaabin buu yiri Axmed, sidii nin eed reeb ah, ee ka
                gaashaamanaya in waajib-gudasho la’aan lagu eedeeyo, “Kulmiye waa
                saaxiibkay aan isku dheernahay. Iska jir, waa dumaashigaaga koowaad.”
                Haddana intuu Maana garabka shishe gacanta ka saaray buu yiri, isagoo
                Kulmiye hadalka u jeedinaya, “Maana-Faay. Waxaan u malaynayaa wax badan
                baad iga maqashay. Waa qoftii aan ku dhaaran jiray. Magaceedu kuguma
                cusba.”</p>
            <p><em>Haah, waa qoftii uu barashadeeda kaa meermeerin jirey. Galabtaad
                    qabatay. Alleylehe bagaad ugu timid. Ilayn hadduu beryahaan dumarkii
                    kale ka go’ay, waa nin sabiibkaan cidla ka helay!</em> Intuu mar labaad
                Maana gacan qaaday, buu yiri, isagoo fikradahaas madixiisa ku soo dhacay
                dhoolla-caddayn ku qarinaya, gacanteedii dabacsanaydna weli ku dheggan,
                “Maana-Faay miyaa qoftaani? Waa runtaa. Magaceedu iima cusbee, araggeeda
                uun baa ii dhimmanaa, isagana galabtaan nasiib u yeeshay. Barasha
                wanaagsan!”</p>
            <p>“Barasha wanaagsan!” bay ka daba tiri, iyadoo gacanteedii uu ku
                dhaggenaa tartiib ugala baxaysa, ee uurka ka leh, <em>Iga fuq
                    bisinkee!</em></p>
            <p>“Aad baan ugu faraxsanahay,” isagiiba sii watay, isagoo kursi uu soo
                jiitay ku sii fariisanaya, “In aan galabta dumaashiday bartay. Inkastoo
                aynnaan is arkin, waan la socday in aad qof wanaagsan tahay. Sidaas
                daraaddeed, waxaan hadda ka hor Axmed ku iri, habeenka u horreeya ee aad
                Maana iskaaya bartid, labadiinnuba anigaad ii casuman tihiin. Nasiib
                wanaag caaway noqotay. Casumaaddaydii waan fulinayaa, idinkuna waad iga
                aqbalaysaan. Adiga sharafkaaga, ayaynu isku casumaynaa Maana.
                Isbarashadii qoyska oo dhammaystirantayna waynnu u dabbaaldegaynaa. Sow
                ma aha Maana? Qalinka noogu duug! Allaa yacisak!”</p>
            <p>“Abboowe waa mahadsan tahay. Cawada wakhti ma qabi,” bay ugu
                jawaabtay iyadoo dhoolla-caddaynaysa, qosol dhab ahna isku celinaysa.
                Waxay iska dhigaysey qof hadalkiisa u bogtay, ee riyaaqiisa u qoslaysa.
                Dhabtuse waxay ahayd, hadal tiradiisa iyo indha adaygiisay ku
                qoslaysey.</p>
            <p>Axmed qudhiisa mar baa qosol ka soo fakan gaaray, markii Kulmiye ku
                andacoonayey in uu martiqaadkiisa hore ugu sheegay. Markuu beenta uu
                qurxinayo maqlay, buu intuu darbiga xaggiisa u jeestay, uurka ka yiri,
                <em>Iska wad waa munaafaqnimadaadii aad weligaaba hablaha ku indha
                    sarcaadin jirtaye!</em>
            </p>
            <p>Kulmiye martiqaadku ka dhab buu ahaa, kase daacad ma aheyn. Markuu
                Maana arkay buu go’aan degdeg ah ku gaaray in uu daraaddeed u baabi’iyo
                barnaamijkii habeenkaas u qorshaysnaa. Wuxuu la ballansanaa laba
                gabdhood oo uu xalay iyagoo waddada taagan ka qaaday, ee soo
                cashaysiiyey, ka dibna ay ku adkaatay in uu middood ku keliyaysto, tan
                labaadna khaarajiyo. Waqtiguna ciriiri buu ku ahaa, waayo gabar uu
                labadaas beri wadwaday buu gurigiisa kula ballansanaa. Sidaa awgeed ayuu
                asxaabtii cusbayd ku yiri, “Waa inoo habeen dambe!” Axmedna wuxuu u soo
                maray inuu hore u qaado, ee yiraahdo, “Naagaha mid iga qabo,” si uu tan
                kale daynkiisii uga gudsado. Markuu Maana-Faay arkay hablihii fiidmeerta
                ahaa iyo barnaamijkoodiiba wuu la qiime beelay. Hase yeeshee,
                martiqaadkaas iyo barnaamij-burburintaasi kama ahayn deeqsinnimo ka
                badatay iyo daacadnimo saaxiib ahaaneed. Ugu danayn mayn Maana-Faay iyo
                Axmedkeeda. Isagaa meesha dan ku watey.</p>
            <p>Waa caado uu leeyahay marka uu gabar qurxoon la kulmo, in uusan si
                fudud uga gudbin isku dayiddiisa hore, waa in uu isla markaasba
                barnaamij la samaysto. Hadday taasi ku adkaato, sida badanaaba dhacda,
                wuxuu ku dadaalaa in uu ka guntado xarig uu berri raad raaci karo.
                Gurigeeda, taleefoonkeeda, meesha ay ka shaqayso, ama dugsiga ay dhigato
                iyo wixi la mid ah. Kuma aammino taleefoon ay isaga ka qaadato, ama
                ballan ay u dhigto oo keli ah. Isla markaas, waa in uu inta ay la joogto
                ‘burhaantiisa’ wax ka tusaa, ee run iyo beenba ku indha sarcaadiyaa, si
                ay araggiisa labaad ugu soo hilowdo.</p>
            <p>Taasi waa qofta caadiga ah ee uu ugaarsanayo. Laakiinse tani waa
                dumaashidi. Dumaashidi miyaa hunguri ka hayaa? Xaashaa lillaah!
                Sharafkiisaa ka weyn! Oo haddaas muxuu ilaa xadkaas u danaynayaa? Muxuu
                barnaamijkii u qorshaysnaa ugu loogay? Muxuu isagoon waqti haysan u soo
                ag fariistay, ee sheekada dheer ugu galay? Hayaay! Muxuu uga hagaagi
                la’yahay, ee ay weli u haysataa sidii magnadkii? Muxuu u sii
                dhadhansanayaa erayadeeda? Muxuu u sii macaansanayaa daymadeeda? Bal
                adba! Ma uu garanayo. Timir laf baa ku jirta! Ceeb Alla ha asturo! Maya.
                Maya. Xaashaa. <em>Alle iguma jirrabin in aan saaxiibkay gacan dhaafo.
                    Inta naago Ilaahay badshay dumaashiday wax ka damci mayo. Immisaa bocor
                    i daba ordaysa, ee aan ballannadoodii kala jahayn kari la’ahay!
                    Laakiinse tani dumaashiyo la mid ma aha, dumar la jaad maaha. Eeysh
                    calaa cuyuun!</em></p>
            <p><em>Qoftu ma qof baa! Yaa salaam! Bal Ilaah baan idinku dhaarshaye,
                    eega canabkaas bislaaday! Ma indhahaasaa la iska celin karaa! Ufaa
                    caleeg! Jalleeceeda macaan baa i dishay! Istaaqfurulla! Nacallaa
                    shaydaan ku yaal! Hungurigaygow yur! Ceeb caleeg!</em> <em>Laakiin sow
                    ma suurtowdo in ay saaxiibkaa kala haraan, illayn isma qabaane, ee aad
                    markaas ka dib cidla ka heshid? Haah. Maxay u suurtoobi wayday. Yaakhey
                    muu isaga haro! Tolow sidee uga reebtaa? Calaa kulli xaal, qofta si
                    fiican isu bar.</em></p>
            <p>Intii uu xabbad sigaar ah shidashadeed ku marmarsoonayey, buu
                mawjadahaas oo dhan dhex muquufay. Dhawr jeer buu Maana-Faay ku
                celceliyey soo bandhigiddii martiqaadka. Wuxuu isku dayey in uu ku
                qanciyo. Hase yeeshee way u soo dabci wayday. Waxay markii dambe ku
                afgobaadsatay, “Caawa kuma soo tala geline waqti kale ha noo
                ahaato.”</p>
            <p>Axmedna markii dambe ra’yigaas ‘reer magaalnimada’ ah garab buu ku
                siiyey. Saaxiibkiisna wuxuu ku qanciyey in ay Maana galabtoo dhan
                gurigoodii ka soo maqnayd, intaas ka badanna ka maqnaan karin, waana wax
                jira.</p>
            <p>Wuxuu kaloo u raaciyey in loo baahan yahay in Kulmiye saaxiibaddiisna
                martiqaadka laga qayb galiyo, taasina ayan habeenkaas suurta gal noqon
                karayn. “Maxaa yeelay qoftii la marti qaadayo waa in waqti hore la
                wargeliyaa,” buu yiri Axmed, isagoo si dadban Kulmiye ugu sheegaya in
                martiqaadkiisu degdeg yahay, loona baahnaa hadduu caawa Maana marti
                qaadayo in uu shalay ama dorraad u sii sheego. Sidaasaa loogu heshiiyey
                in martiqaadkii dib loo dhigo.</p>
            <p>“Maana waxay i soo xusuusinaysaa,” Kulmiyaa yiri, isagoo Maana
                eegaya, “Gabadhii sannadkii dhawayd ku guulaysatay tartankii boqoradda
                quruxda adduunka ee Landhan lagu qabtay. Aad baad isugu eg tihiin.
                Haddaad isku dal u dhalan lahaydeen, waxaan is-oran lahaa waa
                mataano.”</p>
            <p>Axmed markuu warkaas maqlay buu buugaag koomadiin Maana gadaasheeda
                yaal ku dul rasaysnaa ku dhaqaaqay. Sidii nin aan sheekada u dhugma
                lahayn buu buug ku sii jeestay. Laakiinse buugga akhrin mayne sheekada
                Kulmiyuu hoosta kala socday. Wuxuu ku sigtay inuu yiraahdo, “Aaheey waa
                markaagii. Adeerow boqorad quruxdeed ma aadan arag, gabadha beenta ha
                iiga beer goyn.”</p>
            <p>“Ad gebertaas intee ku aragtay?” Maana-Faay baa waydiisay.</p>
            <p>“Landhan baan ku arkay, markii tartankaasi ka socday. Iglan baan
                berigaas dalxiis ku joogay. Beri dambana Baariis baan ku arkay. Hoteelka
                Hiltoon oo aan dagganaa bay iyaduna soo gashay. Habeen baan caweyska
                hoteelka ku casumay. Iyaduna markeeday i casuntay. Hablaha Yurubku
                kuweennoo kale ma ahee waa dad ilbax ah. Ka dib qoftii sidii baan ku
                saaxiibnay.”</p>
            <p>Axmed intuu saaxiibkii isha qac ku siiyey buu haddana buuggiisii ku
                jeestay. Daymadiisaas Kulmiye wuxuu ka gartay in uu leeyahay, “Nin aan
                beenta la xishoon baad tahay. Goormaa Landhan tartanka quruxda lagu
                qabtay. Yaase adiga sannadkii dhawayd Landhan ku geeyey, waa taynnu is
                ogayne. Xaggeese ku aragtay Hiltoonka Baariis. Yaaba sannadkii dhawayd
                tartan quruxeed isugu yimid?”</p>
            <p>Maana-Faay oo aan arrimahaas oo dhan waxba kala socon, sheekadii
                Kulmiyana xiise la yeelatay baa tiri, “Oo Baariisna maxaa ka
                jerisay?”</p>
            <p>Intuu yare ruqaansaday, ee fadhigiisii iyo codkiisiiba haybadeeyey
                buu yiri, “Shirkad Faransiis ah oo aan lacag ku lahaa baan la soo
                xisaabtamayey!”</p>
            <p>Markay arrintii halkaas gaartay, buu Axmed intuu u adkaysan waayey ka
                dhex galay. Intuu saacadda eegay buu yiri, “Kulmiye baabuurkii waad
                wadataa sow ma aha?”</p>
            <p>“Haah, maxaa baabuur la’aan i dhigay.”</p>
            <p>Intuu kacay buu yiri, isagoo is diyaarinaya, ee katabaanka surweel ka
                soo haabanaya, “Fiican weeye. Haddaba waxaynnu sii dhawaynaynaa
                Maana.”</p>
            <h3 id="section-18">— 4 —</h3>
            <p>Maana-Faay Xamar Weynaa la geeyey. Kawaanka weyn agtiisay baabuurkii
                uga dagtay. In xaafaddooda intaas looga sii dhawaado way diidday. Waxay
                ka baqaysey in dad garanaaya arkaan.</p>
            <p>Markay libirtay buu Kulmiye Axmed ku soo jeestay, isagoo leh, “Ii
                dhiib gacanta!” Intuu si diirran u gacan qaaday buu yiri, “Waan kuugu
                hambalyaynayaa in aad qof cajaa’ib ah heshay.”</p>
            <p>Axmed jawaab daymo iyo dhoolla-caddayn dhaafsiisan uma celin.
                Kulmiyana intuu in yar aamusay buu hadalkiisii watay, ee yiri,
                “Laakiinse waxaan ka baqayaa in aadan ka faa’iidaysan.”</p>
            <p>“Maxaad ula jeeddaa ka faa’iidaysigaas?”</p>
            <p>“Maxaan kaaga sheegayaa waxa laga faa’iidaysto gabar qurxoon oo kuu
                soo gacan gashay. Run ahaantii ima cajabin sidii aad u fadhideen markii
                aan galabta idiin imid. Ma dhawayn baan u malaynayaa markii aad is
                barateen. Immisa toddobaad baad is tiqiinneen?”</p>
            <p>“Saddex bilood ku dhawaad.”</p>
            <p>“Bal eeg Ilaah baan kugu dhaarshaye nacasnimadaada! Qof aad saddex
                bilood is waddeen baa galabta kursi kaaga dhakooshay. Maxaa jira marka
                aad kursiga fariisinaysid, ma Quraan bay kugu akhrinaysaa?”</p>
            <p>“Maxaa dhacay, xaggee baad rabtay in aan fariisiyo?”</p>
            <p>“Maxay kuu qabanaysaa sariirta aad keligaa yaxoobtid, sidii shiikh
                salaad dhawranaya? Maad intaad u jiifsatid, ee gacmaha u kala fidisid,
                tiraahdid: Hab ku soo dheh caashaqa?”</p>
            <p>“Oo miyaan la wada joogi karin haddaan sariirta dusheeda hab la isku
                dhihin?”</p>
            <p>“Maxay kaa ag samaynaysaa, ma sawir ahaan baad u daawanaysaa, iyaduse
                ma ajar bay kaa soo raadsatay, mise farriin bay kuu keentay? Maxaa jira
                waqti dhumiskaas! Maxaad nin rag ah ka tahay marka aad gabar qurux badan
                oo qolkaaga kuugu soo gashay kursi ka dhakoolinaysid, ee aad awoodi kari
                wayday in aad sariirta ku soo dhawaysid, dharka culeyskiisa ka dhigtid,
                ka dibna hee! Oheey oh! Waxaan maqli jiray baadiyi nin aan lahayn bay ag
                joogtaa!”</p>
            <p>“Waad khaldan tahay saaxiib. Laf baad toobin ku haysaa, haddaad
                ragannimada sidaas u fahamsan tahay. Ragannimada micnaheedu ma aha in
                gabadhii qolkaaga soo gashaba sidii waraabihii lagula boodo ee sariirta
                lala koro. Sariirtu waxay leedahay waqtigeeda iyo qorsheheeda. Sideedana
                ahmiyadda ay adiga kula leedahay dadka lama wada leh. Qof waliba wuxuu
                leeyahay dooqiisa iyo qorshihiisa gaarka ah.”</p>
            <p>“Waxaad i tiraahdaa waxaa jirta qof aan sariirta u baahnayn oo
                malaa’ig ah!”</p>
            <p>“Waa loo wada baahan yahay, laakiin waxaan ku iri waxaa lagu socdaa
                waqti iyo qorshe, waana taas midda dadku xoolaha uga duwan yahay.
                Baahidaada degdegga ah oo keliya hadday ku hoggaamiso, ee aad noqotid
                maalin-la-nool calooshi-la-ciyaar ah, markaas waxaad la mid tahay
                xoolaha.”</p>
            <p>“Haah. Markaad wacdiga ii geli jirtay baa la soo gaaray. Shiikhow
                waxaan ku waydiiyey, hal masalo iga jaahilbixi, adigaa cilmi Eebbe ku
                baraye: Nin iyo naag maxaa isu keena, sow in ay isku raaxaystaan ma
                aha?”</p>
            <p>“Xitaa taada haddaan kuu raaco, ee xiriirka ragga iyo dumarka dhanka
                isku raaxaysiga keliya ka eegno, raaxadu kuma koobna sariirta dusheeda.
                Siyaalo badan oo kala gaddisan baa lagu gaaraa. Waxay ku xiran tahay
                marba labada qof xiriirkoodu inta uu qota le’eg yahay iyo dareenka isku
                xirayaa nooca uu yahay. Waxaa laga yaabaa gabadhii galabta i ag
                fadhiday, raaxada aan ag fadhigeedaas iyo la sheekaysigeeda ka helaayo
                in aadan ka helin intii gabdhood ee aad waligaa sariir ku midowdeen oo
                la isku wada daray.”</p>
            <p>“Micnaha waxaad leedahay gabadhaa, waan jeclahay, adiguse weligaa wax
                ma jeclaan, sow ma aha?”</p>
            <p>“Adigu in aad weligaa wax jeclaatay iyo in kale adigaa iiga xog
                ogaalsan, laakiinse anigu qoftaas waan jeclahay.”</p>
            <p>Intuu qoslay buu kajankiisii sii watay, ee yiri, “Oo shiikhow
                kitaabku ma wuxuu dhigayaa gabadha aad jeceshahay sariirta waa laga
                dheereeyaa?”</p>
            <p>Intuu aad u sii qoslay, baabuurkiina joojiyey, buu yiri, isagoo Axmed
                garabka ka dharbaaxaya, “Waah, waah, waxaasaa jaceyl ah! Eeysh calaa
                cashqaan! Illayn ninku waa nin cishqi dilooday, wax dabiibtana waayey!
                Hoheey jacaylow, kii Qays jicsintow, Cilmina waran ku jiidow, maxaad
                yarka nooga jiirtay!”</p>
            <p>“Ma rumaysnid miyaa in Qays iyo Cilmi jacayl u dhinteen?” Axmed oo
                aan saaxiibki qosolkiisii badnaa kala qayb gelin, jacaylka uu ku
                jeesjeesayana aad uga xun baa su’aashaas waydiiyey.</p>
            <p>“Taas waxaan rumaysanayaa marka aan rumaysto in adduunku yahay ukun
                dibi geeskii saaran, dibigana mukulaali sanka uga jirto, marka
                mukulaashu nuux-nuuxsatana dibigu madaxa gilgili doono, duniduna halkaas
                ku burburin doonto!”</p>
            <p>“Kula yaabi maayo, qudhaydu jacaylka intii aan dabayshiisu i soo
                gaarin, ee aan sidaada maalin-la-noolka ahaa waxaan u haystay wax afka
                uun laga sheego sida khuraafaadkii aad hadda sheegaysay.”</p>
            <p>“Waryaa ma anigaan jacayl i soo marin! Eey! Raalli ahow duqa! Aniga
                jacayl iguma gaari kartid. Habeen aanan gabar jaclaan ma jiro. Tii aan
                la qayilayo, shardi waa in aan caashaqaa. Miyaadan maqlayn habeenkii aan
                gurigaaga ku qayilayey wixii jacayl iga baxayey? Xaggee baad jirtay
                markii aan gabadhii ila qayilaysey ku lahaa, ‘Xabiibi macaaneey,
                xayaatadii naftaydaay, xubbigaagaan la taahayaaye, xabadka i soo saar,
                xanuunka aan ka raystee!’ Markay ii soo gurmataye aannu cabbaar isla
                gabaara gaddoonayna, xisaabtii jacaylka halkaasay noogu xirantay. Habeen
                kasta sidaasaan tii markaas ila joogta xabiibi iyo xayaati isugu
                jiibinnaa, ee jacaylka u darandoorinnaa.”</p>
            <p>“Aroortiina isma taqaanniin?”</p>
            <p>“Aroortii maxaa iskaaya baray, ma takhtar baa isu kaaya qoray! Qof
                waliba jacayl cusub buu hortiisa ka raadsanayaa, wixii cusub caalamkaa
                jecel. Mise waxaad rabtay in aan sidaada saddex bilood ka soo hor jeedo,
                sariirtana kala cabsado? War wax isku fal oo sida isu dhaan baan ku iri!
                Gabadha miskiinta ahna xaraarada ha ku diline baashaali, oo sigaarka iyo
                qaadka iyo waxyaalaha kaloo lagu raaxaysto bar. Haddii kale wallee
                maalin dhow way kaa cararaysaa, illayn ku caabudi maysee.”</p>
            <p>“Wax kula taliya adigaa u baahan Kulmiye, haddaad talo qaadanaysid,
                laakiinse horaan kuugu daalay.”</p>
            <p>“Maxaad igula talin lahayd?”</p>
            <p>“Waxaan kugula talin lahaa in aad baddashid qaabka aad u dhaqanto iyo
                sida aad nolosha u fahamsan tahay.”</p>
            <p>“Miyay kula xun tahay in la iska waqti qaato inta aad dhallinyar
                tahay?”</p>
            <p>“Adiga miyay kula wanaagsan tahay in aad waqtigaaga, lacagtaada iyo
                awooddaada dhammaan isugu wada geysid oo keliya sidii aad habeen walba
                qaad, khamri iyo naago ugu dhex jiri lahayd; maalintiina daal iyo hurdo
                la gudan kari waydid shaqadaadii xilku kaa saarnaa, iyo in aad
                shakhsiyaddaada iyo sharaftaada u loogto sidii aad ku heli lahayd lacag
                aad waxyaalahaas ku kharaj-garayso? Goormaad mustaqbalkaaga u
                shaqaynaysaa, haddaad waqtigaagii qaaliga ahaa ee dhallinyarannimada
                sidaas ku dhammayso?”</p>
            <p>“Yaan u shaqaynayaa, haddaan raaxadayda baabi’iyo? Ma jinni baan u
                shaqaynayaa, mise shaqadaa ii diidaysa in aan lafahayga u
                raaxaysto?”</p>
            <p>“Jinni u shaqayn mayside waxaad u shaqaynaysaa aayahaaga dambe iyo
                aayaha ubadkaaga iyo ubadkooda.”</p>
            <p>Kulmiye intuu isu qoslay buu hadalkii Axmed sii hikaadiyey, “Aayaha
                ubadkaaga iyo ubadkooda! Galabtana ubad ubad baad ii keentay miyaa! Maad
                sidaadii tiraahdid ‘aayaha bulshadaada!’ Maxay ahayd wixii kale? Haah.
                ‘Danaha bulshadaada. Ficiiska bulshadaada!’ Waabad roon tahay haddaad
                galabta bulsho bulshadii igala xishootay.”</p>
            <p>“Adigu ‘bulsho’ haddaad maqashid waad ku xajiimoonaysaa, waayo waxaad
                og tahay in aad eed ka gashay, waajibkii kaa saarnaana ka
                baaqsatay.”</p>
            <p>“Eedda aniga la iga galay mid ka weyni ma jirto.”</p>
            <p>“Waa sida ay adiga kula tahay.”</p>
            <p>“Ma ahee waa sida dhabta ah.”</p>
            <p>“Xitaa haddii adiga eed lagaa galay, sow ma aha in aad kala saartid
                ciddii eedda kaa gashay iyo cidda aad adigu ka galaysid?”</p>
            <p>“Waxba kala saari mayo. Mar haddaan aniguba xuquuqdaydii waayey,
                cidna waajib igama saarna. Qof walba waxaa la raaciyey danihiisa. Jidkii
                ay ila noqoto in aan dantayda ku gaarayo, ciddii igu eedaysaa waa iga
                gar-daran tahay. Adigaana ka kow ah.”</p>
            <p>“Laakiin saaxiib waxaad moog tahay dantaadu in ay ku dhex jirto danta
                guud ee mujtamaca. Haddaad taas dayacdana, taaduna way la dayacmaysaa,
                ogow ama ha ogaane, kalamana dhex bixi kartid. Keligaa xaggee iska keeni
                lahayd, maxaadse qabsan kari lahayd, haddaadan bulsho-weyntaas ku
                tiirsanayn? Miyaadan ahayn nin abaal guda, ama garan kara cidda abaalka
                u gashay!”</p>
            <p>“Alla maxaad dhunsan tahay, oo maskaxdaada xumbo ka buuxdaa! Waryaa,
                ma kula taliyaa? Qabqabtaan iyo shahiidnimadaan intaad iska daysid,
                cimri degdeg ha isku ridine inta aad dhallinta yar tahay lafahaaga u
                raaxayso. Haddii kale wallee sidii Qawdhan baad maalin dhow waalli ku
                dhufan!”</p>
            <p>“Qawdhankee?”</p>
            <p>“Qawdhan miyaanad garanayn? Kii reer Laba-Lugoodlee aynnu berigeennii
                ciyaal dugsiga isla ahaan jirnay, ka dibna markii dambe aynnu innagu
                waxbarashada dibedda u aadayney, isagu halkaan jaamacadda ka galay.”</p>
            <p>Hadalka intiisii dambe Axmed waa ka goostay. Markii Kulmiye ninka
                qabiilkiisa xusay buu Axmed isla hadal galay. Wuxuu soo xasuustay
                odayaal reer miyi ah oo uu beri arki jiray iyagoo wax kasta maro qabiil
                huwinaya, markay qof ka sheekaynayaan, qabiilkiisa ku tilmaama, ee
                yiraahda ‘mid reer hebel ah’ ama ‘kii reer hebel’ iyo wixi la mid ah.
                Odayaashaas lama yaabi jirin, haddeerna lama yaabeen, waayo maskaxdooda
                lagama fili karo isbeddel weyn; aabbihi ayaaba ka mid ah. Laakiinse waxa
                uu la yaabaa ninka dhallinyarada ah, reer magaalka ah, jaamiciga ah
                (sida uu sheeganayo), oo haddana weli maskaxdiisu heerkaas joogto,
                qabyaaladda ku xisaabtamaya, saaxiibbadiisna mid walba qabiilkiisa
                yaqaan. <em>Xaggee bay ka mareen wixii uu intaas baranayey iyo
                    bulshooyinkii ilbaxa ahaa ee uu ku dhex jiray?</em> buu is yiri. Hadda
                ma aha markii u horraysey ee uu ogaanayey fikradaha dambeeya ee
                saaxiibki amminsan yahay. Wax badan buu isku dayey in uu wax ka baddelo,
                kuna guulaysan waayey. Hadda wuu ka raja dhigay, wuxuuna goostay in uu
                ka xiriir furto, murankiisana ka nasto. Wuxuu ogaaday, in kastoo ay is
                dhinac fadhiyaan, in ay haddana aad u kala fog yihiin, si ay isugu soo
                dhawaadaanna adag tahay. Intuu daymo u nixid leh ku eegay buu yiri,
                “Kulmiye waxaa habboon baan filayaa in aynaan waxba is-harraadin, waayo
                labadeenna midna midka kale wax kama dhaadhicin karo.”</p>
            <p>“Waxba kama qabo, laakiin anigu hal mid uun baan kugula dardaarmayaa.
                Weligaa naag ha aamminin. Waxba yay isu kaa miskiinin, annaga naga
                warayso, annagaa ku soo muruxnaye. Qub moos bay kuu dhigaysaa. Daacad
                bay isaga kaa dhigaysaa, intaasna hoostay niman kale ku wadataa. Ku
                dadaal in aad wax walba xiisaha hore uga dhammaysatid, inta aan nin kale
                kaala wareegin.”</p>
            <p>“Waad ku mahadsan tahay casharkaaga qiimaha leh,” buu ugu jawaabay,
                isagoo ka cararaya in muran horleh oo madhale ahi ku furmo.</p>
            <p>Kulmiyana intuu ku gartay buu yiri, isagoo dhoolla-caddaynaya, “Ma
                xanaaqday? Haddaad xanaaqdana la yaab ma leh, camal xumada waa la idinku
                yaqaan, sinji baad u leedihiin. Maalin dhawayd oo dhan mid cidihiinna ah
                baa la iga qabanayey intaan la kaftamay. Bal maxaa kaftankiisa igu
                watay, waa mid ay yiraahdaan ina…”</p>
            <p>“Dhegayso Kulmiye!” Axmed baa ka dhex galay, “Billaa caleeg
                gurigaygii igu celi, nasashaan u baahnahaye!”</p>
            <p>Axmed habeenkaas fiidnimuu iska seexday, Kulmiyana suuqiisuu hore u
                galay.</p>
            <h2 id="6aad">Xubinta 6aad</h2>
            <h3 id="section-19">— 1 —</h3>
            <p>Fatuurad cad oo kala jiidan baa la soo wareegtay nalka baabuurta kala
                hora rukunkiisa ku hor yaal taallada Daljirka Dahsoon. Koonfur bay u
                weecatay. Waddada Soomaaliya ayay cagta la haleeshay, iyadoo luudaysa
                sidii wax soo daalay, ama jahadu ka dhunsan tahay ee aan u socon meel la
                og yahay. Waxay sii luuddaba markay Bangiga Dhexe la simaadkiisa soo
                gaartay, ayuu nalkeedii dardaray gabar cambuur baalal weyn oo kuwa
                habeenkii lagu xashaasho ah qabta, kabo cirbo dheerna hore ugu sii
                taagsanaysa.</p>
            <p>Ninkii buurnaa ee baabuurka daadihinayey, markii ishiisu gabadha
                quruxda badan qac ku tiri, ayuu nalkii iyo socodkiiba yareeyey,
                hareerahana iska eegay, sidii nin wax maaggan. Gabadhiina intay iftiinka
                badan dhibsatay, bay waddadii midig uga sii durugtay, saantana hoos ka
                boobtay, sidii iyadoo ka cararaysa baabuurka kala jiidan ee soo daba
                higsanaya.</p>
            <p>Gabadhu waa Maana-Faay oo Shabeelle tagsi uga dagtay, ka dibna
                goosatay in ay sii lugayso ilaa Xamar Weyne iyo gurigoodii. Saacadda oo
                ay dhawaan fiirisay bay mar kale isha ku xadday. Ma xuma. Siddeeddii
                fiidnimo weli wax baa dhimman. Waxay jeclayd in ay guriga dhakhso u
                tagto, mar haddii ay ku guulaysan wayday arrintii ay galabtaas u
                dhuumatay. Markii maanta la qadeeyey, qof walbana sariirtiisa koray, bay
                iyadu hurdo iska wayday. Muuqaalkii Axmed Jaamac baa maankeeda hor
                taagnaa, maskaxdeedana mashquuliyey. Waxay galgalataba intay mar qura
                sariirtii ka boodday bay mayrasho ku dhaqaaqday. Waxay go’aan kadis ah
                ku gaartay in ay booqasho kadis ah ugu tagto. Ilaa bartamaha Hodan bay
                socdaal ku sii jirtay. Sartii caddayd ee jaranjarta gaaban lahayd bay
                isa sii taagtay. Nasiib darro albaab xiran baa ka hor yimid. Axmed
                galabtaas shaquu ku laabtay. Maana-Faayna niyajabkeedii bay la soo
                noqotay. Soo bixiddeedii way ka shallayday. Walwal iyo walaac baa uga
                sii kordhay. Weli iyadaa isku maqan. Waxa hareeraheeda ka dhacaya iyo
                buuqa ay ku dhex jirto ma dareensana. Dukaammada cammiran ee ay hor
                marayso, dadka faraha badan ee is garbinaya, gawaarida waalan ee is dhex
                yaacaysa, guuxooduna hawada buuxiyey, intaba way u war la’dahay.
                Fatuuradda kala jiidan ee u soo gaatamaysa way moog tahay.</p>
            <h3 id="section-20">— 2 —</h3>
            <p>Odaygii feeraha weynaa ee fatuuradda ku gaatamayey, waa kaas
                hareeraha fiirfiirinaya, sidii nin baadi ka dhuntay buuqa ka dhex
                raadinaya. Fatuuradda socodkeedii dhaqaaq-joogsi buu noqday. Ninka
                odayga ah maskaxdiisiina waxaa kala jabsaday gabadha sii socota iyo
                khalqiga faraha badan oo ay ku dhex jirto.</p>
            <p>Waa bartamaha Xamar oo fiid jooga. <em>Dadka baas fara badanaa, ma
                    warshad bay ka soo fagmayaan? Baabuurtuna ka daran. Xaggee bay ku
                    qamaamayaan, may noo firaaqeeyaan, wax yarna ha ahaatee? Firaaqo warkeed
                    daa. Wixii ku fiirinayaa ha ku fiirsheene hawshaada iska qabso! Maya.
                    Maya. Meeshaani ma aha meel gabar lagula hadli karo. Nin weyn baad tahay
                    oo sharaf leh. Dadkuna wada yaqaan. Nin madax ah baad tahay oo magac
                    leh. Madaxnimada iyo magacaba markaasoo kalaan nacaa. Xornimaday naga
                    qaadayaan. Nasiib badanaa nin aan cidina aqoon, cidna ka xarig xiranayn!
                    Wixii uu doonuu samayn karaa. Adigu maxaad samayn kartaa? Laga yaabee
                    waxaas hareerahaaga yaacaya badankoodu inay ku garanayaan. Lagaba yaabee
                    in ay kugu soo baxaan kuwii aad dhashay ama kuwii kula shaqaynayey ee
                    aad madaxda u ahayd. Jinni baa wax dhala! Balaayaa madax noqota! Bal eeg
                    bocortaas ay na seejinayaan! Qoor iyo xero isku biimee! Ma cirkaa soo
                    dumaya. Rag iyo dumar weligoodba waa la isku ogaaye, maxaa ka micne ah.
                    Laakiin sug! Markaad dhoocishaas baabuurka u joojisid, hadday ku raacdo
                    waxba ma aha; laakiin hadday kugu jeestayso, dadkuna kugu wada qoslo,
                    sow fadeexad weyn ma aha? Waa fool xumo. I iihi. Allaylehe isaga tag,
                    Ilaah baa wax ku siiyee. Laakiinse qof laga tagi karo miyaa? Oo kaalay,
                    maa iska daba gashid inta ay buuqa ka gudbayso, ee meel mugdi ah
                    gaarayso. Laakiinse yaa og inay gaarayso? Hadda waa tan hor maraysa
                    Kafee Nasunaale. Hadday isgoyska la leexato, rajo ma leh. Midig iyo
                    bidix kii ay u bayrtaaba waa buuq hor leh. Laakiinse hadday tooskeeda u
                    socoto way wanaagsan tahay. Mar hadday iridka weyn ee Hoteel Curuuba ka
                    gudubto, dadka iyo iftiinkuba way yaraanayaan. Halkaasaad uga daba
                    tagaysaa. Nasiib haddaad leedahay horteeda uun ha u socoto.</em></p>
            <p>Hawshii uu hayey iyo jidkii ciriiriga ahaa markay iskeeni waayeen buu
                baabuurkii joojiyey. Intuu ka soo dagtay buu sigaar-iibsi ku
                marmarsooday. Ishiisuna waxay la jirtay gabadha cambuurka baallaha weyn
                qabta ee isgoyska ka sii tallaabaysa. Wuxuu ku ducaysanayey in ay
                tooskeeda u sii socoto. Ducadiisii aqbal bay noqotay.</p>
            <p>Saaxiibkeen baabuurkiisii kala jiidnaa buu degdeg u galay, una
                kiciyey, isagoo faraxsan, sidii nin ku guulaystay ‘baqtiyaa nasiib’
                qaali ah!</p>
            <p>Maana-Faay markii ay Museyemka Ummadda in yar garab dhaaftay, ayay ku
                war heshay baabuur cad oo horteeda qotonsaday. Tolow ma iyaduu isu
                taagay, mise danihiisa kale! Shaki baa galay, waxayse arrintii u kala
                caddaatay markay daaqaddiisa la sinnayd, ee maqashay ninkii watay oo
                leh, “Yareey!”</p>
            <p>Si otomaatik ah bay u fiirisay iyadoon joogsan. Waxaa galay dareen ah
                in uu yahay nin garanaya iyo in kale. Intuu eegmadeedii ka faa’iidaystay
                buu u raaciyey, “Kaalay abbaaye, wax yar baan ku waydiinayaaye!”</p>
            <p>Aragtay in ayan is-aqoon. Ujeeddadiisana fahamtay. Intay wajigeedii
                si degdeg ah uga soo ceshatay, bay saantii hore u sii boobtay. iyadoo u
                naqsanaysa. <em>Abbaaye kuma lahoo! Abootadaada waa! Adoogay waa ka
                    weeyn yahay, mana ka sheexaayo shukhul xumaantaas. Akhas! Wallaahi
                    adduunyo gaddoon waaye. Dukhyaalkii aaba dariikhyaha laga mari weeysan
                    yahay! Intee amaan laga helaa hadda waaye!</em> Hadda duqnimada uun bay
                ku haaraamaysaye, tolow maxay oran lahayd haddii ay ogaan lahayd in uu
                yahay soddoggeed, saaxiibkeed aabbihi?</p>
            <p>Jaamac Dhegey weli halkiisii buu jacdii ku dhacday la fadhiyaa. Ceeb
                Alla ha asturo! Wuu ka soo toosay jugtii. Waa kaas soo dhaqaaqay. Malaha
                go’aan buu gaaray, <em>Meeshaad ku qoydo waa lagu
                    qallalsadaa!</em> Sahalkaas uga hari maayo. Waa in uu ka sal gaaraa,
                gabadhaan xunoo is-kibrinaysa. Markuu ugu liito waa in uu ogaadaa meesha
                ay gasho, si uu ugu qaylo gaysto kaaliyayaashiisii hawlaha noocaas ah u
                fududayn jiray, ee khibradda gaarka ah ku lahaa. Isaguna ka abaalmarin
                jiray.</p>
            <p>Wuxuu goostay in uu tijaabadii hore mar labaad soo celiyo, erayadiina
                baddelo, wixii ka dhici lahaaba ha ka dhaceene. Hase yeeshee intuusan
                soo gaarin bay amuuri dhacday! Qoftii uu ugaarsanayey, gabar kalaa intay
                ka hor timid salaan diirran la iskula booday ee la is dhun-dhunkanayaa.
                Gabadhii buu gartay. <em>Ma anaa waalan mise Cadan baa laga heesayaa? Ma
                    run baa ma riyaa? Allow riyo ka dhig! Rab ama ha rabin. Wallee waa run.
                    Ma tahay, mise ma aha? Qoor iyo xero, waa iyadii! Waa Sahra Yuusuf oo
                    aan caad saamayn! Ceebeey tacaal!</em> Cirkii baa ku soo dumay. Carradii
                baa ku oloshay. Ciribtiisaa go’day. Balaayo waa tii caawa halkaan
                keentay!</p>
            <p>Wadnihii baa afka yimid. Dhiiggii halbowlayaashiisa meeraysanayey baa
                karkaray, kuna sigtay in uu bannaanka u butaaco. Wuxuu jeclaystay in
                dhulka hoose u banneeyo god uu ka dhex duso. Ama cirka sare u soo rido
                wiish uu ku duulo. <em>Balaayo ku dhashay isla wareegadiiyeey! Bal maxay
                    xilligaan Xamar Weyne ka soo doontay?</em></p>
            <p>Intuu dhankii gabdhuhu ka xigeen wajiga ka dadbay, buu baabuurkii
                diyaarad camal u bitiyey. Rajadiisu waxay ahayd, intaysan ku garan ka
                siibo. Rajadaas Rabbi kama aqbalin. Sahra mar horaa baabuurka kala
                jiidani indhaheeda soo dabay, abtigeedna ka dhex aragtay. Waxay isu
                diyaarisay markuu soo eego in ay salaanto. Eegmo warkeedse ma oolline
                xuf buu ku dhaafay.</p>
            <p>Maana-Faay markay iyadoo fiirinaysa aragtay bay intay ka
                faa’iidaysatay ku tiri, “Abbaay Sahro, cawada siin u yaabay abidkeey ma
                u yaabin.”</p>
            <p>“Maxaa jirana?”</p>
            <p>“Walaahi, haddiin kuu warramo, ad naftirkaada waa yaabey maahine
                jinniyaa kugu dhacaayo!”</p>
            <p>“Bisinka! Naa bal ii warran!”</p>
            <p>“Abbaay ninkii oo fatuurada cadka eh inta la moodaayey ma arkinoo?”
                Sahra way aamustay, sidii qof aan waxba fahmin.</p>
            <p>“Hadda kii inta moodaayayna?” Maanaa u raacisay.</p>
            <p>“Haah, hee?”</p>
            <p>“Abbaay haddiin ku dhoho dukhaas weyn aan cawada dhan ka baxsan
                waayey!”</p>
            <p>Sahra xaaddaa istaagtay. Dabayl yar oo naxdin iyo yaxyax isugu jirta
                ayaa shax ku tiri. Amakaaggii bay afka sacabka saartay. Gabadhii bay
                su’aalo aan loo baahnayn ku celcelisay. Waxay jeclaysatay in ay Maana
                been sheegayso, ama nin kale moodday. Runtii kharaarayd baa dhuunteeda
                ka dagi wayday. Sidee waxaasi uga suurtoobi karaan abtigeed Jaamac
                Dhegaygii ay ku taqiin ikhyaarnimadiisa iyo sharaf-ilaalintiisa! Sow ma
                aha kii iyada ku dili jiray “Maxaad fiid hore u soo seexan wayday?” iyo
                “Muxuu ahaa ninkii kuu yimid?” Sow ma aha kii nacladda dusha uga tuuri
                jiray nimanka gabdhaha ugaarsada, iyagoon ciddooda u soo marin, ama
                gurigooda ugu imaan? Sow ma aha kii “Wasakh Najaasaysan” ku tilmaami
                jiray gabdhaha baabuurta cadcad waddooyinka ka raaca? Sow ma aha kii
                wiilashiisa ka waanin jiray gabdhaha ayan aqoon iyo shukaansiga aan
                jidkiisii toosnaa loo marin?</p>
            <p><em>Maya. Maya. Maya. Ma aha abtigay ninka waxaasi ka suurtoobeen. Ma
                    abtigay baa maanta gabdho yaryar gaari ku qaadanaya? Taasi waa qorraxdii
                    bari laga sugayey oo galbeed ka soo baxday. Wax dhici kara ma aha. Yartu
                    been bay baratay. Laakiinse Maana been ma taqaan. Warkaanina been uma
                    eka. Malaha ninku abtigay ma ahayne, anigaa is-moodsiiyey. Laakiin ma
                    abtigaa baa dad kaaga khaldami kara? Sow adigii arkaayey madaxiisii
                    weynaa ee tintu ku yarayd iyo shaatigii diillimaha lahaa ee uu galabta
                    ku soo baxay! Kaalay, dad iyo duurba wax aadan ka filanayn baa ka soo
                    baxee, duqa wixii beryahaan habartu uga cabanaysey armay wax ka jiraan?
                    Ma suurtoobi karto. Habartu iyadaa waalan. Dad war-xuma-tashiil ah baa
                    waalay. Wallee waa yaab! Waxba garan maayo!</em> Intay dhaqaaqday bay
                tiri, “Maana jaaw, waan sii hoyanayaaye!” sidii qof ka baxsanaysa dambi
                loo haysto!</p>
            <h3 id="section-21">– 3 –</h3>
            <p>Injineer Axmed Jaamac intuu Jubba kafee ka cabbay buu waddada
                qarkeeda isa soo taagay. Xaggee buu ku dhaqaajiyaa! Fasaxii gaabnaa
                maantuu uga eg yahay. Berri shaqadiisii adkayd buu bilaabi doonaa.
                Caawana wuxuu leeyahay barnaamij muhiim ah, oo ay ku talo galeen isaga
                iyo saaxiibtii Maana-Faay. Waxay isku ogaayeen in ay habeenkaas marti
                qaadaan Sahra Yuusuf iyo Cabdinaasir. Fikradda Maanaa soo jeedisay.
                Axmedna waa u riyaaqay, waana ku raacay. Laakiinse wuxuu ka liitay xagga
                jeebka. Maana meeshii kharash ku baxaayo waxay ku adkaysataa in ay
                qaybteeda bixiso. Ma aha gabdhaha marka lacag bixinta la gaaro intay
                gacmaha laabtaan wiilka fiiriya, ee ka suga in uu had iyo jeer isagu
                kharashka bixiyo, sidii nin lacagtu beer uga baxdo ama maxkamadi ku
                xukuntay!</p>
            <p>Maana waxay jeceshahay haddii wiilku hal mar kharashka bixiyo marka
                xiga in ay iyadu bixiso, haddaan tabartu u diidin, ama isagu ku gacan
                sayrin. Axmed gabadhiisa dabeecaddaas wuu ku bartay, waana og yahay in
                ay ka hesho. Hase yeeshee, wuxuu xog-ogaal u yahay in aysan beryahaan
                lacag qumman hayn. Isaguna wax ku filan ma hayo. Waa inuu qalqaalo
                galaa, inta goori goor tahay.</p>
            <p><em>Tolow xaggee u qalqaalo tagaa? Haah! Aabbe. Aabbe!</em> Markii
                xaalku xumaado wuxuu u irkadaa aabbihii, run iyo been wuxuu u sheegaba.
                Talo kale ma jirto. Waa in uu duqii raadiyaa. Saacadduu eegay. Fiican.
                Waa siddeeddii subaxnimo. Waa waqtiga u wanaagsan ee uu xafiiska soo
                fariisto. Mashruucii uu Agaasimaha Guud ka ahaana ma foga. Waa degmada
                Shibis dhankeeda galbeed. Waa toddoba daqiiqo camal oo lug ah.</p>
            <p>Go’aan buu ku gaaray, kuna dhaqaaqay. Intuu Waddada Jamhuuriyadda
                gooyey, ee farmashiyaha Jubba ka soo horjeeda geeskiisa la laabtay, buu
                Waddada Jubbada Sare woqooyi u raacay. Baar Fool-Baxsi markuu
                hormaraayey, ayuu u hinqaday in uu Kooka-Koola ka cabbo. Haddana ma
                geline markuu garab dhaafay buu waddada cusub ee Bakool bari ula
                weecday. Makhaayadda yar ee sambuusleyda ah iyo tubakaayada ku dheggan
                buu sii ag-maray. Wuxuu ka siqsiqay cuntada duqsiga iyo dabaysha u
                dayacan, dadkuna cunayaan.</p>
            <p>Isagoo tii la yaabban buu waddada dhankeeda kale jalleecay. Illeyn
                makhaayaddu waxayba ahayd i qarso. Wuxuu arkay haweeney guntiino duug ah
                iyo garbasaar jeexjeexan qabta, oo waddada lugta lagu maro dhulka
                fadhida, dad wax walbaale ahi hareeraheeda is-dhaafayaan. Cunug yar baa
                dhabta u saaran. Laba ka roonroon oo qaawanina, labada dhinac bay uga
                kala tiirsan yihiin. Horteeda waxaa dhulka taal dambiil ay ku jiraan
                sambuus iyo bur-saliid. Cunugga yar ee dhabta u saaran, oohin buu la
                qaylinayaa. Laakiinse hooyadi uma kansho hayso in ay aamusiso. Waxay ku
                mashquulsan tahay shaqadii ay qadadiisa ka soo saari lahayd. Shaqadu waa
                shaqadee? Waxay min hal xabbo oo bur-saliid ah ka iibinaysaa laba ruux
                oo dul taagan. Labada mid waa nin reer miyi ah, da’diisu meel dhexaad
                tahay, oo intuu go’ weyn guntaday, labadiisii dacal ee faraqyada lahaa,
                labada garab ka kala ritey, go’u asalkiisii hore wuxuu ahaa bafto;
                haddase midabkiisii caddaanka ahaa waa doorsoomay. Cagaha wuxuu ku sitaa
                dacas goome baabuur ah. Ul dheerna intuu dhulka ku mutay ayuu afkeedii
                kore salka ku cuskaday. Waxay u tahay kursigii uu ku quraacanayey!</p>
            <p>Qofka labaad ee bur-saliidka iibsanayaa waa wiil yar oo caga cad,
                dharna daba-gaab jeexjeexan ka qaba. Gacanta uu burka ku cunaayo ma ahee
                tan kale wuxuu ku laalaadinayaa quluxa yar ee caseeyayaashu burushyada
                iyo ranjiga ku urursadaan. Ninka iyo wiilku waxay isaga eg yihiin
                macaluusha jirkooda ka muuqata, ee la moodo in ay dad abaari goysay ka
                soo hareen, wasakhda korkooda saaran ee la moodo in ayan sidii hooyadood
                u dhashay biyo taabsiin iyo diifta dhafoorkooda ka muuqata ee la moodo
                in ay sanooyin soomanaayeen.</p>
            <p>Axmed Jaamac intuu dadkaas kadeedan is-dul taagay, ayuu u fiirsaday
                xiisaha la yaabka leh ee ay bur- saliidka qallalan ku jajabsanayaan,
                sidii iyagoo ka boobaya diqsiga ku soo qamaamaya ee ay iska yuraynayaan.
                Wuxuu soo xasuustay quraacdii udgoonayd ee saaka gurigooda beylahda ku
                ahayd iyo carruurtoodii wiilkaan la faca ahayd ee quraacdaas macaane
                caynba, caynka ah baryada iyo khasabka afka loogu gurayey, iyaguna ka
                biya diidsanaa. Wuxuu niyadda ka jecleystay in uu hore u soo qaado, ee
                dadkaan u keeno, quraacdii haraaga ahayd ee saaka adeegayaashoodu
                daadiyeen. Wuxuu is-yiri, <em>labadaan iyo laba kaleba quraac iyo qado
                    way ugu fillaan lahayd!</em></p>
            <p>Intuu dhaqaaqay buu agagaarkiisa sii fiirfiiriyey. <em>Bal isu eega
                    meeshaan iyo meeshii aan daqiiqado ka hor kafeega ka cabaayey! Baarkii
                    Jubba iyo xaafaddii saraha dhaadheerayd ee cagaarka badnayd ee uu ku
                    dhex yiil. Xaafaddaas iyo tani maxay iska og yihiin? Waa laba adduun oo
                    la leeyahay waa hal magaalo. Maxay iska og yihiin carshaantan daydkii ka
                    jajabay, ee digada lo’du hor daadsan tahay iyo dhismihii muraayadaha
                    badnaa, dhererkiisu daruuraha isku shareeray, jardiinada jannada ahi ku
                    meersanayd, baabuurta casriga ahi hor safnayd, waddada hillaacaysaa isku
                    hor jiidday? Maxay iska og yihiin dadkii haybadda iyo dhaldhalaalka ka
                    muuqdaa iyaga naf ahaantooda cajabinayey, ee baarkaas hoostiisa, halkii
                    aan kafeega ka cabbaayey kuraasta dabacsan ku dangiigay, sharaabka qabow
                    ku fiiqsanayey iyo kuwaan hilfaha leh ee jidka ciriiriga ahe, habaaska
                    badan dhexdiisa, burka qallalan duqsiga ka boobayay, si ay nafta ugu
                    ceshadaan?</em></p>
            <p>Intuu madaxa gilgilay buu waddadii tabaaleysnayd hore u sii qaaday.
                Muuqaallo kale oo aan farax gelin buu sii dhaafay. Meel uu maalin hore
                arkay buu soo gaaray. Garaashka gaboobay ee ganjeellihii iyo gidaarkii
                hayeyba gaarigu jebiyey markuu midigta ka qabtay, ayuu gartay in uu u
                dhaw yahay Mashruucii uu u socday. Hadduu indhaha hore u taagayba waxaa
                u muuqday geeskii soke ee dhismihii dheeraa ee Mashruuca Sahminta
                Hawada. Laba daqiiqo ka dibna jaranjartii dheerayd buu cagta saaray,
                isagoo u sii socda Xafiiskii aabbihi oo ku yaal dabaqa afraad. Markuu
                dabaqa labaad la sinnaa baa waxaa ka hor yimid Ciise-Dheere oo
                degdegsan, faylna gacanta ku sita.</p>
            <p>“Weey Axmed! iska warran Injineere, maanta soo dheeraatayaa!”
                Ciise-Dheeraa si farxad leh ugu salaamay.</p>
            <p>“Nabad Ciise, see la ahaa?”</p>
            <p>“Waa la wanaagsan yahay. Sow la iskama ladna beryahaan la isma
                arkine?”</p>
            <p>“Ciddii ka warran Ciise?”</p>
            <p>“Mahadsanid. Buuftaa la hayaa, aad iyo aad. Leylana waa ku soo
                salaamaysay, mar kasta waxay tiraahdaa Axmed haddaad aragtid igu
                salaan.”</p>
            <p>“Salaamullah. Leyla waa ladan tahay sow ma aha iyo ninkii Burhaan
                ahaaba?”</p>
            <p>“Nabaddooda, yarkaa mar naga hargabsaday, haddase waa iska ladan
                yahay. Haddee aabbana waa joogaa, malaha asagaad soo gaartaye.”</p>
            <p>“Haah, kor buu jiraa sow ma aha?”</p>
            <p>“Maya. Hanuunintii baa weli lagu jiraa. Maanta isagaaba khudbadda
                lahaa.”</p>
            <p>“Haah. Illeyn haddaan shaqaalihii arki waayey, saaka waxay ahayd
                subaxdii hanuuninta!”</p>
            <p>“Aahey. Aniga qudhaydu meeshaan jiraye, faylkan oo arrin looga
                baahday baa la ii soo diray. Waataan ku jiray guddiga shaqaalaha. Ina
                keen iska dhagayso inta laga soo baxayo, kollay dhawaan waa la soo
                baxayaaye.”</p>
            <p>“Maad iga dhaaftid aan bannaankayga ku sugee, sow arrimo Hay’addiinna
                u gaar ah ma aha?”</p>
            <p>“Ina keen wax qarsoodi ah ma ahee, waa iska hanuunis guude!”</p>
            <p>Hoolkii weynaa ee shirarka irridkiisii markay soo gaareen, ayuu Axmed
                isku yaxyaxay, kuna sigtay inuu dib u laabto. Hase yeeshee, meel uu ka
                noqon karo ma joogin. Dhawrkii boqol oo shaqaalaha ahaa, ee
                dhagaysanayey kudbadda Agaasimaha Guud, ayaa hal mar soo wada eegay.
                Aabbihi qudhiisu intuu jalleecay, buu hadalkiisii hore ka watay, sidii
                isagoon arag. Wuxuu dhexda ka fadhiyey, xusulladana ku cuskanayey miis
                dheer oo shaqaalaha ka soo horjeeda. Hareerahana waxaa ka fadhiyey
                Guddiga Shaqaalaha iyo Agaasimayaasha Waaxyaha wixii ka joogay.</p>
            <p>Ciise-Dheere iyo madaxdii xagga hore ka soo jeedday badankooduba,
                waxay damceen in ay Axmed ku soo dhaweeyaan miiskaas shaqaalaha hortiisa
                ka soo jeeda, ee madaxdu safan tahay. Hase yeeshee, Axmed waa diiday,
                wuxuuna ka door biday in uu shaqaale-weynaha dhex fariisto. Wuxuu u
                gudbay geeska u dambeeya oo kuraas badani ka bannaanayd. Intii uu sii
                gudbaayey shaqaaluhu ishay la sii raacayeen. Badankoodu way garanayeen
                in uu yahay wiilkii Agaasimahooda ee Injineerka ahaa. Qaarkood madaxay u
                lulayeen, qaarna dhoolla-caddayn bay ku salaamayeen. Qaar kalena salaan
                daaye ishay ku gubayeen, waxay jeclaayeen inay ka dhex dusiyaan. Wuxuu
                ugu muuqanayey in uu yahay hooskii aabbihii. Qof waliba dareenka uu
                aabbihi u qabo ayuu ku qaabbilayey.</p>
            <p>Kuwa dhoolla-caddaynta iyo madax-lulka ku soo dhaweynaya, qaarkood
                aabbihii waxay ula hayaan si dhab ah. Meel kastana way ku ammaanaan, si
                aan looga beddelin. Qaarna marka ay isaga arkaan uun bay daba yaacaan.
                Waxay isaga dhigaan dad jecel oo daacadnimo kula shaqaynaya. Markuu ka
                maqan yahayna xan iyo shirqool bay la daba galaan. Kuwa wiilka indhaha
                ku gubayaana waa kuwo odayga nebceystay, kuna ducaysta in mar uun laga
                beddelo. Kuwaas qaarkood uurka uun bay uga bukaan, isagoon ogeyn,
                shaqadoodana ku sii jeedaan. Qaarse colaaddooda kalama gabbadaane
                wajigay ka saaraan, dagaal cadna kala soo hor jeestaan, qoraal iyo
                afba.</p>
            <p>Colaaddaas sababaha keenay way kala duwan yihiin. Qaar waxay ugu ciil
                qabaan arrimo ay shakhsi ahaan u tabanayaan: gunno, fasax, dallacaad,
                daryeel iyo wixi la mid ah. Qaarna waxay ku eedaynayaan in uu Mashruuca
                curyaaminayo, caddaalad xumana ku maamulo. Waxay ku doodaan inuu dano
                isaga u gaar ah uga faa’iideysto Mashruuca, kuna xiran yahay ganacsato
                waaweyn iyo dallaaliin la yaqaan. Waxyaalo badan oo arrinkaas
                caddaynayana fartay ku fiiqaan.</p>
            <p>Ciise-Dheere intuu faylkii Agaasimaha Guud hor dhigay, ayuu soo aaday
                xaggii dambe ee uu fariistay ninkii martida u ahaa. Markii uu la sii
                fariisanayey, waxaa il nac leh dib ugu soo eegay shaqaalihii qaar ka mid
                ah, waa kuwii markii horena Axmed Jaamac eegmada ku kululaynayey.
                Indhahooda fiiqfiiqani waxay lahaayeen, <em>Bal eega munaafaqaas! Wuxuu
                    wiilkaas ugu afmiinshaaraynayaa in uu aabbihii ugu dhawaado.</em> Way ku
                gafsanaayeen xukunkaas qallafsan ee ay ku rideen wadaygood Ciise-Dheere.
                Dhab ahaan Ciise Agaasimaha dhawaansho kama rabin. Soo dhaweynta Axmedna
                munaafaqnimo laba wajiilenimo kama ahayn. Ku soo dhaweyn mayn, siday u
                qaateen, aabbihii daraaddii. Wuxuu ku soo dhaweynayey xushmayn ka dhab
                ah oo uu isaga u hayey. Xushmayntaas waxaa u sabab ah laba arrimood oo
                qolyahaas shaqaalaha ahi u war la’ yihiin. Tan hore waa dhaqankiisa
                qofnimo iyo fikradaha uu qabo oo cajabiyey Ciisoo dhawaan bartay,
                dareemayna in ay arrimo badan isku aragti ka yihiin; tan labaadna waa
                xiriir xaasnimo oo meesha soo galay, kaddib markii Ciise ogaaday in ay
                is-jecel yihiin isaga iyo dumaashidi Maana-Faay.</p>
            <p>Ciise, wuxuu ka mid yahay shaqaalaha odayga uurka uga buka, kuna
                eedeeya in uu Mashruuca ku danaysto; hase yeeshee, ka-hor-imaad bareer
                ah uma muujiyo, mana jecla in wiilkiisu arrintaas ka garto. Qaar
                seef-la-bood ah oo shaqaalaha ka mid ah ayaa waxay kula murmaan
                “Jaamac-Dhegey baad dabadhilif u tahay!” Eedeyntaas oo ay sida badan u
                soo jeediyaan farsamayaqaannada ay isku xirfadda yihiin, waxay ku
                bilaabeen muddadii uu ku biiray Guddiga Shaqaalaha. Dhaliishoodaas waxay
                u cuskadaan berigii Ciise-Dheere dhibaatada weyni kala soo gudboonaatay
                sidii uu u aroosi lahaa Leyla Xaaji Muumin, oo ay is-jeclaadeen,
                ciddooduna u diiddanayd. “Berigaasaa Jaamac gacan qabtay,” bay
                yiraahdaan. Wuxuu siiyey lacag deyn ah iyo fasax dheer.</p>
            <h3 id="section-22">— 4 —</h3>
            <p>Jaamac-dhegey weli khudbaddiisii dheereyd buu wadaa. Hadduuba codkii
                kor u sii dallacay, oo kulayl iyo xammaasad hor leh geliyey, “Maya
                jaallayaal! Ma oggolaanayno waxyaalaha caynkaas ah. Shaqa-curyaamiska
                iyo iska daba wareegga iyo afmiinshaarnimada dadka qaarkii la dhuxdhux
                leeyihiin, u dulqaadan maynno. Waxaan arkaa dad weli u hanqal taagaya
                beentii, musuqmaasuqii, qaraaba-kiilkii, xatooyadii xoolaha dadweynaha,
                laba wajiilannimadii iyo waxyaalihii kaloo qurunka ahaa ee Kacaanka ka
                hor jiri jiray; waxaan u jeedaa dad raba in ay soo celiyaan. Dad
                dantooda ka hormarinaya danta ummadda. Dadkaas tallaabo cad baan ka
                qaadaynaa! Sharcigaan la tiigsanaynaa. Kacaanku ma oggola waxaas!”</p>
            <p>Sacab xammaasad leh baa hadalkii ka kala gooyey. Axmed waxba kama
                sabcine yaab iyo feker buu hoos la eegay. <em>Cajaa’ib! Maansha la yiri
                    ‘Afow yeelkaa, uurow Allaa ku og!’ Ma aabbahay baa ninka sidaan u
                    hadlayaa?</em></p>
            <p><em>Waa kuma ninkaan dhaleecaynaya danaysiga, musuqmaasuqa iyo wixi
                    la mid ah. Waa yaabe aabbahay ma xalay intii la hurday buu is-beddelay,
                    oo Kacaan-yahan noqday? Mise weligii sidaanay isaga soo hor jeedi jireen
                    khudbooyinka uu halkaan ka jeediyo iyo kuwa uu guriga noogu akhriyo?
                    Laba wajiilennimada uu sheegayaa sow taas ma aha? Sow foolxumo ma aha
                    haddii shaqaaluhu ku gartaan? Allow ceebteenna astur!</em></p>
            <p>“Ninkii shaqada sagsaaga,” Jaamac baa weli wacdaro ridaya,
                “Tallaabaan ka qaadaynaa. Waa in la ilaaliyaa dishibiliinka iyo waqtiga
                shaqada!”</p>
            <p>Taas dambe waa ka dhab. Ma jecla in shaqada la sagsaago. In
                dishibiliinka la jebiyana wuu ka dhintaa. Waa nin karti badan oo shaqo
                jecel, caajiska iyo ceebtana neceb. Inkastoo danihiisa gaarka ahi kala
                weyn yihiin danta guud, haddana aad buu uga taxaddaraa in ay dayacanto
                meeshii loo xil saaray; kaddibna uu ku ceeboobo, madaxnimadana laga
                qaado, ama sharciguba qabto.</p>
            <p>Sidaa awgeed, wuu iska ilaaliyaa in uu si toos ah ugu tagri falo
                hantida Mashruuca. Siyaalo badan buu u fushadaa ujeeddadiisa weyn ee ah
                in uu wax tabcado, ee hantidiisa gaar ahaaneed ballaariyo. Shaqadiisa
                iyo bulshoweynta dhexdeedaba, haybad buu ku leeyahay.</p>
            <h3 id="section-23">— 5 —</h3>
            <p>Markii shirkii laga dareeray, Jaamac-Dhegey xafiiskiisii buu toos u
                aaday. Axmed shaqaalihii ay is-yiqiinneen baa salaan ku hakiyey; kadibna
                aabbihiis ayuu xafiiskiisii weynaa ee quruxda badnaa uga daba tagay.
                “Haye Axmed!” buu ku salaamay, intuu xaashiyihii hor yiil madaxa kor uga
                qaaday, markuu shanqartiisa maqlay.</p>
            <p>“Nabad aabbe,” buu ugu jawaabay, isagoo taagan.</p>
            <p>Carruurtiisa aad buu u jecel yahay, siiba Axmed wuu ku dhaartaa;
                aayihiisana aad uga fekeraa, wixii uu weydiistana uma diido, si uusan u
                calool xumaan. Sidaasuu isagoon raalli ka ahayn uga yeelay in uu guri
                gaar ah dego, markuu yiri, “Carruurta buuqeeda kuma dhex jiri karo.”
                Wuxuuse la yaabay booqashadiisa kadiska ah. Ugama baran in uu micne
                darro xafiiska ugu yimaado. Wuu ka yare naxay. Wuxuu is yiri: ma dhiillo
                soo korortay buu kaaga war keenay!</p>
            <p>“Waa sidee, ma wax cusub baa jira?”</p>
            <p>“Maya aabbe, waxba ma jiraane, anigaa muraad yar kaa soo
                yeeshay.”</p>
            <p>“Haah. Soo fariiso! Armaad nin iska dhigtay, oo muraadkaagu ku
                saabsan yahay arrintii aan weligay kugu guubaabin jiray?”</p>
            <p>“Tii guurka miyaa?”</p>
            <p>“Haah, mise weli ‘sahan’ baad ku jirtaa, sidaad oran jirtay?”</p>
            <p>“Wallaahi aabbe sahankii waan isaga jiraa, laakiinse hadda ma fara
                marni.”</p>
            <p>“Haddaba, waan kuu sheegay, bishaan gudaheeda haddii aad wax keeni
                weydo, anigaa xilkii kaala wareegaya, ee gabar wanaagsan ciddooda kuu
                weydiinaya.”</p>
            <p>“Maya aabbe, waad mahadsan tahay, laakiinse xilkaas adiga kugu dhibi
                maayo.”</p>
            <p>“Xaggee baan uga fursanayaa haddaad adigu ka soo bixi weyday; anna
                aan rabo in aan dhashaada arko intaan gabow iyo geeriyi naga daba imaan?
                Hadda maxaad isku haysaa, waataad lahayd ma fara marniye?”</p>
            <p>“Gabar baan is-barannay.”</p>
            <p>“Kow!”</p>
            <p>“Hadda intii muddo ah waan wada soconney, wayna ila wanaagsan
                tahay.”</p>
            <p>“Oo maxay tahay?”</p>
            <p>Axmed wuu gartay. “Maxay tahayda” aabbihii inay su’aalo badan huwan
                tahay, wuxuuse ugu soo gaabiyey, “Waa ardayad dugsiga sare dhigata.”</p>
            <p>“Dadkooda ma taqaan?” Su’aashaas dadban buu ku celiyey, isagoo
                qudhiisu ka cabsi qabay, in wiilkiisu dhibsado, hadduu toos u weydiiyo
                su’aasha uu doonayo.</p>
            <p>Axmed oo ay u caddayd jawaabta aabbihii ka doonayo, hase yeeshee,
                weli ka meermeerayaa yiri, “Maya aabbe, ciddooda weli isma aannaan
                baran.”</p>
            <p>“Ma gabar aadan weli dadkooda aqoon baad rabtaa inaad guursatid?”
                Jaamac baa cod intii hore ka kulul, ee canaani ka dhadhamayso ku
                weydiiyey.</p>
            <p>“Maya aabbe, wax go’aan ah weli kama gaarin. Go’aanka guurku adiga
                uun buu kugu xiran yahay. Cid kale go’aan ma ka gaari karto. Xitaa iyada
                weli guur lama soo hadal qaadin.”</p>
            <p>“Oo haddaadan guurba la soo hadal qaadin maxaad isu sheegi jirteen?
                Maxaadse ka og tahay in ay ku oggoshahay iyo in kale, ma quud aan jirin
                qoryo u guraa?”</p>
            <p>“Waxaan ogahay in ay i jeceshahay. Waxna iga diidi mayso haddaan
                iraahdo aan is-guursanno.”</p>
            <p>Intuu isu qoslay buu cod kajan huwan ku yiri, “Inay i jeceshahay, in
                ay i jeceshahay. Bal ninkaas weyni, wuxuu ku hadlaayo! Waxaagoo dhammi
                waa dhalanteedkaas. Markaasaad leedahay xil baan qaadi karayaa; anigaa
                qof la imaanaya! Naag aadan dadkeeda aqoon, oo waxay tahay ogeyn,
                Soomaali Maxamed nin ay caawa Alla ka tahay sheegi karin, oo aan wax
                heshiis ahi idin dhex marin, baad hadda is-leedahay qof baad haysataa.
                Waxaasi ma wax lala shir yimaadaa?”</p>
            <p>Axmed in yar buu feker la aamusay. <em>Haahaw hana imtixaanin.
                    Canaantaas oo dhan waxay iigu dhacaysaa maad dadkeeda iyo qoladeeda soo
                    ogaatid! Bal maxaa faduushaas i geliyey? Ma iyadaan guursanayaa, mise
                    dadkeeda! Si fiican baan u bartay, si fiican bay ii baratay. Waan ka
                    helay, way iga heshay. Waan jecelahay, wey i jeceshahay. Intaas oo dhan
                    haddaan ogahay maxaa ii dhiman? Bal waa kane yaa aabbahay noo kala
                    tarjumaana, ee intaas keliya ka dhaadhiciya? Anigu in aan ka dhaadhiciyo
                    warkeeda daaye xitaa uma sheegi karo. Intaas hortiisa kama oran
                    karo!</em> Intuu madaxa kor u qaaday buu yiri, isagoo gidaarka
                fiirinaya, laakiin aan waxba arkayn, “Aabbe horta arrintaan ma ahayn tii
                aan maanta kuugu imid. Arrintaan mar dhan baan rabay in aan kuula
                imaado, markaan dhankayga ka soo diyaargaroobo. Haddana maadaama
                sheekadu nala gashay uun baan rabay in aan ku sii ogeysiiyo in qoftaasi
                jirto qof aan ku kalsoonahay haddaysan ahaynna kuuma sheegeen. Adiga
                naftaada, waa qof aan hubo in aad ila jeclaysan doontid markaad aragtid,
                xagga quruxda iyo xagga qiimaheeda kaleba.”</p>
            <p>Intuu yare aamusay, buu si deggan u weydiiyey, sidii nin soo dabcay,
                “Aabbaheed iyo hooyadeed ma joogaan?”</p>
            <p>“Haah, way joogaan.”</p>
            <p>“Aabbaheed muxuu ka shaqeeyaa?”</p>
            <p>“Waa beec-mushtar aan weyneyn.”</p>
            <p>“Magaci?”</p>
            <p>“Xaaji Muumin baa la yiraahdaa.”</p>
            <p>“Xaafaddee deggan yihiin?”</p>
            <p>“Xamar Weyne.”</p>
            <p>“Gurigooda ma tagtid miyaa?”</p>
            <p>“Waan tegi lahaa, waalidkana mar horaan is-baran lahayne, waa dadka
                dhaqankoodu xirxiran yahay, oo fadeexadda u yaqaan haddii gabadhu nin
                aan lagu darin barato.”</p>
            <p>“Waa runtoode waa edeb darro,” Jaamac baa yiri.</p>
            <p>Axmedna wuxuu jeclaystay in uu ra’yigaas gaashaanka ku dhufto, kumase
                dhiirrane, hadalkiisii horuu iska watay, sidii isagoon oraahdaan dambe
                maqlin, ama wax ka qabin. Wuxuu yiri, “Marka loo tagayaa waxay noqon
                kartaa oo keliya mar loogu socdo weydiinta gabadha guurkeeda. Dadka u
                tagayaana waa in ay noqdaan ikhyaar waaweyn.”</p>
            <p>“Waxaad yeelaysaa,” Jaamac baa soo gabagabeeyey, “Bal gabadha nasoo
                tus, oo guriga keen. Markaas kaddib arrimahooda kale anaa ka sal gaari
                doonee. Hadday qof wanaagsan noqotana aabbaheed dan baan u heli
                doonaaye.” Intuu yare aamusay, sidii isagoo weli hadalka
                dhammaystirkiisii raadinaya, ayuu intuu si kedis ah u soo eegay ku yiri,
                “Kow, maxay ahayd arrinta kaloo aad iigu timid?”</p>
            <p>“Maya aabbe, wax saas u sii weynna ma ahee, arrin yar oo lacag la’aan
                igu heshay baa meel iiga xayirantay.”</p>
            <p>“Goor aad lacag la’aan ka bixi doontid ma garanaayo,” ayuu hoos u
                yiri, isagoo boorsadiisii lacagta soo bixinaaya.</p>
            <p>Axmed markuu isagoo faraxsan jaranjarta ka degay, baa ugu horreysay
                dareen uu dareemo dhididka korkiisa qooyey. Inkastoo uu weli madaxa
                culays ka dareemayey, haddana wuxuu ku faraxsanaa imtixaankii kululaa ee
                uu ka soo samata baxay iyo muraadkii uu meesha u yimid oo uu ku soo
                guuleystay.</p>
            <h2 id="7aad">Xubinta 7aad</h2>
            <h3 id="section-24">— 1 —</h3>
            <p>Maana-Faay weli sariirteedii bay dul xooran tahay. Dharkii dugsiga
                weli iskama beddelin. Sidii buu surweelkii kaakiga ahaa bowdyaha uga
                ceejinayaa. Shaatigii caddaa ee gacmo-gaabka ahaana xabadka uga
                cadaadinayaa. Sidii bay weli labadeedii lugood, mid kabteedii wadataa
                sariirta u dul xooran tahay. Tii kale oo kabtii iskeed uga dhacdayna uga
                lulataa. Hooyadeed Aay-Caddeey, markay qadadii ku diidday, si
                qallafsanna ugu jawaabtay, waataas ka quusatay ee carruurteedii kale
                qadadii u qaybinaysa. Beryihii hore sahalkaas ugama quusan jirin, sidaas
                ugama tegi jirin. Kulayl iyo qabow bay midba mar ku dayi jirtay. Hadda
                way ku daashay. Way ku seexatay, kuna soo toostay inaan Maana
                Maanadeedii ahayn. Way ogaatay in aan arrintu fududeyn. Mase ogaan
                meesha amarku ka socdo. Waxay ku ahayd hal-xiraale qallafsan oo aan la
                furi karin.</p>
            <p>Shan bilood ayaa ka soo wareegtay, habeenkii u horreysay ee ay
                Maana-Faay iyo Axmed Jaamac ku kulmeen guriga Sahra Yuusuf. Shantaas
                bilood Maana-Faay waxaa ku dhacay isbeddel halis ah oo gilgilay
                tiirarkii nolosheeda. Dadkii aqoon jiray way amankaagsan yihiin. Iyada
                qudheedu way iska yaabban tahay. Meel laga soo galay iyo meel loo wato
                midna kama jawaabi karto. Jacayl xoog badan baa iyadoon iska jirin,
                qalbigeeda daaqad furan ka soo galay. Ka dibna tartiib tartiib ugu maja
                fidsaday.</p>
            <p>Meel kasta iyo mar kasta muuqaalkii Axmed baa hor taagan. Eegmadiisii
                bay xasuusanaysaa. Erayadiisii bay gocanaysaa. Codkiisii bay maqlaysaa.
                Markaasay hiyi kacaysaa, ee wax kaleba hilmaamaysaa. Iyadoo ay dad kale
                sheeko u hayaan buu ku soo dhacayaa, markaasay baxaysaa, sheekadii loo
                hayey ka goosanaysaa, maqane-jooga noqonaysaa, dadkuna la yaabayaan.
                Iyadoo cunto u fadhiduu hor imaanayaa, markaasay cuntada ka kacaysaa,
                iyadoon is ogeyn. Dareenkii gaajadu waa ka dhumay. Cuntadii way nacday.
                Baahida waxay dareentaa oo keliya marka ay isaga la joogto. Hurdadii way
                ku yaraatay. Markay sariirta kortaba sawirkiisaa hor imaanaya, ama
                arrimihii ka dhexeeyey baa maskaxdeeda mashquulinaya. Saacadaha habeenku
                markay hore u bataan bay laamandooddaa. Markaa qudheeda kama nasatee
                riyay ku aragtaa.</p>
            <p>Sida badan waa riyo argagixiso leh oo hurdada ka toosisa, ka dibna ku
                laaban kari weydo: iyadoo dugsi ka timid oo aragtay meel shil baabuur ka
                dhacay oo lagu xoonsan yahay. Markay ku soo oroddana dad barooranaya oo
                madaxa gacmaha ku hayaa ka hor yimaadaan.</p>
            <p>“Alla waa Injineer Axmed Jaamac!”</p>
            <p>“Maxaa daaray?”</p>
            <p>“Baabuuraa dardaray, waa dhintay miskiinka!”</p>
            <p>“Aaa!” iyadoo leh bay sariirta ka soo booddaa sidii bahal qaniinay.
                Markaasay intay dadkii la hurday ku kacaan ka cawdi billaystaan, iyadana
                qaboojiyaan.</p>
            <p>Masaakiin Maana! Meel cidla ah baa looga kala tegay. Meeshu miyi iyo
                magaalo midna ma aha. Waa mugdi cabsi badan. Waa qarar qodxa ah iyo
                boholo isku qoofalan oo bad qarkeed ku yaal.</p>
            <p>Qar dheer fiiqiis bay keligeed ka taagan tahay. Way caga caddahay.
                Afarta jaho shanqar argagixiso leh baa ka soo yeeraysa. Qarka hoostiisa
                masas baa is-daba maraya. Waxay rabtaa in ay cararto. Saantay qaaddo,
                ama dhagax baa goyn ama haadaan bay ka dhici. Masaskii baa qarkii u soo
                tafay. Intay argagaxday bay carar maagtay. Haadaan bay ka duushay,
                “Aaa!” iyadoo leh bay sariirta ka soo boodday, dadkiina ku soo kacay.
                Hal saac kaddib bay mar kale gama’day.</p>
            <p>Maana iyo Axmed Jaamac waxay ku wada fadhiyaan sariirta Axmed.
                Haracii jacaylka ee hakirmay ubaxna hagoogtay baa la harsanayaa.
                Hawlihii kalgacalkaa la qaybsanayaa. Erayo qalbiga dhalaalinayaa la isu
                dhiidhiibayaa. Dhunkasho jacayl ka tifqayaa la is-dhaafsanayaa. Farxad
                soo degtay baa loo dabbaaldegayaa. Shanqar baa soo yeertay. Oow! Nin
                kacsan baa dalaq soo yiri. Ob! Waa Iikar Aw-Mukhtaar! Ashidanti! Waa
                maxay inkaartani? Siduu u soo socday buu intuu Maana-Faay gacanta ku soo
                dhegay dhulka ku soo tuuray, ul uusan markii hore sidan, intuu hawada ka
                haabtay ku jajabiyey.</p>
            <p>“Heykalley waaxid! Yaa ku dhahay minanka dadow imaaw? Soco hadda inta
                ka bax!”</p>
            <p>“I dhaaf! I dhaaf! Ma ku rabi. Ma ku rabi!”</p>
            <p>Axmed baa xanaaq la soo booday. Feer baa la isu dhiidhiibay. Axmed
                qalin jeebka ugu jiray buu la soo baxay. Qalinkii bastoolad buu noqday,
                Iikar shan xabbadood baa lagu tiriyey.</p>
            <p>“Alla meydka! Alla meydka!”</p>
            <p>Dad aan meel ay ka soo baxeen la aqoon baa soo buuqay. Laba askari oo
                waaweyn oo qandiyo mad-madow oo bir ah gashan, ayaa intay cirka ka soo
                dhaceen, Axmed intuu midba gacan ku dhegay la cararay.</p>
            <p>“Haddii xiraysiin anigana ila xira. Ila xira. Ila xira!” iyadoo leh
                oo ka daba cararaysa, dadkiina ka daba leeyihiin, “Soo joog
                fidmooleeyahay, edeblaayda eh, adlee nimanka isku dishaye!” ayey
                sariirtii ka soo boodday, hurda dambana uma noqon.</p>
            <p>Riyadaasi waxay la noqotay wax run ah oo dhici doona. Beryahaas
                walwalkeedii wuu laba jibbaarmay, cuntana way ka go’day. Iikar iyo
                arooskiisii oo soo dhawaaday ayaa ku noqday boog danqasho-u-joog ah.
                Eray af laga yiraahdo ‘aroos’ bay u necbeyd, magac dhegteeda ku soo
                duulana ‘Iikar.’ Markii u horreysay ee ay maqashay ”Iikar baa lagugu
                darayaa,” waxaa ka baaba’ay kalgacaltooyadii walaalnimo ee ay u haysay.
                Gidaar weyn baa ka dhex istaagay. Isaga iyo guurkuba waxay la ahaayeen
                culays ay ku khasban tahay, colaadse uma hayn. Laakiin, markii ay Axmed
                Jaamac is-barteen, jacaylka runta ahina nolosheeda soo dhex galay, Iikar
                wuxuu ugu muuqday Malakul-mowdkii nolosha adduunka ka af qaban lahaa.
                Waxay ka joogtay “Ilaahayow maxaa na wada uumay?”</p>
            <p>Iikar isaga dhibkaasi ma hayo. Arrintuna miisaankaasba lama leh. Waa
                inan yar oo wax walba u arka si sahlan oo iska caadi ah. Wuxuu isku
                dhibaa ma jiraan. Keliya wuxuu jecel yahay inuu la socdo moodada u
                dambeysa, ee uu ka arko dhallinyarada da’diisa ah. Ha noqoto dhar
                xirashada, socodka, qaabka hadalka, waxyaalaha la isku maaweeliyo, sida
                muusikada, iyo dhaqanka guudba. Maalintii harqaan buu dukaanka aabbihi
                ku tolaa. Inkastoo uu laba sano ka hor dugsiga sare ka baxay, haddana
                waxaa aabbihi kula taliyey isaga qudhiisana la habboonaatay in uu sidaas
                ku shaqaysto. Habeenkiina wuxuu ku soo jeedaa caweysyada muusikada laga
                tumo. Habeen habeenna wuxuu iska galaa filim Hindi ah, siiba habeenkii
                uu ballan la leeyahay gabar caweyska ka xishoota, ama soo daahidda ka
                cabsata.</p>
            <p>Balwaddiisa ugu weyn waa kala shaandhaynta gabdhaha iyo
                wad-wadiddooda. Harqaanka uu tolo iyo caweyska uu tagaaba waxay u
                fududeeyaan barashada gabdho fara badan. Waana sababta keentay in uu
                labadaba xiisa joogto ah u hayo. Aabbihii Aw-Mukhtaar in badan buu isku
                dayey in uu iska hortaago habla-wadidda badan iyo caweyska uu habeenkii
                ku soo daahayo. Arrintaasi welwel weyn bay ku haysay. Wuxuu u arkaayey
                balwado khatar ku ah lacagtiisa iyo wiilkiisaba. Hase yeeshee, wax
                kastoo uu isku dayey wuu ku guuleysan waayey in uu ka reebo. Waa markaas
                marka uu ku fekeray in uu degdeg ugu guuriyo.</p>
            <p>Iikar markii odaygu u sheegay in Maana-Faay loo guurinayo, kuma
                farxin, kamana nixin. Wax dhadhan ah, kharaar iyo macaan midna lama
                lahayn. Waxay ula muuqatay arrin ka mid ah awaamirtii waalidku siin
                jiray, isaguna waajib ahaanta u fulin jiray. Laakiin, sidii warkaas
                loogu sheegay wuxuu dareemay culays aan caadi ahayn. Xornimadiisii way
                soo xirxirantay. Gabdhihii uu siduu rabo beledka ula mari jiray, wuxuu
                ku khasbanaaday in uu suuqa madow u beddelo.</p>
            <p>Maana-Faay, warkaan ka hor wuxuu ula dhaqmi jiray sida uu ula dhaqmo
                walaashiis Jiija. Kaftan, ciyaar, canaan, ka sheexid la’aan, iyo wixi la
                mid ah. Haddase xiriirkiisii wuu ka goostay. Markay iska hor yimaadaanna
                wuxuu u salaamaa sidii dad korka iska yaqaan, xishoodna ka dhexeeyo ee
                kala laab xiran.</p>
            <h3 id="section-25">— 2 —</h3>
            <p>Casarkii marka hurdada laga kaco iyo caweysinkii marka hurdada loo
                hogbado, hawluhuna dhammaadaan, waa labada waqti ee Xaaji Muumin iyo
                xaaskiisa, Ay-Caddeey, ka wada xaajoodaan arrimaha qoyska kuwa ugu
                culus. Xaajigu markuu Casarkii tukaday, ma kicine, intuu barkin u
                dhaweyd xusul ku mutay buu halkiisii wardi ka bilaabay. Wuxuu ku sugayaa
                Ay-Caddeey iyo qaxwihii casariyaha ee ay markaas oo kale u keeni jirtay.
                Wuxuu ku fadhiyaa salligii uu ku tukaday oo ay ka hoosayso darin duug ah
                ee la moodo in lagu jaan-gooyey rakada ay dul saaran tahay. Waa rako
                gaar ahaaneed oo nus mitir dhulka ka sarraysa, darbigana cirifka ku
                hayso. Waxaa loo dhisay in odaygu ku caweeyo, cid kalana ma isticmaali
                karto.</p>
            <p>Meeshu waa barsaddii fadhiga ee u furnayd qolka jiifka. Waa qawlad
                ballaaran oo gidaarradeeda fac weyni ka muuqdo. Waxaa si aan habaysnayn
                u dhex taal alaab gabowday ee casrigeedii laga gudbay. Tobannaan sano
                lama beddelin. Geeska irridka xiga waxaa ka muuqda laba kursi oo
                fadhigoodu xargo yahay, barkimooyinkii loogu talo galayna ka qaawan.
                Midkood waxaa dul xooran shaar-carruureed iyo garbasaar duug ah. Kan
                kalena shukumaan yar baa madaxa u saaran. Dhanka bidixda waxaa ka
                muuqata armaajo gaaban oo guduudan. Muraayaddeeda waxaa ka dhex muuqda
                bakeeriyaal aan badnayn iyo suxuun yaryar. Intaas waxaa dheer miiskii
                hore cuntada loogu talo galay oo kuraastiisii moobilka ahayd ay uga
                hareen hal lug jaban iyo mid fayow.</p>
            <p>Gidaarrada waxaa suran dhowr sawir oo midba meel ka muuqdo. Xaaji
                Muumin oo koofiyad Barawaani ah gashan. Isaga iyo Ay-Caddeey oo sida ay
                hadda yihiin aad uga dhallinyar. Maana-Faay oo la midabeeyey. Iyada oo
                Cumareey gacanta haysa. Qoyska oo aan qof ka maqnayn. Aweys oo muraayad
                weyn ku jira. Isaga oo yar oo kubbad cayaaraya. Leyla iyo Iisha oo
                is-dhinac taagan. Maana-Faay iyo gabar kale oo dhir cagaaran ku dhex
                jira. Iyo dhowr sawir oo ay ka muuqdaan dad aan qoyska ahayn. Malaha waa
                asxaab iyo ehelo kale. Barsaddu waa saldhigga nolosha qoys ahaaneed. Waa
                meesha keli ah ee kulmisa waalidka, carruurta, yaryar iyo waaweynba iyo
                sokeeyaha kale ee booqashada ugu yimaada. Barsadda iyo qolkeeda jiifka
                waalidka waxaa dibedda ka ah laba qol oo ilmaha waaweyn seexdaan. Jikadu
                waxay ku taal qol fidsan oo qudhiisa darmo iyo wambaro la dhigto.</p>
            <h3 id="section-26">— 3 —</h3>
            <p>Waxaa orod ku soo galay Cumareey oo bannaanka ka yimid, korkiisa
                habaas baa ka muuqda, dabagaabkii iyo funaanaddii uu qabayna way ka soo
                wasakhoobeen. Intuu rakadii odayga kalsooni ugu booday buu aabbihii
                hoosta ka galay. Xaajigu intuu wardigii hakiyey, ee wiiikiisii madaxa u
                salaaxay buu yiri, “Haye igaarkeey! Intee ka imaatay?”</p>
            <p>“Abbaa, bannaankaa ka imaaday.”</p>
            <p>“Haye, maxaa suubbiheysey?”</p>
            <p>“Waa soo dheedheelaayey lee. Abbaa jallaataa habaa.”</p>
            <p>“Iihi, habartaada ma joogtaa?”</p>
            <p>“Waa joogtaa.”</p>
            <p>“Bax hee ii soo wac.”</p>
            <p>Cumareey markuu rakadii orod uga booday baa waxaa ka hor timid
                hooyadii Ay-Caddeey oo gacanta midig ku sidda koobkii casariyaha ee ay
                duqeeda ugu soo samaysay sida gaarka ah ee uu isagu jecel yahay,
                bidixdana waxay ku sidataa gambar ay ugu tala gashay in ay ku fariisato
                Xaajiga agtiisa. Waxay maskaxda ku haysatay dhawr arrimood oo ay
                galabtaas ku talo gashay, qaarkood in ay Xaajiga warbixin ahaan ula
                socodsiiso, qaarna ku guubaabiso inuu wax ka qabto. Hal arrin baase ugu
                sii darrayd oo tallaabo degdeg ah u baahnayd.</p>
            <p>Isaga qudhiisa waxaa jirtay arrin beryahaanba walwal iyo walaac weyn
                ku haysay, uuna ku tashanaa inay galabtaas isaga iyo afadiisu isla meel
                dhigaan, tallaabo iyadoon ogeyn uu qaadayna la socodsiiyo.</p>
            <p>Markuu arkay in ay gambarkeedii soo sidato, ayuu intuu Cumareey oo ku
                soo laabtay sacabka garabka ka saaray barkinta hoosteedana nus shilin ka
                soo bixiyey ku yiri, “Haye abbaa, Cumareey, jallaataan rabaa ma i
                dheheeno? Bax nuskaan shilin khaadee, jallaato ku soo gado. Koodka
                jallaata ka soo gado, yaa igaarkeey? Bax hee. Iska jir yaah! Soco
                hee!”</p>
            <p>Markuu rakadii aabbihii ka booday ayay hooyadiisna u raacisay,
                “Nabarkii soo nakhatid walaashaada ii khubeey dheh yaah?”</p>
            <p>Markii Cumareey jallaatadiisii ku orday, Ay-Caddeyna intay qaxwihii u
                dhigtay, albaabkii riixday, si aan hadalkooda carruurtu u maqlin, fadhi
                u kaankaansanayso, ayuu Xaaji Muumin yiri, “Caddeey haye, ii warran hee!
                Maxaa waaye waaba soo daahdaye, intee ku makhnayd?”</p>
            <p>“Ee suukhdaan ku maqnaay. Lo’ooshinka aan coos u soo iibihaayey.
                Waaba ku soo noogay. Lugaha dhanaaba i xanuunowhaaya. Aaa!”</p>
            <p>“Iihi, ii waran hee, hadda see waaye xaalkaada?”</p>
            <p>“Wallaahi hadda in oo kula hadlana waa rebey, adna waaba i weceesee,
                baraabar waayebee, waxaanba iska arkay, ad wax ma ogtid, waa imaaheesaa
                waa baxee lee, wax ma na warsaheesid, ma kastay?”</p>
            <p>“Laakiin waxaan u jeedaa, lamadaani beri lamadaani beri ma ahee
                waliba ka sii badan, gebertaayna Maana-Faay, aad iyo aad aniga xaalkeeda
                murugaas i geliyey. Minanka waa ka soo daaheesaa. Iihi. Cawadii ma kuu
                hurdeeso, hungurigii ma kuu cuneeso. Iihi, gabartii waa kuu murugeysan
                tahay lee. Wax ma kuu sheegaheeso. Haddii warsado, maxaa ku daaray
                dhoho, warkeyga waaba dhibaa. Dhirifaa ka soo haray. Wax kasta waa ka
                dhirfeey.”</p>
            <p>“Iihi, adina waa u jeeddaa gabartaan sidii nakhatay. Muggoo ani waa
                ku dhibtooday. Haddii macallin u qaba leeheed, haddii takhtar u gee
                leheed, haddii wax kale ku suubi leheed, adigay ku jirtaa.”</p>
            <p>Xaajigu inkastoo uusan gabadha xaalkeeda ula socon sida hooyadeed ula
                socoto, habartuna ku dadaali jirtay in ay gabadheeda u ceeb qariso,
                haddana wuu la socday isbeddelka Maana-Faay ku dhacay, waayo, ma ahayn
                wax qarsoomi kara. Arrintaasina waxay ku haysay walwal xoog leh. Sidaas
                awgeed, wuxuu go’aan degdeg ah la soo gaaray walaalkii Aw-Mukhtaar.
                Waana sababta uu galabtaas Ay-Caddeey ugu yeeray.</p>
            <p>Intuu qaxwihii kululaa qab siiyey, ayuu isagoo koobkii dhulka u sii
                wada wuxuu yiri, “Caddeey, runtaada waaye, gabartaan xaalkeeda ma
                fiicna, taladana annakay na jirtaa, annakaa waalidiintii eh. Ani
                naftirkeyga in hadal kuu sheego waa rebey. Maanta waxaa i soo khabsaday
                walaalkeyga Aw-Mukhtaar. Waxaas i dhahay ‘Eebbowgey i dhegeyso. Yarkii
                waa i dhibay, Abuukar. Cawadii siyeed saac, sagaal saac, markiin fejerka
                u baxo aas iga hor imaahaa. Wareeg lee. Sagaal saac cawo ninkii socday
                khatar ma ku sugnoo? Maana-Faay naftirkeeda waa weynaatay. Aweesna waa
                imaaday. Hadda waxaan rabaa in iskool-xirow waxba la sugin, dadkaan
                arooskoodii Jimcadaan laga dhigo, oona eh bil Mowliid 14.’ Waxaan dhahay
                marxabba. Barbaar waaye, anina habartaan u sii sheegaa, ee ogow. Maxaa
                jiraa Caddeey gabartaan waa weynaatay. In dhakhso loogu aroosiyo maahine
                si kale ma ku degeyso. Macallinna ma degeeso, takhtarna ma ku degeeso,
                wax kalena ma ku degeeso. Hadda xaalkaas aan soo dhammeesannay, baraabar
                ma ahoo Caddeey?”</p>
            <p>Intay soo ruqaansatay, codkeedii miskiinka ahaana quwad dahsoonayd ku
                dallacday bay tiri, “Haah! Waaba soo dhammeesateenba miyaa? Ma soo
                dhammeesateenbo?”</p>
            <p>“Mayee waa soo dhammeesannay. Maxaa jiraa adina waa kuu
                sheegoohaayaa,” ayuu si gabbasho ku jirto u yiri, isagoo u eg nin looga
                naxsaday ka hor-imaad kadis ah. Hadduu ku tala geli lahaa wuxuu sii
                diyaarsan lahaa erayo uu isku difaaco.</p>
            <p>“Waxaa soo dhammeesan kartiin ma jirto,” Caddeey baa tiri, “Xaal
                dhammaadayna ma ii keeni kartiin. Wax ma ii sheegeesid, wax ma i
                warsaheesid. Wax lee soo dhammeesaheesaa miyaa?”</p>
            <p>Isagoo weli is-qaboojinaya si ayan mashruuciisa carqaladi uga hor
                imaan, ayuu yiri, “Laakiin adi hadda maa kuu kow eh, Soonfurtii ani ma
                kuu sheeginoo in afarta carruur walaalaha eh la is-dhaafiyo oo la isu
                aroosiyo?”</p>
            <p>“Markaas naftirkeeda wax adi iyooney walaalkaada soo dhammeesateen
                lee ii sheegtay mooshi maahine, ani taladay ma aheen.”</p>
            <p>“Hadda xaalkaan waa dhammaaday. Anina khoolkeeyga waa baxay,
                khoolkeeyga ma soo nakhsahaayo. Adina rabsha naga dhaaf Caddeey!”</p>
            <p>“Geberteyda igaarkaas ma lagu daraayo, minankaasna ma la geehaayo.
                Geberteyda meel xun ma la gelihaayo. Walaalkaada naag xun aas khabaa.
                Soonto an waa akhaan, afkeeda hanuunaas dheer yahay. Balaayo an kulyoon
                ma u taagnaahaayo. Tabarteyda ma aha. Maana-Faay abtigeeda igaarkiis
                dhalay aa lagu daraa, Jiilaani Xaaji Macow aa lagu daraa. Koo kaloo lagu
                daraayo ma leh.”</p>
            <p>Xaaji Muumin intuu markiisa kululaaday buu si xanaaq ah u yiri,
                isagoo xaaskiisa indho kuukuusan ku fiiqaya, “Haah! Caddeey illaa, ani
                lillaahi aan kugu wadey, adna lakhdabaad igu wadey. Inaad taladeyda ku
                jirin oo adi gaar u tashaheesid, an waa ogaaday Caddeey. Berigaan
                ogaaday. Berigaan ogaaday.”</p>
            <p>“Abidkaada ogaaw maahine waligaada ogaaw.”</p>
            <p>Xaaji Muumin intuu istaagay, tusbixiisiina hore u qaatay buu si kulul
                u yiri, “I makhal Caddeey! Ani adoogiiyaan ahay, ani wudin dhoho aa
                yeelaysaa, maahine koo kale ma jiro. Maana-Faay, Abuukar Aw-Mukhtaar aa
                lagu daraa. War badan ma rabo. Hadal dambena ma igu soo nakhi kartid!”
                Waana dhaqaaqay isagoo xammaysan.</p>
            <p>“Waa kugu soo nakhaa, waana kuu sheegaa,” Ay-Caddeey baa ka daba
                qaylisay. “Nidar aan ku maray, saddexdeeydaa saaran, waa i fureysaa
                maahine, Maana-Faay nin aan Jiilaani Xaaji Macow aheen oo lagu daraayo
                ma jiro!”</p>
            <p>Intay markeeda istaagtay bay gurigii ku dhaqaajisay, iyadoo xiimaysa,
                xooggeediina laba jibbaarmay. Alaabooyin bay kala tuurtuurtay. Ilmihii
                bay ku qaylqaylisay, qaarkoodna u gacan qaadday. Armaajadii bay
                huruuftay. Alaabna kala baxday. Ugu dambaystiina intay shukadeedii hore
                u qaadatay bay iska dhaqaaqday, iyadoo hoos ka guryamaysa.</p>
            <h3 id="section-27">— 4 —</h3>
            <p>Ay-Caddeey sideeda qof dhib badan ma aha. Mar dhif ah ayey dhacdaa in
                khilaaf dhexmaro iyada iyo ninkeeda. Hase yeeshee, guurka Maana-Faay,
                baa wuxuu yahay arrin xasaasi ah. Waa arrin muddo badan laga dhur
                sugaayey, loo wada hanqal taagayey; qofba si u qorsheysanaayey.</p>
            <p>Xaaji Muumin markii u horreysay ee uu arrintaan xaaskiisa la
                socodsiiyey, Ay-Caddeey diidmo cad uma muujin, umana riyaaqin. Inkastoo
                uu ka maqlay erayo aan badnayn oo ay ku durayso Iikar iyo hooyadii
                Soonto, haddana waxay ula ekaatay qof aan mashruuca hor taagnayn.
                Dhinaca bixinta Maana way ka biya diidsan tahay, laakiin, dhanka
                aroosinta Aweys way ku faraxsan tahay. Waa arrin ay in badan ku
                riyoonaysey. Jiijana qof xun ma aha. Hase yeeshee, Ay-Caddeey markay
                ciddooda war gelisay, ayay haweenku ku soo guubaabiyeen “gabadhaasi yay
                innaga na dhaafin. Aweysna annagaa gabar fiican u hayna.” Maana waa qof
                qaali ah oo loo wada han weyn yahay. Abtiyaasheed iyo adeerradeed qolaba
                dhankeeday ka dhawranaysey.</p>
            <h3 id="section-28">— 5 —</h3>
            <p>Maana waxay ka soo kacday sariirteedii ay sidii qof hurda isku
                nabaysey inta qorraxdu ka qaboobayso. Waxay damacday in ay bersadda kala
                soo baxdo saabuun ay ku qubaysato. Markay irridkii ku dhawaatay baa
                waxaa ka hor yimid murankii gudaha ka socday. Erayadii kululaa ee
                aabbeheed iyo hooyadeed isku tuurtuurayeen. Intii hore hoos bay u
                hadlayeen. Waxay ku dadaalayeen in aan hadalkoodu bannaanka u bixin,
                carruurtuna dareemin. Hase yeeshee, markii la isku xanaaqay buu
                codkoodii xarga goostay, carruurtii bannaanka joogtayna la illaaway.
                Ceeb baa dhacday. Sirtii baa fakatay. Erayadii oo kankoonsan baa
                Maana-Faay maqalkeeda ku soo dhacay. Intay dib u joogsatay bay dhagaha
                taagtay. “Wax idinka soo dhammeesateen ma ii keeni kartiin. Maana-Faay
                igaarkaas ma lagu daraayo. Minankaasna ma la geehaayo. Walaalkaada
                naagtiisa hanuunay af dheer tahay. Af xaartaas geberteey ma loo
                geehaayo. Belaayo an kulyoon ma u taagnaahaayo. Tabarteey ma eh.
                Maana-Faay abtigeeda igaarkiis dhalay aa lagu daraa, Jiilaani Xaaji
                Macow.”</p>
            <p>Maana-Faay intay kud isku tiri bay laabta gacanta saartay, sidii
                iyadoo sacabka ku celinaysa wadnaheeda boodboodkii laba jibbaaray, ee
                xabadkeeda haraatida ku waalay.</p>
            <p>Intay dib u yare noqotay bay jikada is-dhex taagtay, si aan
                dhageysigeeda loo dareemin. Halkeedii bay dhegaha ka raaricisay. Aad bay
                u danaynaysay in ay warkaas dhegeysato. Erayada la is weydaarsanayo
                caddaan u wada maqli meyn, laakiinse, arrinta lagu murmaayo way
                fahamtay. Way garatay waxa la isku hayaa inay yihiin “Maana-Faay,
                adeerkeeda igaarkiisaa loo aroosihaa,” iyo “Abtigeeda igaarkiis dhalay
                aa lagu daraa!”</p>
            <p><em>Anlee ma i warsadiinoo khaftii rabo. Ar dadkaanaa! Iika leeba
                    madaxooda ka adeegahaayo. Khaf joogto aaba madaxeeda lagu murmaa anigaa
                    bixi haaya iyo anaa bixi haaya, iidna wax ma la warsahaayo. Waxaaseeto
                    xaq miyaa? Waa u sheegaa. Wixii rabaan ha dheheen. Haddaan u galaa.
                    Igaarkoo Axmed la dhahaayo aan rabaa aan dhahaa. Uslee jecelahay. Koo
                    kale oo aroosaayana ma leh, idinka lee is-noojiheeysiin
                    maahine.</em></p>
            <p><em>Yac! Ma dhihi karo. Ma dhihi karo. An maa qaddarkeeyga dhan
                    yahay?</em></p>
            <p>Way isku naxday, markii fikraddaasi ku soo dhacday ka dib. Waxay
                is-moodsiisay in waalidku maqleen wixii ay iskula hadlaysey. Yaa siiyey
                dhiirranaantaa ay Xaaji Muumin ugala soo horjeesanayso doodad noocaas
                ah? Dhibaatooyinka ay beryahaan hurdo hunguri iyo hadalba uga go’day
                waxaa ugu daran haadaanta u dhexeysa iyada iyo waalidka, waxa uurkeeda
                gubaaya oo ayan u sheegan karin labadii qof ee iyada dad ugu jeclaa.</p>
            <p>Shaki la’aan aabbe iyo hooyo waxba ka hagran mayaan sidii ay
                gabadhooda ugu soo celin lahaayeen farxaddeedii iyo fayoobiddii
                nafsaddeeda; laakinse ayaandarro, ma fahmi karaan meesha daawadeedu ku
                jirto, haddii ay u sheegtana faham la’aan uun baa uga sii kordhaysa. Ma
                Xaaji Muumin iyo Ay-Caddeey baa laga dhaadhicin karaa gabadhiinnu
                wiilkii la siiyey ma rabtee, mid kalay magaalada ka soo jeclaatay,
                isagayna rabtaa; isla markaana qof hallowday ma aha, gabarnimadeedii iyo
                sharafkeediina waxba iskama dhimin? Iihi! Taasi waa qorraxdii oo galbeed
                ka soo baxday!</p>
            <p>Maana-Faay waxay dareemaysay culays tankeeda ka weyn, cid ay la
                kaashatana garan mayn; dhinac waxaa uga huraya holacii jacaylka, dhinac
                waxaa ka haysta haaraankii waalidka, dhan waxaa uur-ku-taallo ku noqday
                arooska Abuukar ee loo abaabulayo, dhinac kalena waxaa hor yiil hawlihii
                dugsiga.</p>
            <p>Hortii waxay ahaataba, hadda xaalkii wuxuu marayaa meel halis ah.
                Arooskii waa la soo dadajiyey, oo waxaa lagu qorsheeyey bishaan
                caddideeda, Jimcada soo socota, inkastoo habartii giiratay ee arrin
                cusub la timid, waxay dib ka fashaba. Fadhi dambe ma yaal. Waa inay wax
                uun samaysaa, si ay aayaheeda u badbaadiso. Iskuma filla, ismana
                badbaadin karto. Sidee yeeshaa? Waa inay heshaa cid ay u qayla geysato.
                Yay u irkataa? Yaa u ciirsi ah? <em>Hooyo qoorta isaga duub, qisadana
                    daaha uga wada qaad. iyadaa qalbi jilicsane. Wax ha kula qabatee. Maya.
                    Maya. Waxay dhaheesaa Jiilaani Xaaji Macow aan kugu daraa! Axmed Jaamac
                    la socodsii, uslee xilka ku wareeji. Qarqaris waa dhammaaday. Maxaa
                    jira? Maxaa looga qarqarinaa? Maya. Maya. Xaalka waa sii xumaahaa.
                    ‘Dhibaato ma ka bixi karnee, waalidkaada warkooda yeel,’ haddiis dhaho
                    mashaqo maahinoo? Iga dhaaf balaayada. Us runta u sheeg maxaa jira,
                    Iikarka naftirkiisa, wax dhe, aboo an ma ku rabo. Ha igu ajarmin adina
                    ha is-ajarin. Laakiin iga dhaaf kaas foolkiis ma joogsahaayo. Fool
                    daanyeerkaas!</em></p>
            <p><em>Haah! Leyla. Walaasheyda Leyla aan dhahaa wax ila khabo, haddii
                    walaasheyda aad tihid.</em></p>
            <p>Leyla waa qofta keliya ee ay sirta ku qarsato. Xagga da’da, xagga
                aqoonta iyo xagga bulsho-la-dhaqankaba way isaga dhow yihiin. Aad bay
                isu jecel yihiin, inkastoo markii ay gabdhaha wada ahaayeen ay is-ximin
                jireen, hawsha guriga isku dhabiili jireen, mar marka qaarkoodna caytan
                iyo dagaal dhex mari jirey ee habartu kala canaanan jirtey, laakiin,
                markii Leyla guursatay kalgacalkoodii wuu kordhay, siiba intii ay
                shaqada heshay ee ay noqotay kaaliye-takhtar, markaasoo ay bilowday in
                ay walaasheeda ka yar xil gaar ah iska saarto.</p>
            <p>Ninkeeda Ciise-Dheere qudhiisu aad buu u soo dhaweeyaa, una
                xushmeeyaa dumaashidii Maana-Faay. Waa nin dhallinyaro ah oo maskax
                furan. Isaga iyo Leyla aad bay isu jecel yihiin. Maana-Faayna marka ay
                booqasho ugu tagto, waxay ka soo heshaa farxad badan. Qosol, kaftan iyo
                ciyaar baa waqtiga loogu dhammeeyaa. Cunuggooda Burhaan, Maana-Faay baa
                magaca u bixisay. Guriga markay tagto, salaanteeda waxay ku bilowdaa,
                inay Burhaan kor u qaaddo ee koolkooliso, dhabannadane ka dhunkato.</p>
            <p>Beryahan dambe intii mushkiladdu soo foodsaartay, Maana-Faay way laba
                jibbaartay booqashadeedii ay ku imaan jirtey guriga walaasheed. Waxaa ka
                hor yimid jawigii gurigooda. Markay ku cabburtaba waxay ku oroddaa
                guriga Leyla. Habeenkii ay Axmed ballansan yihiin, badanaaba iyaday ku
                marmarsootaa. Markay ku soo daahdana iyaday soo martaa, si ay u waddo,
                waalidkana ugu warranto in ay iyada la jirtey.</p>
            <p>Leyla waqti aan dheerayn bay baratay Injineer Axmed Jaamac, isaga iyo
                Maana-Faayna isku ogaatay. Ciise-Dheere ayaa is-baray, arrintana la
                socodsiiyey, isagoo fulinaya codsi Axmed u soo jeediyey. Axmed barashada
                Leyla wuxuu uga dan lahaa inay garab siiso isaga iyo Maana. Markii hore
                aad bay walaasheed u canaanatay, uguna cambaaraysay sida ay uga
                suurtowday inay ninkaas la saaxiibto, iyadoo og in la siiyey ina
                adeerkeed, arooskoodiina dhow yahay. Hase yeeshee, markii Maana-Faay si
                kulul u oyday, una dan sheegatay, walaasheed Leyla way u garowday. Waxay
                garaysatay astaamaha jacaylka ee ay ku aragtay, horena uga shakiday iyo
                qisada ay la socodsiisay, oo ah arrintu in ayan ahayn qorshe ay iyadu ku
                talo gashay ninkaan la saaxiib, balse ay is-aragtay nafsaddeedii oo
                xaggiisa u sii jiidanaysa, kana goyn kari wayday.</p>
            <p>Leyla ma aha sida waalidkeed, ee way qaddarinaysaa xaaladda
                walaasheed, maxaa yeelay, way fahmaysaa jacaylka iyo dabeecaddiisa la
                yaabka leh ee aan cidna lagu eedi karin. Iyada qudheeda ayuu hore u soo
                jilciyey, xanuun badanna ka soo martay; hase yeeshee, dhibaatadiisii
                hore waxay ku illowday guushii dambe ee ay ka gaartay in ay guursato
                jacaylkeedii Ciise-Dheere.</p>
            <p>Maana-Faay, galabtaas ay maqashay murankii ka dhex taagnaa aabbaheed
                iyo hooyadeed, subaxdeediiba waxay hore ka aadday walaasheed Leyla.
                Waxay u sheegtay sidii ay wax u maqashay, ka dibna waxay iyadoo ooyaysa
                ka bariday inay gacan ku siiso badbaadinta aayaheeda. Waxay waydiisatay
                inay waalidka iyadu runta u sheegto, sida wax u jiraan oo dhanna la
                socodsiiso, kulana dooddo in aan walaasheed la khasbine loo daayo ninka
                ay nafteedu jeclaysatay, ee ay u dhimanayso. Leyla way la murugootay
                walaasheed, wayna ka ballanqaadday inay la guntanayso, intii tabarteeda
                ah.</p>
            <h3 id="section-29">— 6 —</h3>
            <p>Aay-Caddeey waa tii odaygeeda ka xanaaqdaye, inan yar ka fududaatay,
                aqalkeeda tuurtuurtay, ilmeheeda ku qaylisay, armaajadeeda huruuftay; ka
                dibna shukadeeda dhegta qabsataye jaranjarta halhaleel uga degatay.
                Jidkay laba ka dhigtay. Jeesjeesad ma jiro. Dhowr qof baa salaan ula
                tannaagootay. Dheg uma jalaq-siin. Luuqyadii Xamar Weynoo ay luga jiidka
                ku mari jirtey bay badankooda daqiiqado yar uga dhex dustay. Goormaa ugu
                dambeysay saan-fudaydka noocaan ah? Waayo-waayo!</p>
            <p>Waxay sii xiintaba gurigii walaalkeed Xaaji Macow bay isku
                shareertay. Waxaa dad ugu soo hor maray dumaashideed Aay-Batuulo iyo
                walaasheed Aay-Khayrto oo qudheedu qaraaba-salaan ku joogtay. Arrintii
                bay la socodsiisay. Aad bay ugu bogeen. Gacmo furan bay ku soo
                dhaweeyeen. Mowqifka geesinnimada leh ee ay istaagtay bay ku
                bogaadiyeen. Waa gartood. Waayo, hortiiba dabkaan labadoodaa huriyey.
                Aay-Caddeey iyagaa sal-kiyey. Markii u horreysay ee ay ku wargelisay in
                Maana-Faay aabbaheed bixiyey, ayay canaan kulul ugu jawaabeen. Inta
                indhaha loo caddeeyey baa la yiri, “Ad meeshaas iska surnaaw lee, sanam
                camal, gebertaadii sagaal bilood iyo suggiis aa soo waddey, sanayaal
                badan soo korseheesey, dhibaato dhaxaa ka soo martay, kuwoo lee
                madaxooda a ka adeegteen, adina meehaas ii surnaaw! Ad walaalkaada igaar
                ma khabo miyaa, nabarkii ku daraayo walaalkiis igaarkiisa?”</p>
            <p>Waxay ku guubaabiyeen inay ku gacan sayrto qorshaha aan lagala tashan
                ee ay soo dhammaysteen ninkeeda iyo walaalkii; kuna dadaasho sidii
                Maana-Faay loogu guurin lahaa Jiilaani Xaaji Macow oo laba sano ka yar;
                waayo, walaalkeed wiil ka weyn ma qabo. Waa markaas marka ay kacday
                Aay-Caddeey.</p>
            <p>Xaaji Macow way la foolxumaatay islaanta weyn oo soo carootay.
                Intuusan guriga ugu imaan buu arrinta ka war helay. Waxaa u wargeeyey
                Aweys Xaaji Muumin oo markuu maqlay in hooyadii carootay, isla fiidkiiba
                abtigi ku orday. Meel uu ku malaynayey buu ka raadiyey, uguna tagay.
                Wuxuu ka codsaday in uu duqda degdeg u soo caro celiyo, xaalkana
                qaboojiyo. Aweys arrinta hooyadii ku kacday argagixisay ku noqotay.
                Waxay ugu muuqatay khatar soo foodsaartay arooskii uu isu
                diyaariyey.</p>
            <p>Aweys waa ka duwan yahay ina adeerkii Iikar. Isagu markuu maqlay “Waa
                laguu guurinayaa” raynrayn buu la soo booday. Gabadha loo gartayna aad
                bay u cajabisay. Hammigiisa ugu weyn buu ka dhigtay. Nafsaddiisoo dhan
                buu raaciyey. Qalbigiisuu u wada furay, ilaa uu u qaaday dareen jacayl
                oo ka duwan kal-gacaltooyadii walaalnimo ee uu hore ugu qabay. Iyada
                qudheedu la mid bay ahayd, inkastoo ay ka xishoonaysay inay muujiso
                dareenkeeda.</p>
            <p>Labadaas ruux is-laab-raace. Saxansaxo jacayl wada saaqday. Saymihii
                cishqiga isla addorose. Hoygii ay farxadda ku darandoorrin lahaayeen loo
                diyaari. Maxayse kuugu taal, waa farxad meel ka shakaalan. Kuwii lahaana
                ka furan karayn. Waxay ugu marti yihiin dhaqan macangag ah. Labadaan isu
                oommane arooskooda dherarsaday, aayahoodu wuxuu ku xiran yahay labada
                kala ufoonaya. Haddii Maana iyo Iikar isa seegaan, Aweys iyo Jiijana
                is-waaye. Labada aroos way isku xiran yihiin, ama wada baaqde ama wada
                hirgale. Xataa guurka ka dib haddii Maana ninkeeda ka soo carooto,
                Jiijana waa inay walaalkeed ka soo tagtaa ee khasab ku soo carootaa,
                xataa hadday ninkeeda jacaylkiisa u dhimanayso. Haddii kale ciddooda
                kama nabad galayso!</p>
            <p>Aweys arrimahaasuu ku xisaabtamayey markii uu ka argagaxay ammuurta
                hooyadii ku tallaabsatay. Sidaasuu abtigii ugu orday, uguna dan
                sheegtay. Wuxuu ka baryey in uu garab ku siiyo si aan farxaddiisa iyo
                mustaqbalkiisa looga burburin. Xaaji Macow gar-gelyaba uma baahnayn.
                Isaga qudhiisa ayaanba raalli ka ahayn waxa ay ku kaceen Aay-Caddeey iyo
                naagaha kaloo u durbaan tumaya.</p>
            <p>Xaajigu waa nin ikhyaar ah oo ceeb neceb. Hadda ka hor si dadban bay
                ugu soo duushay in ay jiraan dumar ku hadaaqaya Jiilaani iyo Maana-Faay
                ha la isku daro. Hase yeeshee, arrintaas tixgelin ma siin. Hadda uun buu
                xogwaraysi galay, markuu ka war helay carada walaashii. Ma jeclaysan
                markuu ogaaday sida wax u dhaceen. Inkastoo qudhiisu jeclaan lahaa inay
                Maana-Faay qoyskiisa ku soo wareegto; haddana uma muuqan sidii
                arrintaasi ku suurta geli lahayd. Mana doonayn inay dhacaan waxyaalo
                iska hor keeni kara isaga iyo seeddigii Xaaji Muumin, oo ay isku
                wanaagsan yihiin. Wuxuu go’aansaday in uu degdeg uga hor tago
                dhaqdhaqaaqa dumarku wadaan. Wuxuu ogaaday haddii arrintaas la sii wado,
                waxa keliya ka dhalan kara inay yihiin colaad ma guuraan ah dhex marta
                dad xidid ah iyo qaar xigto ah.</p>
            <p>Sidaas awgeed, intuu si degdeg ah gurigii ku yimid buu haweenkii
                buuqayey canaantay. Waxay isku dayeen in ay qorshahoodii ku qanciyaan.
                Kamase hoos-qaadine wuxuu uga digay inay arrimahaas faraha kala baxaan.
                Aay-Caddeeyna wuxuu si gaar ah ugu ceebiyey, carada maan-gaabnimada ah
                ee ay iyadoo cimrigaas ku jirta ka soo carrawday reerkeedii ay soddonka
                sano ku ilma dhalaysay. Wixii madaxeeda ku jirey wuu ka saaray. Wuxuu ku
                baraarujiyey in ayan gabadha xaggeeda keliya eegine, tixgeliso wiilkeeda
                loo guurinayo gabar uu jecel yahay. Habeenkii waa u caqli celiyey,
                subaxdiina gurigeedii buu ku celiyey, iyada iyo ninkeediina maslaxay,
                isagoo waliba seeddigii u tacsiyeynaya, hindisihiisiina ku bogaadinaya,
                si uu tuhunka isaga fogeeyo.</p>
            <h3 id="section-30">— 7 —</h3>
            <p>Guriga reer Xaaji Muumin makhribkii dadku kuma badna. Daaradda waxaa
                laba gambar ku fadhiya Aay-Caddeey iyo gabadheeda Leyla oo galabta
                booqasho ku timid. Cumarey iyo saaxiibkii Calina, baabuurtoodii ciyaarta
                ayay shamiitada marba dhinac ugu cayrinayaan, markay dadka waaweyn kula
                soo dhacaanna habartu canaananaysaa. Leyla booqashooyinkeedu waa joogto;
                hase yeeshee, tan galabtaasi way ka duwanayd kuwii caadiga ahaa. Waxay
                ahayd muruqa laba suulle ee ninba si ku ah. Hooyadeed waxay la tahay
                booqasho caadi ah, Leylana waxay u tahay tijaabo khatar ah oo ay u toog
                haysay in ay kala noqoto guul iyo guuldarro midkood. Maana-Faayse
                waxayba u ahayd geeri ama nolol.</p>
            <p>Leyla waxay hooyadeed u sheegtay inay Maana-Faay gurigeeda uga soo
                tagtay, ee joog tiri, waxay ka codsatay in loo oggolaado in ay labadoo
                beri la soo joogto, hawo-geddis ahaan. Ujeeddadeeda dhabta ahise intaas
                ma ahayne, way u sii gogol xaaranaysey, si hadalku ugu furmo.
                Aay-Caddeey intay ruqaansatay bay gabadheeda ugu jawaabtay, “Baraabar
                waaye, a kula soo joogto, haddii adi hunguri kuu cuneeso. An waaba ku
                dhibtooday. Hunguri ma kuu cuneeso, ma kuu hurdeeso, iidlee isku makhan.
                Hortii shakhada minanka waa i kaalmeen jirtay, kaalmadii waa ka
                weesanahay. Iida naftirkeedaba sii nakhatay waa aragtay, qaf oo isbitaal
                ka soo baxday camal.”</p>
            <p>Leyla intay fursaddaas ka faa’iideysatay bay tiri, “Umaa, gebertan
                wixii sidaas la nakhatay ma kaseeysiin?”</p>
            <p>“Ma kasi karo gabarteey. Kaas amar waayebee. Macallin waa u khabtay,
                warqaasaa loo dhigay, takhtar waa loo geeyey, si kasta waa loola hadlay,
                horlee u soo darseheesaa. Waxaaneyto cayuun aan u mudaas.”</p>
            <p>“Umaa waxaa dhan ma eh. Gebertaan wixii saas la nakhatay waxaa waaye;
                gebertaan Iikar ma rabto. Haddii lagu darana horlee u sii khafiifeesaa,
                usna waa ku dhibtoonaa, ma mudaayo in arooskaas lagu faa’iidaayo.”</p>
            <p>Aay-Caddeey, sidii qof meel nabar uga yiil laga taabtay bay intay soo
                jeesatay tiri, “Wallaahi an naftirkey igaarkaas ma u rabin, laakiin,
                adoogeedaa ku daray, an taladey haddii ahaa leheed, abtigeeda igaarkiis
                dhalay aan ku dari lahaa.”</p>
            <p>“Kaasna ma rabto ummaa.”</p>
            <p>Habartii intay dhabannada qabsatay, bay tiri, “Iihi, maxeey rabtaa,
                yaa u naas cad?”</p>
            <p>“Igaarkoo kale, Axmed la dhahaayo ay jeceshahay,” Leylaa qumbuladdii
                ay la gaatameysey ridday.</p>
            <p>“Axmedaa! Axmedna yaas ahaay?” Aay-Caddeey baa tiri, intay yaab
                dhabannada la qabsatay indhahana taagtay.</p>
            <p>“Yarkoo injineer eh waaye.”</p>
            <p>“Ijeerna intees naga soo galay, yaa noo dhalay! Iihi. Habartiisa maad
                kasee, adoogiis maad kasee? Waxaa la dhahay: wax la yakhaan aroos, wax
                la yakhaanaa laguu dhalaa!”</p>
            <p>“Maya, laakiin, igaarkoo fiican waaye, ikhyaar eh, oo ciyaal suuq
                aheen, iidna waa u dhimaheesaa.”</p>
            <p>“Haah! Dulmiyaad raalli isugu tihiin miyaa! Kaas aaba ka soo jiibisay
                miyaa, aad ani ii keentay? Yac intiid ka dhihi leheed aaba ka soo
                jiibihee miyaa? Yaa nii baray igaarka dadoow oo unnukaba kaseeyn?”</p>
            <p>“Ummaa xaalkaas xaal oo sahal eh ma eh. Haddaba waa idiin sheegay.
                Walaasheyda aan la khasbin. Igaarka iida jeceshahay haddii loo diido oo
                koo kale lagu khasbo, ma noolaaheeso!”</p>
            <p>“Adoogaa muggoo adlee ula tageey, ani afkey ma soo khabahaayo, aniyo
                usi shalay-maantaan tii ogaantoy ka dhacdayaa, abtigaada na
                heshiisiiyey. Muggoo ani lugteey ka bannaanka!”</p>
            <p>Isla markii ay sidaas lahayd, ayaa waxaa soo galay Xaaji Muumin oo
                masaajidka ka yimid. Erayadii dambana maqlay. Leyla jawigii waa ka
                xumaaday. Qorshaheedu wuxuu ahaa in ay marka hore habarta qanciso,
                kaddibna labadoodu intay iskaashadaan odayga si deggan ula hadlaan.
                Laakiinse arrintii faraheeda way ka baxday.</p>
            <p>Odaygii baa ku soo kadiyey, iyadoon weli ka tabaabushaysan. Intuu
                is-dultaagay buu yiri, “Maxaa waaye warka oo sheegowgiisa laga
                cabsahaayo?”</p>
            <p>Labadoodii intay is-dhugteen bay aamuseen. Tee ku dhiirran karta in
                ay u sheegto! In yar kaddib bay Aay-Caddeey intay gabadheedii mar kale
                eegtay ku tiri; iyadoo eedda iska duweysa, “U sheeg hee, adilee warka ma
                keeninoo?”</p>
            <p>“Baaba wax oo sidaa u weyn maahin, wax-yar-lee waaye.”</p>
            <p>Leylaa intay geesinnimo iska baartay warkii bilowday, markay aragtay
                in ay joogto meel aan laga soo noqon karin. Waxay aabbaheed ugu soo
                celisay arrintii ay habarta u sheegtay. Keliya qodobkii ahaa inay Maana
                nin kale jeeeshahay, ayay si sarbeeb ah ugu sheegtay, in ay shaaca uga
                wada qaaddo way ku dhici wayday. Waxayse si geesinnimo leh ugu
                adkaysatay qodobkii ahaa in aan Iikar lagu khasbin. Xaaji Muumin intay
                ciiryaamo xanaaq wajigiisa ka soo soka martay, cabbaarna aamusay buu mar
                dambe hadal bilaabay; isagoo codkiisa caro kulul ka dhex shanqarayso,
                ereyadana carrabka ku cadaadinaya, “Hoy Leyla i makhal! Wixii shirkaan
                minankaada kaa soo waday edebdarro waaye. Maana-Faay anaa dhalay, iida
                ma i dhalin, mana ii tashaheeso, anaa u tashahaa, gabarteyda waaye.
                Arooskeeda adna ma diidi kartid, iina ma diidi karto, qaf diidi kartana
                ma leh, arooska Abuukar aa u yaal. Abuukar aa aroosaa.”</p>
            <p>Intuu sii kululaaday buu raaciyey, isagoo taagti qaylinaya, Leylana
                farta ku fiiqaya, gacantana u ruxaya, “Nin kale warkiis ma ii keeni
                kartid, iina ma ii keeni karto! Haddana inta ka bax! Soco, wajigaada i
                doori aan ku dhahay!”</p>
            <p>Leyla intay guuldarradii hoos ula hogatay bay boorsadeedii
                haab-haabatay. Aabbaheedna markuu eraygii ugu dambeeyey xabbad ahaan ugu
                halgaaday buu gurigiisii horay ugu sii gudbay, isagoo wajigiisa weli
                dhimbilihii xanaaqu ka fanfaniinayaan, cod kii hore ka hooseeyana ku sii
                naqsanaya, “Edab-daranaa iyada! Iikar ma rabto. Iikar ma rabto!”</p>
            <h3 id="section-31">— 8 —</h3>
            <p>Maana-Faay aqalkii walaasheed bay murugo la dhex fadhidaa. Weli waxaa
                horyaal bakeerigii ay galabta shaaha casariyaha ku soo shubatay. Hal mar
                bay labta shaaha casariyaha halkiisii ku illowday.</p>
            <p>Waxay ka war sugaysaa walaasheed Leyla, oo waalidkii gargelyo iyo
                gargaar-dalab ugu maqan. Iyadaa kula talisay in ay halkeeda uga war
                sugto, si ay uga fogaato goobta ay miinada ku qarxinayso.</p>
            <p>Aad bay u dherarsatay soo noqoshada walaasheed. Markii shanqari soo
                yeertaba wadnahaa xoog u boodboodaya. Waxay is-leedahay waa Leyla. Tolow
                maxay kuu siddaa, ma bishaaro mise baas iyo baroor? Warka ay u keeni
                doontaa waa u nolol ama geeri.</p>
            <p>Waxay u sugi la’dahay sidii ay u sugi waayi jirtay ballammada
                Injineer Axmed Jaamac, ee ay waqtigii oo aan dhaweyn ku waalan jirtay
                eegmada saacadda, qofkii la hadlana nebceysan jirtay, ee ku soo dhici
                jirtay in ay ku booddoo qanqaniinto. Waxay la noqon jirtay inuu saacadda
                ka khaldaayo, ee is-gafsiinayo iyada iyo jacaylkeeda ay sugayso. Hadday
                saddex beri kaddib ballamaan, maalmahaas oo idil waxay u tirin jirtay
                saacad-saacad. Waxay is-oran jirtay, <em>Allow yaa beriga saddexaad lee
                    ii bootiya!</em> Waxaa ku soo dhici jirtay inay qorraxda gacanteeda ku
                wareejiso, sida saacadda u xiran!</p>
            <p><em>Leyla maqnaan badanaa! Maxaa qabsaday?</em> Shanqar baa soo
                yeertay. Sideedii baa wadnuhu boodbooday. Qof baa soo galay. <em>Oow!
                    Allayle waa iyadii!</em></p>
            <p>“Abbaay Leyla!”</p>
            <p>Hal mar bay kursigii kor uga boodday, iyadoo farxad kadis ahi
                foolkeeda ku sawirantay. Hase yeeshee, sawirkaasi dhakhsuu u tirtirmay.
                Waxaa ka hor yimid waji kaduudan iyo indho kurbaysan. Walaasheed oo
                caga-jiid ah baa iyadoon afka furin, boorsadii iyo garbasaartii midba
                meel ku tuurtay. Magac ba’ay! War dhafoor buur ku yaal! Waa astaantii
                guuldarrada. Su’aal welwel xambaarsan bay weydiisay. Iyadoo lugna baqo
                ugu taagan, lugna dagaal, bay tiri, “Abaay ii warran?”</p>
            <p>Tii kale oo aad mooddid inay iyada colaad u hayso, ee ugu ciil qabto
                baxarkii ay galisay, ayaa hore intay u dhaaftay, ugu jawaabtay,
                “Walaashey, war haddii iga sugeysey, Jimcada aroos isu diyaari! Cawa
                dambe waa lagu nikaaxaa!”</p>
            <p>Erayadii oo aan Leyla afkeeda ka dhammaan ayay Maana intay dhulka
                iska halgaadday, ee qunbulad oohin ah ee is-biirsatay daboolka ka
                qaadday, sidii wax waalan u qaylisay.</p>
            <p>“Bes. Bes. Bes! Wax kale ha ii sheekin, waa ku tuugaa iga aamus lee!
                Alla ba’ayeey! Alla ba’ayeey! Alla intee aadaa? Alla yaa dhub i siiya!
                Yaa dhulka ila gooya! Yaa cirka iga qariya! Yaa…”</p>
            <p>Baroor aan kala go’ lahayn bay afka furatay, iyadoo oohinteeda
                jidadka laga maqlayo. Jidadka iska daaye, haddii jehooyinkoo dhan la
                isaga yimaadana ma kala jeclayn. Sheex iyo nolol midna dani kama hayn.
                Waxay isla ahayd qof qiyaamaheedii cirka ka soo dhacay, loona sheegay in
                cimrigeedu Jimcaha ku eg yahay.</p>
            <p>Dad badan oo daris ahaa baa ku soo heentay, iyaduse dan kama lahayn
                umana jeedin. Xitaa haddii hortooda guntiinadu uga dhacdo sooma
                ceshateen. Sharaf iyo xishood iska dhaafe, nolosheedii oo dhan baa la
                qiime beeshay. Waxay jeclaysatay in dhulku la go’o. Dhalashadeedii bay
                ka shallayday. Maryihii ma tuurin miyir kalese kuma harin.</p>
            <p>Dadkii yaabbanaa ee baroorteeda ku soo baxay way soo bateen. Qaarkood
                baa isku dayey in ay qaboojiyaan, ee u caqli celiyaan. Waxaa ka mid ahaa
                dumaashigeed Ciise-Dheere oo dibedda ka yimid amarkaasna la kulmay.
                Wuxuu u naxay si uusan weligii u naxin. Weligii kuma riyoon Maana-Faay
                baa heerkaas gaaraysa. Intuu ag-fariistay buu garka iyo garbaha qabtay.
                Wuxuu isku dayey inuu sabaalin ku qaboojiyo. Intay ka fara baxsatay oo
                sidii wax waalan walaasheed oo ay hore ugu gacan sayrtay dhexda isaga
                martay bay baroortii sii kordhisay.</p>
            <p>“Abaay Leylaay! Alla abaay Leylaay i faki! Alla abaayey i qari! Alla
                abaayey i duug! Alla abaayey i dil. Alla abaayey intee aadaa? Alla
                Ilaahayow ma i nacday? Alla maxaa i uumay? Alla yaa ii islaan eh!”</p>
            <p>Leyla intay is-hayn weyday bay iyana furka tuurtay. Oohin iyo haaraan
                is-huwan bay afka furatay. Mar aabbaheed iyo adeerkeed bay hiif iyo
                haaraan u miistaa. Mar dhaqanka gaboobay bay guud ahaan u nacladdaa. Mar
                Axmed Jaamac bay eed iyo dhaliilba dhabarka u saartaa. Marna Maana-Faay
                qudheeda madaxa goosataa. Eedeyn aan ka dhab ahayn bay kula
                calwasaaddaa. Dariskii qaylada ku soo baxay way amankaageen. Meel ay
                arrin ka qabtaanna garan waayeen. Maana wax la oran lahaaba Leylaa ka
                dartoo dibi dhashay. Tee baa la aammusiyaa, ma tii yarayde baroorteeda
                lagu soo baxay, mise tan weyne haatan baraha dheeraysatay!</p>
            <p>Xaafaddii oo dhan soos bay noqotay, sidii meel shil ka dhacay.
                Ciise-Dheere intuu isku yaxyaxay buu beledkiisii isaga noqday, markuu
                garan waayey si uu waxyeelo iyo meel uu wax ka qabto. Guriga uu deggan
                yahay iyaga u gaar ma aha. Waxay qol iyo bersaddii iyo qol gabdhuhu u
                seexdaan ka deggan yihiin guri mitir-kubbo ah, oo halka mitir ee u
                hooseeyaa dhagax yahay, inta kalena alwaax la madoobeeyey. Waxaa la
                deggan xaas kale oo iyaguna qol iyo bersad ka soo horjeeda ku nool iyo
                nin darawal ah oo isaga iyo wiil arday ah oo uu adeer u yahay hal qol ku
                wada jiraan.</p>
            <p>Marwadii reerka dariska ah, oo da’dii toddobaad xaamila ah, ayaa
                Maana iyo Leyla iska xijinaysa dumarka kale, carruurtana ku
                xaarxaarinaysa in ay buuqa ka qaadaan ee guryahoodii kala aadaan.
                Carruurta qosol iyo foorjayn bay uga caddahay. Dumarkuna waa qaar kor
                taagan oo afka taageero iyo tacsiyayn uga soo jeedinaya, uurkana uga
                qoslaya, iyo qaar ka durugsan oo su’aalo xog-raadis ah iyo erayo xan ah
                is-dhaafdhaafsanaya.</p>
            <p>Waxaa u firfircoonayd Beyddan Shabeel oo gadaal ka timid. Beyddan waa
                islaan war badan oo ka shaqaysa isu-geynta ragga iyo dumarka. Waa
                haweenay aan dheerayn, hilibkeedu buuxo, da’deedu afartan iyo dhawr
                tahay, hase yeeshee, la moodo in ay ka yar tahay. Inkastoo ay Boondheere
                dhanka shishe ka deggan tahay, haddana degmadaas xaafadaheedu guri guri
                bay ugu xisaaban yihiin, siiba gurigii hablo da’ yari ku nool yihiin,
                xaas iyo madaxbannaan kay doonaanba ha ahaadeene.</p>
            <p>Waxay wareejisaa dharka dumarka. Dadka waxay isaga dhigtaa qof
                shaqadeedu ganacsi tahay. Laakiinse, dadka aqoonta u leh, way og yihiin
                ganacsiga dharka inuu u yahay tab ay ku meel-marsanayso shaqadeeda
                dhabta ah. In ay ka dhiganayso fiisa ay ku gasho guryaha ay hablaha ka
                ugaarsanayso. Hablaha bilicda-san waxay u ugaarsataa sida nimanka
                shabeelnaagoodyada ah. Gabar qurxoon oo meel maraysa markay aragtaba,
                waxaa ku soo dhaca nimankii rukunka u ahaa kooda ku habboon in qoftaas
                loo geeyo iyo dallaalka ay ku heli kartaa inta uu noqon karo. Waxay
                haysataa baasaboor weyn. Sida badan waxay u dhooftaa Sucuudiga, muddo
                kaddibna alaab ka soo dajisaa.</p>
            <p>Leyla aqoon fiican uma leh, maadaama ay tahay qof shaqaale ah oo
                firaaqadeedu yar tahay, degaankooduna kala durugsan yahay. Hase yeeshee,
                mar horay xansatay, warkeedana way ka dheregsan tahay. Waa sababta
                labaade ay ugu soo degdegi weyday barashadeeda iyo u sheekaynteeda.
                Guryaha ka soo horjeeda ayey galabtaas qaseysey, markii ay dareentay
                buuqa mitirkubbada ka dhacay ee dumarka iyo carruurtii ku yaaceen. Sidii
                bay ku timid.</p>
            <p>Gabadha quruxda badan ee barooranaysa markay aragtay, aad bay u
                danaysay. Waa arrimaha ay ka hesho. Waxay heshay fursad ay ku heli karto
                bocortaas cusub xogteeda. Gabar dariska ah oo ay dareentay inay si
                fiican u taqaan bay intay gacanta qabsatay, ee gees ula baxday, hoos
                ahaan u waydiisay, “Hooyo gabadha maxaa helay?”</p>
            <p>“Nin aabbaheed siiyey bay diiddan tahay.”</p>
            <p>“Oo maxay sidaas ugu ooyaysaa, malaha mid kalay jeceshahay?”</p>
            <p>“Haah.”</p>
            <p>“Oo muxuu yahay hooyo macaan, nin maal leh miyaa?”</p>
            <p>“Waa wiil Injineer ah.”</p>
            <p>“Haah, qoladaan Hawlaha Guud miyaa?”</p>
            <p>“Maya.”</p>
            <p>“Heeh?”</p>
            <p>“Wuxuu ka shaqeeyaa Warshadda Muraayadaha.”</p>
            <p>“Haah, gartay, waa yarkii wanaagsanaa, magaciisii Cabdi miyuu
                ahaa?”</p>
            <p>“Axmed Jaamac.”</p>
            <p>“Nacam, nacam, Allow afka ha kaa goyn, waa Axmed Jaamac! Laakiin,
                eeddo waxaan maqlay isagu ma jecla?”</p>
            <p>“Waa jecel yahay baa la lahaa, laakiin, way waalan tahay si kastoo uu
                u jecel yahay nin yaanyow maan u ooyn lahaa.”</p>
            <p>“Waa runtaa caqliley baad tahay, nin la isma raaciyo, kii habeenkaas
                suuq lehna jar baa loo dagaa, kistaadaa laga shubtaa, kii kalena…”</p>
            <p>“Heedhee orod oo carruurta cashada u kari, maxaa meesha ku taagay?”
                Gabadha hooyadeed oo Beyddan warkeeda qabtey ayaa intay ku soo baxday
                hadalkii ka kala goysay. Waxay dareentay khatarta gabadheedii qarka u
                taagan tahay.</p>
            <p>Beyddan intay duqdii xanaaqsanayd salaan ku maaweelisay, bay Maana
                iyo Leyla u gudubtay, si ay isu barto. Waano iyo erayo macaan bay ku
                asqaysiisay, iyadoo sama jecle aqooni ah isaga dhigaysa, uurkana uga
                mindo-lisanaysa. Waxayse ku beegantay goor Leyla dulqaadkeedii buux
                dhaafay, ee ay aad uga xanaaqday dadkii dul-tubnaa iyo warkii badnaa ee
                ay ku buuqayeen. Waxaa mar qura ku soo dhacday, <em>Maxaa naagahaan iyo
                    ciyaalkooda arrimihiinna soo dhex geliyey?</em> Waxay ku abhisay in ay
                gurigeeda uga baxaan. Markay tii u dambeysay baxday bay albaabkeeda hoos
                ka xiratay, Maanana khasab ku aamusisay.</p>
            <p>Xanaaqii wayba ku xoogsatay. Nolol iyo ad-adeyg bay ka qaadday. Intay
                laab-la-kicii iska illowday bay arrintii si dhab ah ugu fekertay.
                Tallaabada ku habboon iyo taladii ay yarta ku biirin lahayd bay
                maskaxdeeda ka baartay. Meel ay jaaha u saarto way garan weyday. Isma
                dhiibine maskaxday sii dhalaalisay. Mar dambaa fikradi ku soo dhacday.
                Fikraddii bay u bogtay, walaasheedna u gudbisay.</p>
            <p>Waxay kula talisay, inay aroortii Axmed Jaamac ku kallahdo, arrintana
                farta ka saarto. Talo isagay jirtaa. Waa imtixaankiisii kama dambeysta
                ahaa. Waa in uu ka gudbaa, ama ku dhacaa. Hadduu wax isku hayo,
                gabadhiisana daacad u yahay waa inuu dabinka kala baxaa. Waa in uu
                nikaaxa habeen dambe lala maaggan yahay mid ka horreeya ka gaarsiiyaa.
                “Haddii kale us daacad ma kuu aha, lakhdabaas kugu wadey, adina ka tala
                bax; haddiid dhimaheesid dhereerka waa la iska duwaa. Sida waalidkaada
                kuugu taliyey iska yeel! Adduunyo nasiib lee waaye,” ayey ugu
                gabagabeysay.</p>
            <p>Maana taladaas way qaadatay. Aad bay ugu riyaaqday. Hortiiba wax ku
                dhiirrigeliya uun bay la’ayd. Rajo fiican baa gashay. Niyaddeedii nolol
                baa ku soo yara noqotay. Talo kale ma jirto. Waa in ay isla berrito
                subax Cagaaran isula dhuuntaan. Kaddib wixii dhacaayaaba ha dhaceen.
                Axmed sidaasuu ku talin doonaa. Maana rajadaasay habeenkii oo dhan isku
                maaweelinaysey. Waaberigana dherarsanaysay.</p>
            <h2 id="8aad">Xubinta 8aad</h2>
            <h3 id="section-32">— 1 —</h3>
            <p>Diiq baa dhawaaqay. Mid kalaa ka jiibiyey, wadaad baa u marag furay.
                Aamuskii madoobaa buu addin kala dhex kacay. Ka baxshaa ba’ay. Alalaas
                baa afarta jaho is-qabsaday. Digaag aleeggadaya. Wadaaddo addimaya.
                Dameero orinaya. Dhallaan ooyaya. Dumar aamusinaya, iyo wixi la mid ah.
                Aaway dunidii daqiiqado ka hor shibta ahayd? Diiqii dhawaaqay baa
                dambigaas iska leh. Inta kale waa dameeri dhaan-raacday. Dawankaas iska
                daba dhacay dulucdiisa la garey. Waa sagootiskii habeenkii dheeraa. Waa
                soo dhaweyntii waaberigii wax badan la sugayey. Maalin taariikh leh baa
                madaxa keentay. Waa kala bayrkii u weynaa taariikhda nolosha Maana-Faay.
                Juu ama jaa. Jab aan laga kaban iyo jiritaan wacan bay maanta mid u
                jahaysan. Jid saddexaad ma jiri karo.</p>
            <p>Been ma sheegin murti-dhaarigii laga maqlay, laba kala bariday kala
                war la’. Waagaa beryey waa 13kii bisha Mowliid. Guryo Xamar Weyne ku
                yaal farxad buu ula beryey. Guri Boondheere ku yaalse murugo iyo walaac
                buu ku soo balleeyey. Guryaha Xamar Weyne ku yaal waa reer Xaaji Muumin
                iyo reer Aw-Mukhtaar. Waxa farxadda ka keenaya waa arooska afar-geeska
                ah ee hawlihiisii maanta loo wada heegan yahay, nikaaxiisiina caawa lagu
                qorsheeyey. Guriga Boondheerena waa reer Ciise-Dheere oo Maana-Faay ilaa
                shalay dulsaar ku ahayd, murugadana u keentay. Habeenkii tagay, hammi
                iyo hurdo la’aan buu ku dhaafay.</p>
            <p>Aweys Xaaji Muumin waa qofka ugu farxad badan dadka subaxaas Xamar
                Weyne waagu ugu beryey. Gacalisadii Jiija ayuu habeen dambe afar gidaar
                dhexdood albaabka hoosta uga xiran doonaa, isagoon cidi la joogin,
                cidina u jeedin. Laguna ceebin mayee waaba lagu bogaadinayaa. Alla
                dahabsanaa! Waxa uu sameyn doonuu ku sii riyoonayaa. Muuqaalkii u soo
                baxaaba farxad buu ku sii biirinayaa. Intuu is-illaawuu keligii isu
                qoslayaa. Markuu isgartana hareeraha iska eegayaa. Marmarka qaarkoodse
                wuu isku naxayaa. Siduu imtixaanka uga gudbi doonuu ka welwelayaa. In uu
                wax khalduu ka cabsanayaa. Habeenkaas Aweys laba indhood isuma geyn.
                Sida walaashiise murugo iyo madax-xanuun lama hurdo seegin. Farxad iyo
                fikrado is-jiirayuu la gam’i waayey.</p>
            <p>Jiija qudheedu kama yaraysatee, wayba ka horraysaa. Adduun kaloo ay
                ka fekertaaba iyada uma jiro. Waxaase farxadda ka jiiraya, dareen yaxyax
                iyo mid baqdineed ee markay in yar faraxsanaataba ku soo boodaya, sidii
                calool xanuunkii. Waa makhabiyo guri-joog ah, oo la yiri boqollaal qof
                baa maanta hawshaada keliya u heellan, habeenka arooskana hareerahaaga
                tuban ee adiga uun ku daawanaya; ugu dambeystana nin baa aqal cidla ah
                la isaga kiin tagayaa, irridahana hore la idiinku sii ooday. Idinka lee
                waaye! Aabooy-aabooy, amuur ahaa taasi! Xumaayoo fiicanaa. Fiicanaa,
                fiicanaa! A’aah! Wallaahi baxaraa lagu jiraa!</p>
            <p>Abuukar Aw-Mukhtaar farxad la sheegaa kama muuqato. Ninka arrintu
                khusaysana uma eka. Waa jirjirroolaynayaa. Reer uu isagu ka taliyo iyo
                naag aan cidi la wadaagin, cawiyo maalinna diyaar u ah, markay ku soo
                dhacdo, wuu isu bogayaa. Mas’uuliyadda fuuli doonta iyo magaalada uu ka
                xirmi doono markuu soo gocdana wuu is-xumaynayaa. Muxuu u sheegi doonaa
                gabdhihii saaxiibbadiis ahaa, ee ay ‘Ciyaal-biidka’ isla ahaayeen,
                caweysyadana isla darandoorrin jireen tumashada cawo kasta carcarta
                cusub leh? “Yaakhay arooskaan dhibkiisa ma iga dhaaftiinoo?” ayuu
                markaas hoos ugu gunuunucayaa, korse uma oran karo. Laba daraadle waxaa
                wadne-fug ku riday burutokoolka arooska. Wuxuu garan la’ yahay waxa uu
                ku hadli doono iyo sida uu isu ekeysiin doono saacadaha badan ee uu
                isagoo jaakaysan, aroosad iyo laba malxiisna ku dhex jira u taagnaan
                doono qaadashada hambalyada iyo salaanta dadka faraha badan ee ka soo
                qayb galaya xafladda arooska. Saacadahaas xasuustoodu waxba ugama duwana
                xabsi ay ku xukuntay maxkamad aan rafcaan lahayn.</p>
            <p>Haddii taladiisa la tixgelinaayo wuxuu codsan lahaa in qoftiisa
                tartiib aqalka loogu soo geliyo, ama iyaduba gurigeeda keligeed iska
                timaaddo, rabsho la’aan. Maxaa jira dhibkaas iyo buuqbuuqaas!</p>
            <p>Hayeey, hayeey! Haddana cabsi kalaa timid. Isaga iyo gabadha madaxa
                loo geliyey, markay isku keliyeystaan, ee afartooda indhood afar gidaar
                dhexdood isaga soo horjeestaan, muxuu fali doonaa? Xaggee buu hadal uga
                bilaabi doonaa? Asalkaba ma hadal buu hawsha ku bilaabi doonaa mise
                ficil? Ficil aa? Oo ficilkaasi muxuu noqon doonaa? Iikar wuu argagaxay,
                ammuurtaasi way la cuslaatay. Aaway geesinnimadii uu gabdhaha dadow ku
                kala shabin jirey, shukaansigoodana ugu bisa-bisoon jirey? Xaggee ka
                baxday dhiirranaantii uu ku khash-khashi jirey hablo uusan hore u arag,
                halkaasna kula qabsan jirey? Maxaa ka qaaday codkarnimadii uu
                saaxiibbadii ugu faani jirey inuu gabdhaha caqliga uga xado? Sidee uga
                argagaxay una garan la’ yahay eraygii uu afadiisa xalaasha ah albaabka
                jacaylka uga furi lahaa? Weliba qof qalaad ma ahee waa Maana-Faaydii
                adeerkii dhalay ee uu ag joogay ilaa ilmannimadeedii. Waa tii uu si
                walba u yiqiin, si kastana ku arkay. Iyadoo qoslaysa, iyadoo ooyaysa,
                iyadoo ciyaaraysa, iyadoo qaawan! Iyadoo xashaashaysa, iyadoo hurudda,
                iyadoo soo jeedda; si walbaba waa u yaqaan.</p>
            <p>Laakiinse sidii loo yiri waa naagtaadii, waxay la noqotay qof kale;
                qof qalaad oo ka muhiimsan, kana khatarsan Maana-Faaydii uu yiqiin.
                Markay ka soo hor baxdaba wuu qabandhacoodaa, sidii qof uu deyn ka qabo.
                Waxaa ka soka marta ceeryaamo baas oo cabsideeda wadata. Wiilku waa
                yaabban yahay. Waalidkuna waa faraxsan yahay.</p>
            <p>Aay-Soonto, waa u ciid raynrayn badan. Ciiddii ugu farax badnayd ee
                soo marta nolosheeda. Oo maxay la ahaan weyday? Sow curadkeedii
                Iikar-Yare ee ay cid walba ka jeclayd, caawa gabar cuddoon loo nikaaxi
                maayo, habeen dambana reer cusub ka ag dhisan maayo? Sowse cunugteedii
                Jiija-Faraxley, caawa marwo reer leh noqon mayso? “Haah. Jiija
                walwalkeedii waa ku daayey. Iyadoo weli dhowrsoon bay kuu guri gashay.
                Ilaalinteedii waa lagaa soo furtay. Xil dambe kaama saarna. Waxaad
                sugtaaba waa dhasheedii oo aad indhaha ku nuurato!” Aw-Mukhtaar
                dareenkiisu wax badan kama duwanayn dareenka xaaskiisa. Keliya wuu ka
                degganaa, xilka culayskiisana uga bura siday. Kamase farxad
                yaraysan.</p>
            <p>Aay-Caddeey qudheeda waa u subax farxad leh. Mase gaarsiisna heerka
                Aay-Soonto. Dhanka wiilkeeda arooskiisa, loogama raynrayn badna. Dhanka
                gabadhayse farxaddeedu ka kala dhantaalan tahay, walwalna ka dareensan
                tahay. Iyadoon horeba Abuukar Aw-Mukhtaar raalli uga ahayn, ee la rabtey
                wiil eheladeeda ah, ayey haddana ogaatay in ay Maana ka uur xun tahay
                arooska Abuukar. Hooyo ahaan uur xumada gabadheeda way ka xanuunsatay.
                Hase yeeshee, waxay u haysatay arrintu in ay ku eg tahay ka xumaan.
                Waxayna ku talo gashay, cid kastoo ka xunba in aan waxba laga beddeli
                karin qorshahaan dhamaaday, hawshiisiina maanta lagu guda jiro. Waxay
                isku geesinnimo gelinaysay farxadda wiilkeeda Aweys oo loo guurinayo
                gabar uu jecel yahay iyada qudheedana la wanaagsan.</p>
            <h3 id="section-33">— 2 —</h3>
            <p>Sidaa awgeed, Aay-Caddeey qabanqaabada arooska waxay uga qayb
                qaadanaysaa si firfircoon, farxadina ka muuqato. Sidii waagu u baryey
                wax bay kala agaasimaysay. Xitaa quraacdii way haleeli kari weyday.
                Hadda uun baa ugu horreysa mar ay salka dhigato. Darin ballaaran oo ay
                bersadda ku gogoshay bay dacal uga fariisatay. Ma fariisateene marti
                sharaf markaas u timid bay gogosha iyo fadhigaba ku muunaynaysey. Waqti
                dhumis uguma socone, waxay ugu yimaadeen hawlihii arooska qaar ka mid
                ah.</p>
            <p>Waa Abuukar Aw-Mukhtaar eeddooyinkii iyo habaryarihii oo keenay
                dhigaalkii loogu talo galay arooska Maana-Faay. Darintii ballaarnayd baa
                si haybad leh saf ballaaran loogu fadhiyaa. Dambiil weyn oo buuxdaa
                bartamaha la soo qotomiyey. Alaabtii ka buuxday baa mid mid loo soo
                bixinayaa, Aay-Caddeey loo bandhigayaa. Inuu raalli geliyana laga dhur
                sugayaa. Koox guntiinooyin casri ah oo ugu korreeyey baa kor loo soo
                qaaday. Toddoba way gaarayaan. Diricyo jaad-jaad ah baa laga soo daba
                bixiyey. Iyana waa intii oo kale. Darintii goglanayd baa iyaga iyo
                guntiinooyinkii khafiifka ahaa la isu-dul tubay. Dambiishii baa gacanta
                loo diray. Cutub googarado ah baa ka soo baxay. Aay-Caddeey baa la
                ag-dhigay. Quruxdooda iyo qaalinimada ay ku malaynayso ayay madaxa u
                ruxday. Dambiishii oo god weyni ka daloolashamay baa la
                gacan-togaaleeyey. Mise waa horin saakooyin ah. Tiro badanaa. Laba iyo
                saddex, shan, toddoba. Aay-Caddeey intay tirinaysayba waxaa ka dul yimid
                garbasaaro hillaacaya oo aan iyaga la tirin karin iyo masarro cuntub
                cuntub isagu xiran. Tan dambaa daran. Godkii oo sii dheeraaday baa laba
                gacmood oo is-barbar socda lagu celiyey. Hoob-laa! Laba nooc oo kaba ah
                baa ka soo baxay. Waa sookal iyo jabbaati. Oow! Aaway dacaskiina? Inta
                la xasuustay baa laga daba keenay. Aay-Caddeey sookalkii bay intay kor u
                qaadday, doocdoocisay, sidii iyadoo leh, <em>Beladu cirbo
                    dheeraa!</em> Waxaa la mooday inayan ugu bogin sidii ay ugu bogaysay
                alaabtii hore.</p>
            <p>Godku mug weynaa, maxaa weli ku haray! Dambiishii oo fududaatay baa
                dhinac loo soo jiifiyey, si loo hanqalloocsado haraaga ay weli salka ku
                haysato. Dhalooyin barafuun ah iyo baakado saabuun ah baa iska dul
                dhacay. Sidii khashinkii baa looga soo qufay. Bes miyaa mise? Inta kor
                loo qaaday baa salkeeda sacabka lagu shaxaaday. Aabaay! Illayn wixii u
                darnaa baa weli dhimmanaa! Waxaa laga soo saaray silsilad dahab ah oo
                wadata dhageheedii, jinjimaheedii iyo far-gashigeedii.</p>
            <p>Aay-Caddey aad bay u raalli gelisay alaabta uu ka kooban yahay
                dhigaalka loo keenay arooska gabadheeda. Berri bay isugu yeeri doontaa
                dumarka dariska ah, uguna faani doontaa. Waxay xasuusan tahay dumarkaas
                qaarkood gabdhahooda lagu aroosay dhigaal midkaas ka heer hooseeya.
                Aay-Caddeey marti sharafteedii kama illaawin in ay xasuusiso ka soo qayb
                galka xafladda berri loo qaban doono ‘Sandalshiidmada’ iyo soo saaridda
                ‘Kaayda.’ Si gaar ah, waxaa iyada u sii darnaa in ay dad badan tusto
                ‘Kaaydii’ ay gabadheeda u dhigaysay ilaa iyo maalintii ay dhalatay; lana
                sugaysay inay hadiyad ahaan u siiso habeenka la arooso, Siddeed iyo
                toban sano iyo bar ayay u soo qalab aruursanaysay, kana dhursugaysay
                habeenkaas caawa soo guuxaaya!</p>
            <h3 id="section-34">— 3 —</h3>
            <p>Wax walba waa la diyaariyey. Guryihii ciduhu degganaayeen dhinacyadii
                ugu wanaagsanaa baa qoysaska cusub loo diyaariyey. Alaab casri ah oo
                boqollaal kun oo shilin ku kacday baa la dhigay. Abuukar iyo Maana,
                guriga reer Aw-Mukhtaar dabaqiisa saddexaad oo dhan baa loo banneeyey.
                Alaab qaali ahna lagu cammiray. Taariikhda xaafadda xaflad-arooseeddii
                ugu weyneyd baa la abaabulay. Intii Degmada ku noolayd iyo intii la
                hal-maasheyba waa la war geliyey. Labadii guri ee labada gabdhood
                ‘meel-fadhiisintooda’ loogu tala galay waa la darbay. Jiija waaba la
                geeyey gurigii habaryarteed ee la fadhiisin lahaa. Gabdhihi loo xil
                saarayna hawshoodii way bilaabeen.</p>
            <p>Aaway Maana-Faay? Waa in la raadiyaa iyadana. Waa in isla subaxaan la
                keenaa guriga eeddadeed Aay-Khayrto ee loo banneeyey, looguna diyaariyey
                tobaneeyadii gabdhood ee labadaas bariye meel fadhiisintu socoto la
                joogi lahaa. Waa gabdho la soo xulay, hawsha loo xilsaarayna yaqaan.
                Waxay isu diyaarinayeen sidii ay marwada cusub ugu cillaan-saari
                lahaayeen, caruusad ugu ekeysiin lahaayeen, casharna uga siin lahaayeen
                nolosha xaasnimada iyo sida ninka loola dhaqmo.</p>
            <p>Gabdhihii afar ka mid ah, eheladeedna u badan, ayaa loo diray in ay
                soo galbiyaan. Ilaa Boondheeray sii baraawiiqlaynayeen, buuqoodana meel
                fog laga maqlaayey. Way ka muuqatay inay yihiin gabal ka soo faniinay
                farxaddii arooska ee subaxaas Xamar Weyne ku faafsanayd. Iyagoo hees iyo
                haloosin la marqaansan qosol iyo is-qunjinna uga caddahay, ayey la soo
                laabteen guri mitir-kubbo ah. Albaab duugnimo rinjigii uga duulay bay
                gargaraaceen. Gabar dhawr iyo toban jira ah oo guntiino aan garbasaar
                lahayn xiran baa ka furtay.</p>
            <p>“Haye Aamino! See tihiin? Nabaddiinna maahinoo? Ma iska roon
                tihiinoo? Haye? Maana ma ku jirtaa?” bay isu raaciyeen.</p>
            <p>“Maya, Maana ma joogto,” bay ugu jawaabtay.</p>
            <p>“Intee jirtaa?” bay hal mar isla wada yiraahdeen.</p>
            <p>“Wallaahi ma sheegi karo, subaxaanba ma arkin. Ma ogi mindhaa iskool
                bay u kallahday.”</p>
            <p>Way is-wada dhugteen, iyagoo aammusan, indhahoodana walaac ka muuqdo,
                ee farxaddii ka bidday.</p>
            <p>“Waa iska sugaynaa intii ka imaaheeso, maahinoo?” mid baa ra’yigaas
                su’aal ahaan kuwii kale ugu soo jeedisay. Mid “Haah” tiraahda, mid
                garbaha nuuxisa iyo mid hore u gudubtaba jawaabtoodii oggolaashay
                noqotay.</p>
            <p>“Leylana shakhay jirtaa miyaa?”</p>
            <p>“Haah.”</p>
            <p>“Shimey soo nakhataa?”</p>
            <p>“Siyeed saac camal.”</p>
            <h3 id="section-35">— 4 —</h3>
            <p>Maana iskool uma kallihin, sida Aamina u malaysay. Waxay u kallahday
                gurigii Axmed Jaamac. Waxay la kallahday arrintii xalay Leyla ku talisay
                iyana go’aansatay. Waxay goosatay in ay aroorta guriga ku gaarto,
                arrintana wajiga ka saarto, ee culayskeeda isaga ku wareejiso. Waayo,
                waqti ma haysato. Way iska garanaysay in subaxaas la soo raadin doono,
                mar haddii lagu tala galay in caawa la nikaaxo.</p>
            <p>Tagsi bay kiraysatay. Intay sii xiintay bay xaafaddiisii ku dagtay.
                Iyadoo weli dhaxamaysan bay irridkiisii gargaraacday. Islaan dariskiisa
                ah oo ku ag cadaysanaysay baa la hadashay oo tiri, “Hooyo ma Axmed baad
                dooneysey?”</p>
            <p>“Haah hooyo.”</p>
            <p>“Axmed ma joogo.”</p>
            <p>“Jaa waa baxay miyaa?”</p>
            <p>“Shalaydii horuuba baxayoo, waxaan u malaynayaa, Gobollada iyo
                meelahaas in uu aaday baan u malaynayaa.”</p>
            <p>“Gobollada aa? Alla aayoy ma hubtaa? Intee waaye Gobolyaalka?”</p>
            <p>“Maandhay anigu mana caddayn karee, mar baan maqlayey isagoo leh meel
                baa shaqo la iigu diray. Wallaahi meesha markii isagu waaba sheegayey,
                ee anaan shaqfad lahaynoo iska liqay. Jamaame miyuu yiri, mise
                Jarriiban, mooyi. Waa un meelayowgaas.”</p>
            <p>Maana eray dambe kama soo bixin. Dhuuntii baa hal mar engegtay. Afkii
                baa jawraray. Carrabkii baa cuslaaday. Wiish baa cirka uga yeeray.
                Wadnahaa gaddoomay. Meel laga jiray garan weyday. Mar quray ka jeesatay
                islaantii oo weli u warramaysa. Warkii ay u sheegaysay bay xammili kari
                weyday. Islaanta iyo warkeedaba uurkay ka nebcaysatay, sidii ay iyadu
                Axmed dhoofisay. Illin indhaheeda ku soo joogsatay bay kala
                carartay.</p>
            <p>Irridkay hal-haleel uga baxday. Jaho ayan garanayn bay afka saartay.
                Addimadii baa ruuxu ka baxay. Oohin bay ceshan weyday. Af labadi bay
                yeertay. Oheey oh! Adduunyadu dhib badanaa! Uurku-taallo weynaa. Ifka
                maxaa kadeed yaal! Bal miskiinaddaa eeg. Albaabkay garaacdaba ma soo
                oodmayaa!</p>
            <p>Muddo saacad ku dhow markay uurka iyo indhahaba ka ilmaynaysay bay
                istiri, <em>Horta maad war sugan raadisid?</em> Warshaddii wiilkeedu ka
                shaqaynayey bay ku dhaqaajisay. Waxay ku sii riyoonaysay iyadoo Axmed
                Warshadda ka dhex heshay, islaanta warkeediina beenoobay. War xunow lagu
                waa! Maana Warshaddii bay isa sii taagtay. Runtii kharaarayd bay mar
                labaad hardiday. Islaanta warkeedii ma beenoobine iyada riyadeedii baa
                beenowday. Ha u bixin, waa riyo iyo caadadeede. Warkii waa la caddeeyey.
                Injineer Axmed shalay baa shaqo degdeg ah Jilib loogu diray. “Afar-shan
                beri buu maqnaanayaa,” baa la yiri. Yaa dhintay yaa nool? Afar iyo shan
                daaye, caawa hadduu dhaxo, ciribtiis go’day, Maanana galbatay. Bal
                guuldarradaas eeg!</p>
            <p>Irrid kaloo ay garaacdo markay garan weyday, bay aqalkii Leyla
                xaggiisa u soo luuddey. Goor maalintii shan saacadood gudubtay bay
                gurigii ay aroorti ka kallahday ku soo dhacday, iyadoo addimada dhulka
                ku jiidaysa, unuunkeeduna culays weyn ku hayo sidii qof kiintaal ciid ah
                madaxa loo saaray. Erayadii kharaaraa baa weli dhageheeda ka sii
                yeeraya, “Axmed ma joogo. Shalaydii horuu baxay. Gobollada iyo
                meelahaasuu aaday baan u malaynayaa. Jilib baa shaqo degdeg ah loogu
                diray!” <em>Jilibeey laguma dego. May Injineer kale dalbato. May
                    shaqadeeda dib u dhigato, maxay ku degdegaysaa? Ma dibindaabyadayda iyo
                    dumista aayahayga!</em></p>
            <h3 id="section-36">— 5 —</h3>
            <p>Iyadoo sidii qof duumo hayso u hagoogan bay soo gashay bersaddii
                gabdhuhu ku sugayeen. Hal mar bay sacab iyo mashxarad la soo boodeen.
                Dhawaaq farxadeed bay kala hor tageen, iyagoo kaftan iyo ciyaar la
                sacbinaya, ee ku qaylinaya, “Weey, arooska! Arooska! Arooska!” Ina
                eeddadeed Shariifo oo u buuq yarayd, ergadana iyadu hoggaaminaysay ayaa
                tiri, “Waryaa maxaa jira inteed ka baxday isla wareeg yahay, ad beriga
                waaba na noojisaye?”</p>
            <p>Iyadoon afkeeda u furin bay hore uga gudubtay. Qayladoodii baa
                madaxii wareersanaa sii danqisay. Arooska ay kula kaftamayaan bay ku
                xajiimootay. Farxaddoodaa dhibaysa. Waayo, waxa farxadda ka keenay bay
                og tahay. Waa waxa iyada murugada ku beeray. Muruqa laba suulle, ninba
                si ku ah! “Maxaa? Wajigaada see camal? Wax faraxsan ma u ekide?” mid baa
                ku tuurtay.</p>
            <p>“Qaf arooskeeda loo darban yahay, iidana tiirayso, maa la soo arkay?”
                mid kalaa ka daba tiri.</p>
            <p>Mid saddexaad baa intay isku hallays garbaha gacanta uga saartay, cod
                macaan ku tiri, “In run ka tahay maa mudaysiin, iswareys lee waaye.
                Qalbigay ka faraxsan tahay. Soo bax, soo bax! Saacaddaan dadka waa na
                dhararsadeene!” Intay gabadhii kaftamaysay gacanteedii iska dalfisay bay
                sariir isku tuurtay.</p>
            <p>Shariifo oo dareen galay baa intay soo kor fariisatay, qosolkii iyo
                kaftankiina joojisay, si qabow u tiri, “Maana, maxaa ku daaray abbaay?
                Ma jirran tahay?”</p>
            <p>“Waa jirranahaye i dhaafa, asxaan ii suubbiya!” Waa eraygii u
                horreeyey ee Maana ka soo baxay. Beenteed ma aha. Nafsad ahaan bay u
                jirran tahay. Jirrada nafsadduna way ka culus tahay tan jirka.</p>
            <p>“Yareey a na daahine soo bax aan ku dhahay, iswarays badnaa iida?”
                Mid fudfudud baa tiri, Shariifase hadalkaas uma bogin. Waxay ogaatay
                arrintu sida ay moodayaan in ay ka khatarsan tahay. Sidaa darteed, Maana
                waa in la sabaaliyaa, si ay ugu guuleystaan hawshii loo soo xil
                saaray.</p>
            <p>“Maana! Soo joogso-hee macaaneey!” Shariifaa codsi qabow ku celisay,
                “Arooskii waa la darbay. Wax kasta diyaar waaye. Meel-fadhiisintaada
                minankaaynii aa loo darbay. Unukana hadda xaalkaan meehaasaa nugula
                sugaa.”</p>
            <p>“Abaay an aroos ma u jeedee warkoo kale ma ii heesiin?” Maanaa cod
                kii hore ka nool si adag ugu soo halgaadday.</p>
            <p>Siddeed indhood oo iimaan xumo soo gashay baa amankaag isku eegay.
                Midiba midda kalay aamusnaan ku su’aalaysay.</p>
            <p>“Maxaa jiraa?” mid baa hadashay, intay Maana-Faay is-dul taagtay.
                “Igaarkaas waa fiican yahay walaalkaada waaye, quruxlow waaye. Iihi.
                Meel ma la’o. Jiis ma aho. Ishoo ma la’o. Wax kale ma khabo maxaad ku
                diideey hadda waayee?”</p>
            <p>“Run waaye wallaahi igaarkaas boqor waaye,” mid kalaa u marag
                furtay.</p>
            <p>“Haddiis fiican yahay,” Maanaa ku jawaabtay, “Iyo haddiis quruxloow
                yahay, idinkaas nii yahay. An wax ma iga gelin. Ma aroosaayo, mana i soo
                galo. Haddiid aroosaysiin idinkaba gabdho waa tihiin, ee haddii Muslin
                tihiin, nigula soomo, nigula salaado warkaan mar dambe ha igu soo
                nakhina. Ammaan aa niiga helo!”</p>
            <p>Mar labaad baa la is-eegay, garbahana la nuuxiyey. Waa astaan
                quusasho.</p>
            <p>“Naga keena! Maana bakaar aan unuku ogeyn aa u duugan. Wixii jira
                Ilaahaa oge; unuka hortiiba adeeg lee aheen, dadkii nasoo diray aan u
                sheegaynaa. Adeeg ma cabsado ninkiisaa cabsada.” Sidaasay go’aansadeen,
                ugana dareereen, iyagoo sidii Maana addimada jiidaya, astaantii
                fashalkuna indhahooda ka muuqato. Boondheere farxaddii ay la soo galeen
                kalama bixin. Qosolkii badnaa iyo qayladii raynraynta ee ay saaka ku soo
                jid mareen waxaa beddelay su’aalo yaabban iyo muran jaho-wareersan.
                Waxay sii asaraartamaanba ugu dambeyntii waxay isku raaceen in ay guriga
                reer Xaaji Muumin balleeyaan, warbixintoodana geeyaan.</p>
            <p>Markay gidaarkiisa la soo laabteen baa waxaa ka hor yimid Aweys oo
                degdegsan. Fudfudayd farxaddu ka keentay buu la ordayaa. “Haye, waa
                geeseen maahoo?” buu hadal uga bilaabay markuu indhaha qac kusiiyey.
                Intay aamuseen bay midiba mid fiirisay, sidii iyagoo isku riixaya u
                sheeg iyo adigu u sheeg. Mid waliba waxay ku dhici la’ayd in ay farxadda
                Aweys wajigiisa ka muuqata iyadu toogato.</p>
            <p>Aamuskoodii iyo farax la’aantoodii buu ka shakiyey. Markaasuu yiri,
                isagoo qudhiisa wax iska beddeleen, “Maxaa idin daaray? Maxaa la hadli
                weesan tihiin?”</p>
            <p>Shariifaa la wada eegay; markaasay jawaabtay, ee tiri, “Jaalle wax
                aan geenay iyo wax soo socda midna ma leh. Qaftii waa na soo diidday.
                ‘Aroos ma u socdo, igaarkaasna ma i soo galo,’ ay na soo dhahday.”</p>
            <p>“Iyaah? Maxaa waaye waxaa ku hadlaysid?” Aweys baa isagoon is-ogeyn
                la soo booday. Warkii kharaaraa baa wadnaha ka abbaaray, miyirkiisana
                wax u dhimay; markaasuu gabadhii sheegtay ku xanaaqay. Xanaaq ama ha
                xanaaqin. Wallee xaqiiqa qallafsan baa ku hortaal! Gabdhihii buu su’aalo
                aan badankooda loo baahnayn ku wareeriyey. Mid walba dhowr iyo toban
                jeer buu ka hadliyey. Wixii ay la kulmeen oo tifaftiran bay u meeriyeen.
                Wixii lagu wada hadlay oo dhan bay xaraf xaraf u xafidsiiyeen, siday ugu
                celcelinaayeen, ee midiba mid u kabaysay.</p>
            <p>Ugu dambaystii wuxuu amar adag ku siiyey in ay guriga fariistaan,
                isaga uun ka war sugaan, ilaa uu soo noqdana afkooda xirtaan, ee arrinta
                sir ka dhigaan. Wuxuu og yahay haddii warkaasi reer Aw-Mukhtaar gaaro,
                in talo fara ka baxayso, dhimbisha cirka u duushaana carrada wada
                gubayso.</p>
            <p>Aweys filan-waagii buu la argagaxay. Arrinta culayskeedii buu la
                turunturrooday, tallaabadii uu qaadi lahaana ka wareertay. Boqollaal
                go’aan oo is-wada jiiraya ayuu daqiiqad gudaheed ku gaaray, kuna
                dumiyey. Marba talaa isu caddaysa, haddana dib kala soo xumaata. Mar
                wuxuu is-yiri <em>Maana-Faay ku orod, gar iyo gardarro, geeri iyo
                    nololba ku keen!</em> Haddana wuxuu is-yiri, <em>Malaha aabbaa kugu
                    dhaama, intaan warku bixin ka gaar, kana xilsaar.</em> Mar waxaa ku soo
                dhacday, <em>Ishaartu waa xun tahaye, adigu is-dabbar. Intaan warkaan la
                    ogaan inantaadii la dhuumo. Inta ay meel-fadhiisinta ku jirto ka
                    faa’iidayso, waa meel laga fakin karee!</em> Misana wuxuu is-yiri,
                <em>Waa intaasoo xaalku hagaagaaye waxba ha is- biimayn.</em>
            </p>
            <p>Talo waxay marba meel iska tustaba, tii u horreysay buu ku adkaystay!
                Intuu tagsi ingeej ah boobay buu Boondheere afka u saaray. Isagoon dheg
                la qabto lahayn buu walaashii, oo sariirtii ergadii hore uga soo tagtay
                weli jiifta is dul-taagay. “Waryaa Maana,” buu hadal dhimbilo ka
                faniinayaan uga bilaabay, “Maxaa waaye waxa aa ku kaceesid! Maxaa inta
                ka suubihee-saa? Soo bax waa lagu sugaayaaye!”</p>
            <p>Maana uma jawaabin, mana jalleecin. Hadalkiisa uun bay aqoontay in uu
                Aweys yahay. Markaasayba jirro hor leh ka qaadday. Dareenka ay ka qabtay
                baa wuxuu ahaa in uu yahay ninka dabinkaba ku riday ee daraaddii loo
                sadaqaynayo, si uu Jiija ku helo. Aweys iyo Iikar maanta isuma dhaamaan.
                Kan horaabay sii neceb tahay. Araggiisa iyo agtaagnaantiisaaba dhibaysa.
                Eraygii afkiisa ka soo baxaaba, holac iyo xajiin buu ku kicinayaa.
                Isaguna in ay wax ka maqasho warkiisana qaadatuu quuddarraynayaa. Waxaa
                ugu dambeysay iyagoo walaalo is-jecel ah, warkiisa tixgelisa, wuxuu
                waydiistana ka aqbasha. Kama hor cadda Maana-Faay baad gacmo maran kala
                noqonaysaa. Yaa u sheega inaan Maana Maanadeedii ahayn, xaalkuna xaalkii
                ahayn?</p>
            <p>Kor iyo hoosba waa ula hadlay. Kulayl iyo qabowba waa ku tijaabiyey.
                Handadaad iyo hanuunis midna uma yaraysan. Xitaa waa u dan sheegtay,
                markii damboo ay u soo dabci wayday. Walaalnimadoodii buu ku
                beer-laxowsaday. Wanaaggii ka dhexeeyey buu xasuusiyey. Qalbigiisuu u
                fayday. Wuxuu u sheegay in uu Jiija jecel yahay, hadday iyadu Iikar
                diiddana isaga Jiija loo diidayo. Sidaa awgeed, wuxuu yiri, “Adina ha
                is-ceebayn, saan ma kuu fiicnee, anina gabartaas waa jeclahay, madaxaaga
                yaan ku gafin.”</p>
            <p>“Adiga dantaa lee ka fekereysaa,” bay ugu jawaabtay, “Tayda ma ka
                fekeraysid. Gabartaas haddii jeceshay, ad iska aroos, an maxaa iga
                rabtaa? Haddii madaxayga kugu diiddo, hortiiba ma ku rabin.”</p>
            <p>Markuu ka quustay buu ku handaday in khasab wiilkaas loogu darayo.
                Wuxuu ku fakaray inuu khasab tagsiga ku saaro. Laakiinse intuusan ku
                tallaabsan baa waxaa yimid seeddigiis Ciise-Dheere. Imaatinkiisa mar wuu
                ka naxay, marna wuu ku farxay. Wuxuu uga naxay khasbiddii oo aan
                seeddigi hortiisa uga suurta geli karin. Wuxuuse ku farxay hididdiilo ka
                gashay in uu la maslaxo ka dibna intay dumaashigeed ka xishooto,
                walaalkeed raacdo.</p>
            <p>Ciise-Dheere, markii Aweys arrintii u sheegay buu maslixiddii Maana
                wax ka galay. Wuxuu iska dhigaayey sidii nin xog-mooge ah oo xaalku u
                cusub yahay. Wixii xalay gurigiisa ka dhacay iyo waxa uu Axmed Jaamac
                iyo Maana-Faay dhexdooda ka og yahayba wuu is moogaysiinayey. Wuxuu
                Maana ku celceliyey in ay walaalkeed raacdo, waalidkeed taladiisana u
                hoggaansanaato.</p>
            <p>Waanadaasi waxay noqotay war malaggi galay, Maana mowqifkeedii waxba
                kama beddelin. Aweys guuldarradiisii buu la gaddoomay. Isagoo yaabban
                buu aabbihi u wargeeyey. Xaajigu markiisuu booday. Xanaaq buu maradiisa
                ka batay. In gabadhiisu ku gacan sayri kartuu garaysan waayey. Caradii
                buu gurigii Leyla iskula soo gaddiyey, isagoo dhaaranaya.</p>
            <h3 id="section-37">— 6 —</h3>
            <p>Maana way iska garanaysay, qofka markaan ku soo maqan in uu aabbaheed
                noqon doono. Waxa uu sameyn doonana way qiyaasaysay. Wiish hor leh baa
                ku yeeray. Waxa dhici doonay ka argagaxday. <em>Dambi iyo eed un baad
                    kororsatay, mana baxsanaysid laba goorraba,</em> bay is-tiri.
                Diidmadeedii bay ka shallayday. Gabdhaha iyo wiilkaba markay diidaysay
                iyo wixii ay kula hadlaysay midna kama ahayn go’aan ay hore u gaartay.
                Walaacii hayey iyo caradii ay ku kaakiciyeen uun baa ka keentay.
                Dareenkeeda nafsaaniga ah uun bay ka tarjumaysay. Laakiinse uma caddeyn
                tallaabada ay qaadi doonto iyo waxa ka dambeyn doona. Go’aan cad oo ay
                gaarto waxaa ugu dambeeyey kii ay ku goosatay in ay Axmed Jaamac
                raadiso, xilkana ku wareejiso. Sidii ay u soo weyday, ergooyinkaan uun
                bay la kulantay, maskaxdeeduna talo cusub ma haleelin.</p>
            <p>Haddase xaalku waa xun yahay. Arrintu intii hore way ka sii
                kharaaraatay. Xaajigii oo xanaaqsan baa imaan doona. Bal maxay samaysaa?
                Ma is-dhiibtaa? Ma is-qarisaa? Ma is-waashaa? Ma isa sii adkaysaa,
                xoogba ha lagu muquuniyee?</p>
            <p><em>Murugo meel ku gayn maysee, maskaxda dhalaali! Maxaad yeeli
                    doontaa?</em> Talo way ka murugtay. Cid ay miciinsatoo wax ku biirisay u
                baahatay. Leylay tawday! <em>Haddii Leyla joogi lahayd! Oo maad
                    raadisid?</em> Talaa qalow ku soo tiri. <em>Gurigaan ka bax, Leyla
                    Isbitaalka ugu tag! Lana soo tasho!</em></p>
            <p>Intay dumaashigeed iska fiirisay bay irridka fur-dug ka tiri, sidii
                maxbuus jeel ka baxsaday. Jidkii u toosnaa ma marine, kor bay ka
                wareegtay. Tubta toosan waxay uga weecanaysay cabsi ay ka qabtey in ergo
                kaloo ciddii ka timid ka hor timaaddo. Talada Leyla ku biirin doontay ka
                sii fekertay. Intaysan fogaan bay wax soo gocatay. <em>Leyla sow tii
                    tiri, “Haddii Axmed maanta kula dhuuman waayo, waalidkaaga taladiisa
                    iska raac.” Haddii Axmed la waayey, “Waalidka raac,” lee
                    dheheesaa.</em> Walaac bay waddada isla dhex taagtay. <em>Kaalay aaway
                    saaxiibtaa Sahra Yuusuf? Maxaad iyada ugu qayla geysan wayday? Maxaadse
                    hadda ka hor la xasuusan wayday?</em> Markay ku soo dhacday bay yare
                faraxday. Way isla yaabtay waxa ay ilaa shalay la xasuusan wayday.
                Mashaakilkii badnaa baa maskaxdeeda hafiyey.</p>
            <p>Guri ay tiqiin oo taleefon leh bay ku leexatay. Markay shan lambar
                wareejisay bay sammaacaddii ka dhex maqashay, “Halow?”</p>
            <p>“Dugsiga Dhagaxtuur maahoo?”</p>
            <p>“Haah walaal.”</p>
            <p>“Aboowe waxaan rabey yartoo macallimad eh, Sahra Yuusuf la
                dhahaayo.”</p>
            <p>“Wax yar sug, waa laguugu yeerayaaye.”</p>
            <p>Wixii yaraa ka dib bay maqashay cod ay si fiican u taqaan oo leh,
                “Halow?”</p>
            <p>“Sahra!”</p>
            <p>“Weey! Maana-Faay miyaa? Naa naga tag wax lala hadlo ma tihide!
                Naayaa maxaad iigu goysay? Beryahaan dhan inteed ka baxday? Halow?
                Maana! Maxaa dhacay, waryaa? Haay! Waa oynaysaa miyaa? Maxay tahay
                fiiqfiiqdu! Maxaa kugu dhacay abaaye? Alla anigaayeey! Gabadhii maxaa
                helay? Maana! Ila hadal nooh, maxaa ku helay macaaneey?”</p>
            <p>“Sahra! Iihi. A-b-a-a-y-e-e-y. Cawadaay. Ihii…”</p>
            <p>“Ii sheeg nooh, cawada maxaa jira, bisinkee?”</p>
            <p>“Waa la nikaaxaa!”</p>
            <p>“Nikaax aa? Nabigiyo Quraanka! Heedhe nikaaxuna muxuu yahay, maanta
                in aadan fayoobayn shaki iigama jiree?”</p>
            <p>“Iii. Alla iga aamuseey! Ihii!”</p>
            <p>“Maana! Ila hadal, see wax u jiraan?”</p>
            <p>“Iii… Iihi.”</p>
            <p>“Ba’ayeey! Yartii amar baa ku dhacay! Maana! Xaggee hadda joogtaa?
                Meesha aad joogto lee ii sheeg, anaa kuu imaanayee.”</p>
            <p>Si dhib leh bay ugu sheegtay meesha ay joogto, iyadoo taleefoonkii
                sii dhigaysa, intay hayn kari wayday. Sahra halkii ay taagnayd bay orod
                ka soo bilowday, iyadoon taleefoonkii si fiican isu saarin,
                Maamulaheediina ka soo fasax qaadan. Tagsi meel taagnaa bay intay sidii
                wax waalan isugu tuurtay wadihii ku tiri, “Walaalow Boondheere degdeg
                iiga gaarsii!”</p>
            <p>Lama ahayn inuu jiro war uga xun oo ay maqli lahayd, “Maana-Faay nin
                aan Axmed Jaamac ahayn baa guursaday.” Is-weydiino fara badan baa
                maskaxdeeda ku soo buuqay. Tan ugu weyni waxay ahayd ninka Maana caawa
                loo nikaaxinayaa waxa uu yahay iyo dariishadda uu ka soo dusay. Intii
                xaalkaan degdegga ahi soo baxay, iyada iyo Maana isma arkin. Ka horna
                tan dambe lama socodsiin in ina adeerkeed la siiyey. Waxay ka baqaysay
                inay Axmed uga warsheekooto, arrintuna xumaato.</p>
            <p>Shan daqiiqo ka dib bay soo kor joogsatay tii kaloo weli sidii u
                ooyaysa. Muuqaalkii Sahra ayaa oohintii uurkeeda ku xabbisnayd oodda ka
                rogay. Awel way ka soo bixi la’ayd sidii qof khatar kadis ah ku
                argagaxay.</p>
            <p>Sahra markii saaxiibteed arrintii war buuxa ka siisay bay intay
                gacanta qabatay ku tiri, “Ina kici!”</p>
            <p>“Intee aadaynaa?”</p>
            <p>“Soo bax anaa kuu sheegi doonee, hadda war badan looma baahnee!”
                Intay tiri bay tagsigii ku ridatay. Keligeed baa go’aan degdeg ah
                gaartay. Mar haddii Axmed maqan yahay, arrinna halkaas marayso, waa in
                ay iyadu xilka dhabarka u ridataa, ka dib wixii dhacaayaba ha ka
                dhaceen.</p>
            <p>Intay gurigeedii gaysay bay korka uga xirtay. Taleefoon bay qabsatay.
                Leylay isbitaalkii ka wacday. Inkastoo ay aqoon u leedahay, Maanana u
                sheegtay in ay la safan tahay, haddana kalsooni buuxda kuma qabin, maxaa
                yeelay, arrintu waa sir culus oon qofna sahal lagula socodsiin karin.
                Leylana gacan bay baahan tahay. Salaan guud iyo kor-wareeg bay ku
                bilowday.</p>
            <p>“Bal qoftii Maana ahayd ka warran,” bay tiri. Leyla way ku faraxday
                la soo xiriiridda Sahra iyo la soo hadal qaadiddeeda Maana. Qudheeda
                arrintu kaar weyn bay ku haysay. Waxay ka walwalsanayd waxa Axmed samayn
                doono. Inuu jecel yahay way la socotay, mowqifka uu guurka ka qabose
                fikrad kama haysan. Inuu maqan yahay oo Maana soo weydeyna weli kama war
                hayso.</p>
            <p>Leyla wixii jirey bay Sahra uga xog warrantay, si ay iyaduna fikrad
                uga siiso mowqifka walaalkeed taagan yahay iyo waxa uu yeeli doono.
                Waxay uga naxsatay in wiilkii maqan yahay. Haddana waxay ugu
                laab-qaboojisay inuu beryahaanba Maana guurkeeda ku hadaaqayey, haddii
                laga carqaladeeyana uu nafta ag dhigi doono.</p>
            <p>Labadii gabdhood talay is-weydiiyeen, Sahra markay Leyla calool
                ogaatay bay shaaca uga qaadday in ay Maana gurigeeda ku qarisay. Waxay u
                caddaysay inay walaalkeed iyadu ka wakiil tahay, ballanna qaadayso inay
                wax waliba hagaagi doonaan. Leylana waxay ballanqaadday in ay sirtaas
                xajin doonto, wixii Maana farxaddeedu ku jirtana ku garab taagan tahay.
                Isla markiina waxay go’aansatay in ay ciddii degdeg ugu tagto intaan
                guriga loogu imaan. Waxay rabtay in ay iska dhigto sidii qof xog-mooge
                ah, oo u haysata in Maana cidda soo aadday. Waxay ka cararaysay in lagu
                tuhmo in ay iyadu Abuukar diidmadiisa Maana ku dhiirri gelisay.</p>
            <p>Intay qadadii boobsiisay bay bixid u labbisatay. Iyadoon wali soo
                bixin buu aabbaheed ku qabtay. Aad bay u naxday, sidii qof tuugo lagu
                qabtay. Jarteedii ka kala dhantaalantay bay ka xumaatay. Markii
                aabbaheed Maana-Faay waydiiyey, warkii ay beenta ku qurxin rabtay, wuu
                ka kala dhumay. Si kastaba ha noqotee, way u sheegtay qasdigeedii ahaa
                in ayan Maana guriga ku soo gaarin, una haysato in ay cidda soo aadday.
                Xaajigii riwaayaddaas kama rumaysane, caradii uu la soo wirwiray buu
                kula dhacay. Canaanteeduu garka u geliyey, “Dulmiga dhan adiga waaye. In
                aa caasi tihid, iidna caasi tahay waa nii ogaaday. Dulmiyaad raalli
                isugu tihiin, laakiin, waa arki doontiin wixii ka dhaca! U sheeg
                daanyeertaas; mukhribkaan haddii minankey ka waayo, ma i soo gasho, mar
                dambana foolkeyga ma soo joogsan karto. Horlee suuqeeda ha u gasho.
                Qaftii hallaaweyso ma la kasi waayo!”</p>
            <h3 id="section-38">— 7 —</h3>
            <p>Xanaaqii uu Boondheera kala rogmaday buu Xamar Weyne kala dhacay.
                Mise kaba daran! Xaafaddii oo dhammiba waa gabagabo iyo colaad aan daba
                la qabto lahayn. Intii uu maqnaa baa ammuuri dhacday. Gabdhihii ergada
                ahaa baa adduun qasay. Waa dumar iyo war jecliye, arrintii in ay
                qariyaan la isku ogaa bay oodda ka qaadeen. Afartoodii baa afarta jaho u
                kala faafiyey. Qoftay arkaanba ku taabtay. Tii ay ku taabataaba tu kalay
                ku sii taabatay. Wax guriba guri u sii gudbiyaba, gurigii reer
                Aw-Mukhtaar baa warkii dalaq yiri Iikar baa farta laga saaray, xogtii oo
                la sii buunbuuniyey, la sii kharaareeyey si kajan iyo jees-jees ku
                jirana loogu jeediyey. Haddee yaa haya wiilkii ‘biidka’ ahaa, ee la
                yiri, “Gabadhii aad isu dhisaysay way ku nacday!” Xanaaq buu furka
                tuuray. Cirkii iyo dhulkiiba ka yaraadeen.</p>
            <p>“Allow ba’ay!” buu la soo booday, “An maaba naag yaanyow la ii
                tuutuugaa, oo sharafteyda lagu baabi’ihaa? Waxaa dhan adoogeeyaa ii
                keenay. Bes waaya aniga waa is-duugaa.”</p>
            <p>Xanaaqa Iikar waxba ma ahayn marka la arko hooyadii Aay-Soonto.
                Bambadii fidmadu waxay dhab ahaan u qaraxday markii warku Aay-Soonto
                gaaray. Intay cirkaa u boodday bay marada dhegta qabsatay, afkana
                furatay. Maana-Faay oo maqan bay miiska kawaanka dhigatay. Cadba mar bay
                goosatay, “Haah! Tii xumayd maaba saas keentay! Maxay is-mudday
                fool-daanyeertaas oo guur weysay. Igaarkeyga leeba loo tuutuugaayey
                maahine hortiiba yaa rabey cajuustaas? Asxaankii loo galay maaba saan
                keentay, guumeysta oo meel kasta laga soo nacay. Ku fac miyaa
                igaarkeyga? Haddii iida naag ka soo hartana ma aroosaayo igaarkeyga.
                Iidlee maa loo gudey! Meekha gabar aa Iikar ka daba ooyooheeysa? Xamar
                gabartiis rabaas ka soo baxsahaa.”</p>
            <p>Dacas iyo garbasaar iyadoon midna qaadan bay bannaanka u kudday;
                iyadoo weli sidii u daldalmaysa, keligeedna isla buuqaysa, ee marna
                Maana-Faay cay u miisaysa, marna Jiija u dhaaranaysa. Waxay isku sii
                daysay gurigii walaasheed ee subaxnimadii gabadheeda meel-fadhiisinta
                loo geeyey. Iyadoo xammaysan bay ka dul dhacday gabdhihii oo farxad la
                kala ordaya, rikoor u daaran la heesaya, badankoodu ku hawllan
                cillaansaaridda Jiija oo dhexda u fadhida, sidii boqorad ciidankeedii
                iyo la taliyayaasheedii ka dhex sheekaynaysa!</p>
            <p>Aay-Soonto sidii Malakul-mowdkii bay mar qura ka dul dhacday
                boqortooyadii ciidaysay. Hablihii faraxsanaa bay dhex jiirtay. Intay mar
                qura hadalkii gooyeen bay indhaha kor ula raaceen haweeneyda
                dhiillaysan, ee sharku indhaheeda iyo afkeedaba ka fanfaniinayo. Waxay
                gabdhihii sii jibaaxdo, ee mid ay garbiso iyo mid ay ku joogsato ka
                dhigtaba meeshii Jiija fadhiday markay gaartay bay intay qalabkii
                cillaanka laad ku dhufatay, markii shayba meel u faniinay, gabadheedii
                si qallafsan gacanta u qabsatay, amar degdeg ahna ku siisay in ay sara
                kacdo, horena u raacdo. Iyadoo sidii tuug la qabtay u hoggaaminaysa ayey
                irridka kala baxday. Hablihii heeganka ahaa af-dhalaalaa ka soo haray.
                Ammankaaggii bay iyagoo cayrnimo, caro iyo calool xumo la aamusan
                indhaha taag-taagayeen, sidii geel-jire hashiisii u dhalaysey ee uu
                baarka u salaaxayey libaax ka dafay; hadduu ka daba ordo, ama ka daba
                hadlana ka cabsanaya inuu isaga qudhiisa ku soo jeesto, naftiisana u
                qoonsado.</p>
            <p>Aay-Soonto wixii ay ku hadashay iyo wixii ay ku kacdayba, dumarkii
                Xaafadda wuxuu u noqday war cusub oo aan kii hore ka xiise yarayn. Kaba
                kulul, kana khatarsan. Si dhakhsa badan buu warkaasina markiisa u
                tarmay. Isagoo xawaaraynayuu Xaafadda sii dhex xulay. Sidii dab kayn
                caws badan qabsaday baa aqalba aqal u gudbiyey. Wax la sii wad-wadaba
                Aay-Caddeey oo aqalkeedii dhex fadhidaa lagu dhibciyey. Dhowr naagood,
                oo sidii abaalmarin lagu siinayo mid waliba yaan lagaaga hormarin
                lahayd, baa mar qura ku wada kulmay.</p>
            <p>Haddee ma war baa ka dambeeyey? Maxaad ka sugaysaa hooyo lagu
                guubaabiyey, habar facaaga ah baa gabadhaadii fagaare ku cayday,
                wiilkaagiina furatay! Goor ay kacday, goor ay jaranjartii dheerayd ka
                soo booddey iyo meel ay soo martay midna ma is-ogayne, iyadoon dheg la
                qabto lahayn bay Soontoo jikadeedii ka dhex guryamaysa, ka dul dhacday.
                I bixiyow i bixi! Waa la isula kala baxay. Aay-Caddeey codkeedu wuu ka
                soo horreeyey. Soontoo markay gabadheedii guriga gashatay, hawsheedii ku
                sii jeesatay baa ku war heshay albaab turriisho la’aan looga qab siiyey
                iyo erayo rasaas ahaan isaga soo daba dhacaya, oo irridka ka soo leh,
                “Hooy! Ad maa gaartey inaad gabarteyda afkaada ku soo taagtid? Hortiiba
                iida maa nii rabtay, waa laguu tuutuugaayey maahine? Igaarka abtigeeda
                ay u joogtay, ee mar dambe alcaan-yahay gabarteyda afkaada a ku soo
                bi’in! Igaar maashiyaad khabtay, hortiiba laamaleeyshaas ahaaye,
                seegseeggaas oo cawo sagaal saac soo hoyahaaya! Kaas maa hortiiba
                gabarteyda istaahilay?”</p>
            <p>Ma war baa yaal! Maxaad ka filaysaa Aay-Soontoo intii hore intaas
                loogu daray. Afarta addin iyo afkaba isku mar bay la baxday. Waa la isu
                fara baxsaday. Af iyo addin wax la isula haray ma jirin. Waase la kala
                dhex galay, lana kala canaantay. Aay-Caddeey waxaa si gaar ah loogu
                eedeeyey weerarka ay ku soo qaadday guriga islaameed, oo weliba ah
                gurigii dumaashigeed. Markii hore miyir ma lahayne, markii sama-jeclihii
                goob-joogga ahaa u caqli celiyeen bay is-garatay. Markii dumaashigeed la
                garansiiyey, bay intay isku yaxyaxday dib u laabatay, iyadoo dumar fara
                badani galbinayaan, qaar kalena Soonto celcelinayaan.</p>
            <p>Aay-Caddeey dagaalkii gurigeeday kula noqotay. Maalintaas dhawr
                bakeeri way iska jabisay. Dhawr jeerna Cumareey bay dambi la’aan
                dharbaaxyaysay. Caradii ay aabbihi iyo ciddooda oo dhan u qabtay bay
                yarka kula dhacday. Isagu ma garanayn amarka dhacay waxa uu yahay.
                Wuxuuse dareemay in aan maanta xaalku fiicnayn. Markaasuu hadalkii iyo
                ciyaartiiba yaraystay, oohintii iyo cabashadiina badsaday. Intuu marba
                hooyadi tafta qabsado ama lugaha isaga maro, ayuu ku cabanaayey
                “Maamaa!” Sidii isagoo ka codsanaya in ay farxaddeedii soo ceshato,
                isagana ka farxiso. Kamase yeelayne, waxay ugu jawaabaysey, “Shib iga
                dheh aan ku dhahay, idinkaaba nii nacee! Uslee af-xaartaas afka ii
                geliyey. Maahine dhibkaas maa beriga ii imaan lahaay! Shalay-maantaan
                markii aan dhahaayey af-xaartaas afkeeda ha i gelin, wixii ka
                cabsahaayey tan waaye. Mar lee a yimaado. Siin yeelaayo anaa
                kasaayee!”</p>
            <p>Duqeedii oo maqan bay u naqsanaysaa. Iyadoo weli hiifaysuu u soo
                galay. Wuxuu toos uga yimid gurigii Leyla oo uu Maana ka soo waayey.
                Xanaaqii uu la soo galay mid ka kulul bay ka hor geysay. Kiisii i
                qarsuuba noqday. Maana iyo Leylaba intuu iska illaaway buu Aay-Caddeey
                iyo amarka haya ka cawdibillaystay. Intuu dajiyey buu sida wax u jiraan
                ka waraystay. Markay u xog-warrantay buu madaxa gacmaha saaray. Walaalki
                Aw-Mukhtaar buu ku orday si dabka holcaya loo bakhtiiyo. Wixii la
                badbaadin karana loo daba qabto. Goorteed! Ma wax fayow oo la badbaadin
                karaa haray! Dhaladii jabtay, weesadiina qubatay. Aw-Mukhtaarkii oo
                geesa leh baa ka hor yimid. Markii dumarku dagaallamayeen isagu ma
                joogin. Beledka dhexdiisaa warku ugu tagay. Markaasuu guriga soo aaday.
                Wuxuu la kulmay gabadhii uu meel-fadhiisinta ku ogaa oo guriga joogta
                iyo hooyadeed oo cartamaysa, sidii bad kacday. Carruurtii iyo dadkii
                kaloo goob joogga ahaa ayaa uga warramay wixii dhacay. Hal mar baa
                dhiiggu karay, dhulkuna la wareegay. Ma uu garan dareenka ku soo dhacay
                naxdin, xanaaq, uur-xumo iyo amankaag waxa uu ahaa! Isaga iyo xaaskiisii
                bay ka tafatay. Fidmadii ay bilowday buu ku canaantay. Iyaduna wixii ay
                karkaraysay bay ku hurguftay. Go’aankii guurka carruurta ee uu walaalkii
                hore ula gaaray bay ku haaraantay. In uu wiilkooda Iikar sharaf-jab u
                soo jiitay bay ku eedeysay. Iyadaa isla jid leh. Qof walba qummanihiisaa
                qoorta ugu jira! Goor ay labadii is-qabtay kala yar aamuseen,
                Aw-Mukhtaar meeshii laga saraana dhiig lahayn, ee uu guriga dhexdiisa
                jees-jeesanayo, wuxuu sameeyana garan la’ yahay, ayaa Xaaji Muumin oo
                xiimayaa u soo galay. Araggiisii buu uur-gubyo ka sii qaaday. Warkii
                naagtiisu uga balo sheegtay buu isagoon wax hubsan eed kulul ugu qaaday!
                “Adduunyo lee waaye, in maanta amarkaan na khabsado,” ayuu cod uurka ka
                reemaya hadal uga bilaabay, isagoo la moodo in uu keligi isla
                hadlayo.</p>
            <p>Intuu in yar u nastay buu haddana sii watay, isagoo weli hoos u
                jeeda, hoosna u hadlaya, “In adigoo joogtid beriga naagtaada nagu soo
                duusho oo dagaal iyo rabsho nagu sameeso. Hortiiba waa ogaa in aa tihid
                Daacatu-Nisaa!” Intuu codkii kululeeyey, korna u qaaday buu raaciyey,
                “Haddii kale gabartaada ma ku dhici laheen in ay diiddo igaarkii aa
                siisay, naagtaadana ma ku dhici leheen in ay maalin-caddeey dulmi iyo
                dagaal minankeyga ugu soo labbisato. Meesha waxaa ii cad adiga
                naftirkaada in aa raalli ugu tihid.”</p>
            <p>Xaaji Muumin uurkiisii gubanayey bay erayadaas kharaari sii
                holciyeen. Waxay ugu biireen arrimihii hore u dhibayey. Ciilkii uu
                Maana-Faay u qabay. Caradii dagaalka dumarku ku kiciyey. Calool-xumadii
                fashalka soo socdaa ku hayey. Intaas oo dhan isagoo hore u qabay, ayuu
                walaalkiis erayadaas qallafsan ku qaabbilay, eed uusan lahaynna dhabarka
                u saray. Muxuu sidaas ugula hadlayaa? Goormuu raalli ka noqday in
                Maana-Faay Iikar diiddo iyo in Aay-Caddeey dagaal soo qaaddo?</p>
            <p>Sidee maanta loogu eedayn karaa in uu yahay Daacatu-Nisaa, nin
                naagihiisu ka adag yihiin? Wixii uu dadaal sameynayey, abaalkiisii ma
                sidaan buu noqday? Waa maxay waxa uu ku hadlayo Aw-Mukhtaar! Marka uu
                Caddeey duullaankeeda buunbuuninayo, xaggee buu ku hilmaamay naagtiisii
                iyadu caytanka bilowday, gabadheediina soo ceshatay?</p>
            <p>Intaas oo dhan baa muddo aan saddex il-biriqsi ka badnayn Xaaji
                Muumin maskaxdiisa ku soo dhacday. Markaasuu ku sigtay in uu qarxo, ee
                eray qumbulad ah ku jawaabo, dibna isaga laabto. Haddana xargo adag buu
                isku qabtay. Weli wuxuu ka rajo qabay in arrinta la daba qaban karo, ee
                mashruucii isu-guurinta ilmaha la badbaadin karo. Khaladaadkii dhacayna
                la sixi karo, wax kasta ha ku kacdee. Sidiisana waxaa caado u ahayd in
                uu Aw-Mukhtaar xushmeeyo, kana dambeeyo. Maxaa yeelay, waa walaalkiis ka
                weyn, qoyskana oday u ah.</p>
            <p>Sidaa awgeed, ayuu ciilkiisii iyo canaantii gardarrada ahaydba iska
                liqay. Wuxuu isku dhibay in uu dareenkiisa daboolo, jawaab deggenna
                celiyo, si uu walaalkiis u qaboojiyo, ka dibna daawo loo gaaro.</p>
            <p>Xaaji Muumin erayo macaan buu hadalkiisii ku bilaabay. Canaan uu og
                yahay inuusan lahayn buu iska qaatay. Wuxuu ballanqaaday khaladaadkii
                dhacay inuu isagu degdeg u sixi doono. Walaalkiisna wuxuu ka codsaday in
                uu dhankiisa arrinta ka daaweeyo, fidmadii dumarku huriyeenna qaboojiyo,
                si mashruuci la isku ogaa halkiisii uga socdo.</p>
            <p>Taas Alla ma aqbalin. Aw-Mukhtaar kama hoos qaadin. Caradii haysay
                baa caqligiisa indha-tirtay. Erayadiisii eedeynta iyo canaanta ahaa buu
                ku sii tiiqsaday, ilaa uu Xaaji Muuminna markiisa sara kacay. Kulaylkii
                walaalkii ka soo burqanayey baa dulqaadkiisii buux-dhaafshay. Markaasuu
                isna dhankii qaylo iyo eedeyn kala kacay.</p>
            <p>Xaalkii middi middi ku-taag buu isu rogay. Dabkii bensiin hor leh baa
                ku daatay. Holacii waa sii fiday. Dhul fayoobaa buu qabsaday. Waxay
                gaartay in la isugu hanjabo, “Noo kala sooc sarihii iyo dukaammadii naga
                dhaxeeyey, ee adoogay laga dhaxlay.”</p>
            <p>Maalintaasi qoyskaas waxay u ahayd maalin baas. 13kii Mowliidow lagu
                eed! Kala fogaa ciiddii lagu qorsheeyey iyo cawaaqib xumada ay la timid!
                Xaafadi maalinta gelinkeedii hore farxadda iyo damaashaadka isugu
                gurmanaysay, waa taas gelinkii dambe gabida hoos u wada rogatay! Aaway
                dadkii saaka farxadda la soo kallahaye qosolka iyo raynraynta ku wada
                quraacday! Waa kuwaas wada qulbay, qalbigu madoobaaday, qofba jaho u
                jeestay, qaar dhafoorrada haystaan, qaarna farta dhexda ka
                qaniinayaan!</p>
            <p>Qof kaleba ha joogee, Jiija waxay la noqotay in qabri ku dumay.
                Qayaame ka weyn oo ku dhici lahaa in uu jiro lama ahayn. Qulub iyo
                caloolyow bay carrabka dhexda ka qaniintay. Qosol been ahna dadka
                eegmada ku dhibaya, ilkaha u caddaysay, si aan loo oran, “Nin-raadis bay
                la caraysan tahay!” Waa ciqaabka ugu weyn ee ay ku jirto. Calool xumada
                haysoo ayan muujin karin baa cudur hor leh ku noqotay.</p>
            <p>Tabar iyo talo midna ma hayso. Aayaheedu gacanta uguma jiro. Dhaqan
                gaboobay bay addoonsi ugu jirtaa. Oohinta haysa inay sii dayso xataa xor
                uma aha. Iyadoo uurka ka ooyaysa ayay ku khasban tahay in ay qosol been
                ah ilkaha caddayso!</p>
            <p>Aweyska ay u ooyayso qudhiisu maalintaas kama uur-ku-taallo yara.
                Waase ka adkaysi iyo itaal roon yahay. Amarka dhacay isagaba dhaawac
                halis ah ayuu u gaystay. Hase yeeshee, sida Jiija lama ahayn darbi aan
                la dhaafi karin. Calaf aan laga doodi karin. Ma oggolayn in uu
                is-dhiibo, mana garanayn wax uu sameeyo. Filan-waagii bay la noqotay in
                maskaxdiisa fuqba meel u jabay, fikradihii ku soo dhici lahaana faniinba
                meel u duulay!</p>
            <p>Intuu xaafaddii ka qaxay buu qar xeebta ku yaal hoos fariistay.
                Dhagax soo fiiqan buu ku dhacadiidsaday. Faruurtuu dhexda ka qaniinay.
                Fikradihiisii kala firdhaday buu biyaha badda ka dul haab-haabtay. Hadba
                meel bay wax iska tusaan. Wax waliba ku soo dhace. Go’aanna gaari kari
                waa. Waxay uga badan tahay in uu Jiija la dhuunto, kaddib meel kasta ha
                kala dhacdee. Dhibaatooyin sidii uu uga gudbi lahaa la adag tahayna way
                u muuqdaan.</p>
            <h2 id="9aad">Xubinta 9aad</h2>
            <h3 id="section-39">— 1 —</h3>
            <p>Fatuurad cad oo kala jiidan ayaa soo hor fariisatay sar gaaban oo
                guduudan, korkana jiingad gambis ah ka hagoogan. Nin xoog weyn oo
                fatuuradda dhex fadhiyay ayaa intuu saddex jeer saliidda cagta ku
                cadaadiyey, matoorka kaga cabaadiyey. Waa baaq ay isla yaqaanniin isaga
                iyo qof gudaha ku jirtay. Waa siduu rabaye codkii baa gudaha u
                gudbay.</p>
            <p>Waxaa maqashay Beyddan Shabeel oo hor fadhiday, shaqo iyo sheeko
                wixii ay u baahdaanna ka haqab tiraysay, laba nin oo qolka labadiisa
                gees laba joodari iyo dhawr barkimood ku kala dangiiga, laba gabdhood oo
                dhawaan qaan-gaarayna midba tiisa afarta addin dhexdooda ku haysto,
                sidii hooyo iyo ilmaheed, afkana qaad ugu gurayso, marka uusan isagu
                ammuuro kale ku hawlin!</p>
            <p>Muusikada baxaysa, marqaanka lagu dhex jiro iyo buuqa la isku
                maaweelinayo, ma ahayn mid wax laga maqli karo, xitaa haddii daaradda
                bambooyin ka qarxaan. Hase yeeshee, Beyddan Shabeel horay bay labadeeda
                dhegood ugu carbisay in ay midina ku jeesato martida u fadhida, midda
                kalena martida cusub ee soo degeysa dhaqdhaqaaqooda dibedda kala socoto.
                Looma baahna in ay is-arkaan labada martiyood, ama is-ogaadaanba! Yartii
                u adeegaysay oo bannaanka ka shanqaraysa ayay amar siisay, “Naa fiiri
                baabuurkaas!”</p>
            <p>In yar kaddib bay Faaduma-Yarey warbixintii u keentay. Iyada iyo
                guntiinadeedaba waxaa ka muuqda diiftii iyo daalkii ay ku rideen hawlaha
                adag ee is-daba joogga ah ee ay Bayddan martideeda ku farax gelinayso,
                si gacmahoodu jeebabka ugu dhiirradaan, “Naa dhakhso qolkaas soo gogol!
                Keer soo nadiifi! Shaah kale soo kari! Khum-khum soo shid! Kooka-Koolla
                iyo sigaar soo gad! Biyo soo aroor! Suuliga biyo gee! Macawiisaha iyo
                dhiinsoolayaasha dhaq, waa kuwii caawa lagu fariisan lahaayee!”
                Amarradaas fulintooda ayaa gabbalku ugu dhacaa, waaguna ugu baryaa. Kala
                fogaa fahma-darrada Faadumo-Yareey ka muuqata iyo sida ay u shaqaynayso.
                Waa agoon 13 jir ah ee aabbaheed beer yar degmada Afgooye ku lahaa.
                Markuu dhintayna iyada iyo afar walaalaheed ah oo ka sii yaryar, Xamar u
                soo dalaabeen. Dilka, af-xumada iyo shaqada naxariis la’aanta ah waxay
                ugu dul-qaadataa si ay kuwii ka yaryaraa rooti ugu geyso. Badanaa inta
                jeer ay habeen-barkii ula gudday hambada shaaha iyo cashada ay ka kacaan
                martida marqaansan ee Bayddan. Markii soo daadi la yiraahday dambiil ku
                aruursataa, si ay walaalaheed noloshooda ugu badbaadiso!</p>
            <p>Intay si miskiinnimo ah irridka isu soo taagtay bay tiri, “Waa ninkii
                buurraa oo baabuurka dheer wadan jirey.”</p>
            <p>Bayddan sidaas kuma garan karto, immisaa nin buuran habeen kasta
                baabuur dheer soo hor dhigata! Intay yartii indhaha ku caddaysay bay
                tiri, “Heedhe ninka buurani waa kuma?”</p>
            <p>“Kii oo habeenkii dhaweyd Seynab la fadhiyey.”</p>
            <p>Saynab baa intay garatay ninkii ay qaadka afka ugu guraysay afartiisa
                addin ka dhex qaylisay, “Naa waxay sheegaysaa odaygii
                Jaamac-Dhegay!”</p>
            <p>Bayddan halhaleel bay bannaanka ugu boodday. Ma Jaamac-Dhegay baa nin
                laysku ladi karo ah? Waa ragga ay ku dhaadato! Waxay ka xumayd inaanay
                habeenkaas fariisin karin, oo gurigii hortiis la buuxiyey. Inuu ka
                xumaadana way ka welwel qabtaa. Tolow maxay ku raalli gelin doontaa?
                Iyadoo baabuurka daaqaddiisii uu ka furay hal lug sii gashanaysa ayey
                tiri, “Waar Jaamac! Ma adigii baa? Ii warran, beryahaan waa i nacdoo
                lagu waaye! Caawa meel xun baad iiga timid, kuwo baas oo aan iska
                dhaqaajin kari waayey baa gurigii fadhiya. Ii dhiib sigaar!”</p>
            <p>Baakad sigaar ah iyo tarraq hortiisa yiil buu soo haabtay. Intuu
                baakadkii daboolka ka rogay ee xabbadihii safnaa mid soo dhaweeyey buu u
                taagay. Markay la baxday buu intuu tarraqii hal xabbo ka shiday
                dhankeeda isula qalloocshay. Intuusan gaarsiin buu madaxeeda shishadiisa
                wuxuu ka arkay gabar bilicsan oo gudbaysa. Waa Maana-Faay oo ka soo
                laabatay gurigii Sahra Yuusuf ee ay ilaa shalay ku dhuumanaysay. Waxay u
                socotaa gurigii walaasheed Leyla.</p>
            <p>Intuu gabadhii hiyi-raacay, ayuu dabkii gacantiisa ku illaaway, ilaa
                uu kulaylkii dareemay tarraqiina tuuray. Intay daymo duluc leh ku eegtay
                bay tiri, “Ma ku gashay, inaad baxday waa ku arkaaye?”</p>
            <p>“Gelid keliya maahee way iga dhex dustay! Inta aad caga-booreyda iyo
                low-galaaska nagula wareegaysid, bal car qoftaas oo kale keen!”</p>
            <p>“Waar waad caytamaysaaye waad og tahay in aanan caga-boorey keenin.
                Tan qudheeduna meel igama jirto, hadday dahab kula tahay. Caawadaas la
                joogaan hore kaaga dari karaa, laakiin, ma istaahishid.”</p>
            <p>Intuu kursigii kor uga booday oo kulligii dhankeeda u jeestay buu
                xammaasad filan-waa ku yiri, “Ilaah baan kugu dhaarshaye ma taqaan?”</p>
            <p>Intay xabbaddii sigaarka ahayd afka ka bixisay, ee cuntub qiiq ah
                hawada ku dartay bay tiri, iyadoo qab-weyni la madaxtaagaysa, sidii ay
                ceel batrool ah ku fadhido, “Weli Bayddan barashaa kuugu dhimman. Ma
                taqaan, ma taqaan? Kam shufnaa maraakiib macaa-dallaa huuri! Middaan
                iska daaye meeqaa ii qarsoon xuural-ciin dhayla ah oo haddaad
                dhammaanteed dhunjisana aadan ku marganayn! Maxaad fali lahayd haddaan
                ku tusi lahaa dad aan ogahay!”</p>
            <p>“Dadkaas kale oo dhan iska haysoo, tan uun mar qura ma i soo hor
                fariisin kartaa?”</p>
            <p>“War i maqal, Maana meel kaama jirtee, Bayddan gacanteeday kuugu
                jirtaaye, waxaan ku iri…” bay tiri, sidii qof arrintaasi la fududdahay
                ee wax ka muhiimsan soo wadda. Haddana intay jimicsatay bay tiri,
                “Heedhe bal casho ii dir, caawa gaajo xun baa i haysee. Naa kaalay casho
                ii soo gad! Meeday tii gabar ahayd?”</p>
            <p>Way og tahay inaan gabari maqlayn. Cashana dirsan maysee ujeeddo
                kaley leedahay, ninka ay gaadaysaana wuu la garanayaa.
                Waayo-aragnimadeeda ayaa bartay gol-jilicda ragga laga soo galo iyo sida
                marka uu godlan yahay looga gaarsiiyo. Intuu jeebka gacanta u diray buu
                waraaqo lacageed oo mad-madow ka soo bixiyey, isagoo leh, “Maxaa tiri,
                Muuna miyey ahayd? Bal iigu soo celi magaceedii.”</p>
            <p>“Maana-Faay, faceeda-ka-roon!”</p>
            <p>“Ma ciddooday la joogtaa mise waa fiidmeer? Hoo cashada u dirsoo,”
                ayuu yiri isagoo laba warqadood oo min boqol shilin ah u soo taagaya,
                uurkana ka leh, <em>Intaani waa carbuuntii ee qabso, cunaha dig lagu
                    yiriye! Casho in aadan baahi u qabin waan is-ognahaye!</em></p>
            <p>“Jaalle qoftaani qof cayaar-cayaar gasha ma aha,” Bayddan oo markay
                lacagta aragtay codkeedii dhadhan macaan iyo firfircooni ku dheehday baa
                sidaas tiri, “Waa gabar yar oo gurigooda ku asturan, macdanteediina ku
                duugan tahay. Waa bitamiinkaas miiddu da’ayso! Qof waxyaalaha aad la
                maaggan tahay loo quuri karo ma aha, immisa nin baa ka daba dhareeraya,
                ee aan ka diiday inaan u fududeeyo, adiga uun baan ku qaadi waayey oo
                Jaamac igu noqday mooyee!”</p>
            <p>“Allaa-yacisag! Aniga dhan adaa i leh!” buu si raxmad leh ugu yiri,
                isagoo gacaltooyo aan laabta jirin, garbaha gacan ka saaraya.</p>
            <p>“Bayddan Shabeel dhanka ay kaa jirto dhaxani kaa soo geli mayso,” bay
                ku dhigatay, “Adigase waan ku aqaanoo marka aad dan leedahay uun baad
                isu kay bihin-bihisaa.”</p>
            <p>“Inta aan noolahay agtaada iga day, baan ku iri! La’aantaa abaar!”
                buu ku beer laxawsaday, haddana intuu codkii adkeeyey u raaciyey, “Hadda
                goormaad qoftaas igu allifaysaa?”</p>
            <p>“Barnaamijkaaga Jimcaha qorshaha ku darso.”</p>
            <p>“Waa hagaag, inkastoo Jimcuhu igu fog yahay.”</p>
            <p>“Maxaad ku ordaysaa, Jimcaha afar beri uun baa kaa xigtee?”</p>
            <p>“Warkaagaa jira, laakiin, Jimcaha waa la hubaa inaan Muuna helayo sow
                ma aha?”</p>
            <p>“Maana Jimcaha gacantaaday ku jirtaa. Igu hallee aniga! Qorshe kale
                ma geli kartid!”</p>
            <p>“Bal fikrad iga sii dabinka aad u dhigi doontid, si aan wax uga sii
                ogaado.”</p>
            <p>“Ka bax baddaas! Anigey i jirtaa waddada aan u maraayo. Adigu gabar
                diyaar ah baad iga taqaan.”</p>
            <p>“Warkaagaa jira. Saacadda aan is-keenayo uun ii sheeg.”</p>
            <p>“Anigaa Khamiista kuu imaanaya, haddii lacalla wax lagaaga soo
                baahdo; haddii kalena kolley qorshaha iyo saacaddaan kula socodsiin
                doonaa.”</p>
            <p>“Waa hagaag. Nabadgelyo.”</p>
            <p>“Nooli kulante!”</p>
            <h3 id="section-40">— 2 —</h3>
            <p>Maana-Faay waxay ku dhex jirtaa toddobaadkii ugu adkaa taariikhda
                nolosheeda. Guriga walaasheed Leyla ayey karantiil ahaan u joogtaa. Waa
                gurigii ay hawo-gaddiska u soo aadi jirtay markay ku cabburto gurigooda
                jawigiisa. Hadda isagii baa ka hor yimid. Leyladii maaweelin jirtay
                maalmahaan way ku kacsan tahay. Waxay ku eedaynaysaa in ay u soo jiidday
                caro waalidkeed u qaado. Xaafaddii oo dhan waxaa gashay, Leyla Maana
                waxay la rabtaa ninkeeda saaxiibkiis.</p>
            <p>Ciise-Dheere marka uu guriga joogo aad buu ugu dadaalaa in uu
                dumaashidi maaweeliyo, niyaddana u dhiso. Sida Maana ayuu qudhiisu
                maalin walba ku fekeraa, <em>Tolow Axmadkii muxuu ku maqan yahay, muu
                    naga soo dhakhsado!</em> Maana yididdiilada qura ee ay nolosha ka qabto
                waa soo noqoshada Axmed iyo tallaabada uu ku badbaadin doono aayaheeda.
                Ciise iyo Sahraba waxay mar kasta ugu laab qaboojiyaan, in uu soo dhow
                yahay, isla maalinta uu soo galana qaadi doono tallaabo farax gelisa.
                Maalintii dhawr jeer bay shaqadiisa iyo gurigoodaba taleefoon u dirtaa.
                “Axmed ma imaaday?” bay ku waalatay. “Weli ma imaan,” baa lagu wadna
                gooyey. Shantii beri ee uu maqnaa shan bilood bay kala badatay. Lama
                tirin karo inta jeer ay gurigiisa cidlada ah ka soo daclisay.</p>
            <p>Marka Ciise guriga ka maqan yahay, sida badan Sahra Yuusuf bay u
                maaweelo doonataa. Sahrada qudheeda welwel iyo walbahaar kuma yarayn.
                Xil culus bay dareemaysay. Taar iyo telefoonba walaalkeed jawaab way uga
                wayday. Mar bay damacday in ay gabadha Jilib uga daba geyso, halkaasna
                lagu soo mehriyo. Haddana way la habboonaan weyday in ay arrintaas
                keligeed ku tala baxdo. Waxay ku fekertay in ay abtigeed arrinta la
                socodsiiso. Haddana way ka hakatay. Yaa og waxa ka imaan doona,
                waayeelku si kalay u fekeraane! Waxay ka baqday in ay bad gasho!</p>
            <p><em>In isagii la sugo wax dhaama ma leh, wixii uu maqnaadaba waa
                    maalmo yare, intaasna gabadha sii maaweeli,</em> ayey talo dhaafsiin
                weyday.</p>
            <p>Iyada iyo Maana maalin joogto ayey isu arki jireen. Galabtaas Sahra
                waxay soo aadday gurigii walaasheed Leyla. Maanay doonaysay. Iyaduna
                intii ay jidka ku sii jirtay bay gurigeedii u daba martay. Maana markay
                Sahra guriga ka wayday baa wax cululubteen. Goor ay soo leexatay iyo
                meel ay soo martay midna ma garanayne waxay is-aragtay iyadoo gurigii
                Axmed ag-taagan. Irridkiisii oo furan ayey isheedu ‘qac’ ku tiri. Dareen
                silloon baa qabandhaco kadis ah korkeeda ku yaaciyey, xaaddeedana
                dhaqaajiyey. Ma naxdin baa? Ma farxad baa? Ma labadoo is-huwan baa? Ma
                garanayso. Keliya waxay garanaysay in daqiiqaddaas qalbigeedu lahaa,
                <em>Alla waa yimid macaanahaygii! Bishaaro badanaa!</em>
            </p>
            <p>Iyadoo xammaysan bay albaabkii garaacid la’aan jiirtay. Irridkii bay
                ‘dalaq’ tiri. Indhihii hilowga gaamuray iyo hammuunta jacaylku
                hawadinaysay baa sariirtii huruudda ahayd durbadiiba ku hagoogtay qac.
                Nin ku dangiigay baa farxad hore ula soo booday. Qofkii sii xammaysnayd
                naxdin bay dib ula boodday, “Aaa!” intay tiri, sidii bahal dad-cun ahi
                ku soo booday.</p>
            <p>Ninkii oo wajigiisa farxaddii degdegga ku soo gashay degdeg uga
                tirantay, ayaa intuu markiisa dib u hakaday, cod aan yaab ka saan-la’ayn
                ku yiri, “Haye Maana? Sow adiga argagaxay! Maxaa kugu dhacay?”</p>
            <p>In yar bay ka aammusnayd, markii ay neef ceshatoyna, cod niyad-jabsan
                hoos ugu jawaabtay, “Waxna!”</p>
            <p>Kulmiye intuu sare kacay ayuu gabadhii albaabka xaggiisa cucubnayd
                gacanta soo qabtay, si naxariis lehna ugu yiri, isagoo kursi u
                tilmaamaya, “Soo fariiso abaaye! Mininku minankaagii lee waaye! Kow, ka
                warran caafimaadka?”</p>
            <p>Maalintii Axmed baxayey, ayuu Kulmiye weydiistay in uu guriga
                furihiisa u sii hayo. “Waan kuu sii ilaalinayaa, habeen-habeenkii aan u
                baahdana waan ka faa’iideysanayaa,” buu ku yiri. Laakiin ujeeddadiisa
                weyni taas ma ahayn. Waxay ahayd tan galabtaas farxadda ka keentay.
                Waxaa ku soo dhacday in uu Maana ku gaado. Wuu iska garanayey in ay
                kolleyba marmar soo kormeeri doonto, bal in Axmed yimid iyo in kale.
                Wuxuu is-yiri, <em>Hadda uun baad fursad u haysataa in aad ka
                    faa’iideysatid gabadhii quruxda badnayd, qalbigana jilicsanayd.</em></p>
            <p>Muddadii Axmed maqnaa maalintii u horreysay iyo tii xigtay midna
                Maana guriga ma soo aadin. Maalmihii dambe oo dhanna, isaga qudhiisaaba
                bad kale ku jirey, xaafaddaana u kansho hayn.</p>
            <p>Muddooyinkaan dambe, Kulmiye aad buu u soo darsaday. Wuxuu caadaystay
                in uu beryo badan oo isku xiga khamri iyo sakhrad isugu bixiyo. Inta uu
                caadiga yahay waxaa ka badan inta uu sakhraansan yahay. Waqtigii uu
                shaqo tagi lahaa ama waxyaalo kaloo dani ugu jirto ku gudan lahaa aad
                buu u yaraaday. Kharashkiisii xad-dhaaf buu noqday. Waqtigii uu dakhli
                ku soo saari lahaana sidaasuu ku dhumiyey.</p>
            <p>Taasi waxay aad u xumaysey xiriirkii ka dhexeeyey dhinac isaga iyo
                Hay’adda uu ka shaqeeyo; dhanka kalena isaga iyo qoyskiisa. Markii
                labada qolaba waayaan, ee midiba mid weydiiso, ayaa marka dambe laga soo
                helaa isagoo meelo xun dhacdhacaya ama hurda. Xagga shaqada digniin
                badan, ganaax badan iyo hoos-u-dhac badan intaba wuu kala kulmay. Rukhso
                uun baa u hartay, iyadana ma kala jecla. Xagga qoyska xiriirkii oo idil
                waa laga goostay. Waa qoys ladan oo lacagta uu gubayo badankeeda uu
                iyaga ka heli jirey. Ugu dambayntiise aabbihii markuu ka quustay wuxuu
                ku yiri, “Maandhow bannaanka iga mar, carruurta ha iga fidmayne!”</p>
            <p>Beryahaan dambe dhibaatooyin culus baa ka soo food saaray xagga
                dhaqaalaha. Saaxiibbadiisii ay baddaas ku wada jireen markii uu
                kaalintiisii gabay, ayay badankoodu ka daysteen kharashkii ay ka bixin
                jireen. Aad buu u xayraansan yahay. Wax walba wuu ku kacsan yahay, xataa
                nafsaddiisa. In badan buu ku tashadaa in uu is daba qabto, ee
                dabeecadihiisa baddelo. Haddana mar walba wuu ku guulaysan kari waayaa.
                Waalidki caasi kuma ahee aad buu u jecel yahay, laakiin waxaa ku adkaata
                fulinta waxa ay la jecel yihiin. Ilaa hadda waa ka xishoodaa in uu
                aabbihii sigaarka ku hor cabbo, wax ka weynna iskaba daa. Wanaagga
                lagula taliyo aad buu ugu riyaaqaa, khaladaadkiisa u garaystaa, waanada
                u qaataa, in uu ku camal fali doono u ballan-qaadaa. Haddana markii
                fulinta la gaaruu dhexda ka barriiqdaa, isagoo baddii dhex muquufayuu
                is-arkaa.</p>
            <p>Khamriga iyo dumarka ayuu is yiraahdaa isku ilowsii dhibaatada.
                Markaasuu noqdaa ninkii holaca ku dhex jirey, oo bensiinka biyaha
                moodaye is yiri ku qabooji!</p>
            <p>Maana-Faay ayuu galabtaas ku tashaday in uu isku ‘qaboojiyo!’ Aad buu
                ugu farxay, markii ay u soo gashay. Daacadnimo is-tustus ah buu ku soo
                dhaweeyey. Qalbi-furnaan xad-dhaaf ah buu u muujiyey. Kaftan iyo maad
                buu ku hafiyey. Saskii markii ay u soo gashay ku dhacay raadkiisii buu
                ka tirtiray.</p>
            <p><em>Wallaahi yarkaan dumaashi boqor eh waaye!</em> bay niyadda ka
                lahayd, iyadoo kaftankiisa u qoslaysa. Asaguna hoostuu uga mindiyo
                lisanayey, faan been ah ku asqaysiinayey. Tartiib-tartiib buu sheekada
                majaraheedii meeshii uu rabey ugu leexiyey. Tabtii baase ka
                xumaatay.</p>
            <p>Markii ay ‘Axmed’ marar badan soo hadal qaadday, ayuu is yiri,
                <em>Ninkaan ay ku wardinayso ka sii yara jeedi.</em>
            </p>
            <p>“Axmed wax akhbaar ah ma ka heshay?” iyo “Goormuu imaanayaa?” bay
                dhawr jeer ku celcelisay. Maadaama uu ogaa in uu kadis ku baxay, iyadana
                war gelin, waxaa ku soo dhacday in uu gol-dalooladaas ka
                faa’iidaysto.</p>
            <p>“Markii uu baxayey kollayba wuu kula socodsiiyey sow ma aha?” ayuu
                ogaal-waydiiyey.</p>
            <p>“Maya,” Maanaa daacadnimo ugu jawaabtay.</p>
            <p>“See ku dhici kartaa?” Kulmiyaa la soo booday.</p>
            <p>“Waxaa la dhahayey kadis aas ku baxay,” Maanaa wiilkeedii ku
                difaacday.</p>
            <p>“Ma-kee?” Kulmiyaa ka hor keenay, “Toddobaad ka hor baabu annaga noo
                sheegay in uu Jilib u bixi doonee.”</p>
            <p>“Wallaahi?” Maanoo dabinkii ku dhacday baa la soo boodday.</p>
            <p>“Si xun buu yeelay saaxiibkay,” Kulmiyaa sii watay, “Markuu yimaadana
                waan ku canaanan doonaa arrintaas.”</p>
            <p>“Ad Setamaan ka hor aas kuu sheegay miyaa?”</p>
            <p>“Haah, waliba intuusan ii sheegin baan maqlaayey habeen isagoo Mulki
                u sheegaya, markaasaan waydiiyey oo waxaan…”</p>
            <p>“Yaah, yaah?” Maanaa markay magaca dhaddig maqashay, intay is celin
                wayday hadalkii ka dhex gashay, “Mulkina yaa waaye?”</p>
            <p>“Gabadha saaxiibtiis ah nooh! Mulki sow ma taqaanid, yartii hadda
                markaad soo galaysey iridka ka sii baxaysey?”</p>
            <p>“Wax irid ka sii baxaaya ma arkin,” Maanaa si xanaaq ah u tiri.</p>
            <p>Intuu koomadiinka gacan-togaaleeyey, oo sawir uu maanta galiyey ka
                soo saaray buu yiri, “Mulki waa is-taqaanniine, waa tan nooh!” Intay
                sawirkii si qallafsan uga dhifsatay, in yar ka dibna tuurtay, bay wajiga
                jilbaha gashatay.</p>
            <p>Kulmiye hoostuu ka qoslay, isagoo sawirkii dhulka ka haabanaa,
                halkiisiina ku celinaya.</p>
            <p><em>Saasaa la rabaa!</em> buu uurka ka yiri; afkana su’aal been ah ku
                kajamay, ee yiri, isagoo iska dhigaaya sidii nin aan qarracanka ay la
                muusoonayso weli dareemin, “Waa is taqaanniin sow ma aha?”</p>
            <p>Markay u jawaabi weyday buu sidii nin markaas in ay ooyayso gartay,
                intuu ku soo dhawaaday, wajigeeda kor u toosiyey, isagoo leh, “Maxaa
                dhacay Maana? Waa maxay sidaani? Ashidanti! Khalad weyn baan sameeyey.
                Looma baahnayn in aan kuu sheego. Kuumana sheegeen haddaan moodayo in
                aadan la socon. Isagaa i yiri gabdhuhu waa is ogyihiin, raalli bayna
                isaga yihiin in Mulki gabadhayda kowaad tahay, Maanana tan labaad. Waan
                ka xumahay sirta iga fakatay, laakiin waxaasi micna ma leh, iska illow
                abaaye. Waad og tahay dhallinyarada hadda joogta in uusan jirin qof hal
                saaxiib ku kooban, gabar iyo wiilba. Adiguba kolley ugu yaraan hal ama
                laba wiil oo kale waad leedahay. Haddii aadan lahaynna waa kuu
                nacasnimo. Ama carruur baad tahay, oo weli waqtigaadan la socon.”</p>
            <p>Kulmiye halkaasuu ka sii amba qaaday hadal dheer oo biyo dhiciisu
                ahaa in uu si aan af-ku-ballaaris ahayn ugu shukaamiyo in ay isaga
                xiriir la yeelato; isagoo ka dhaadhicinaya in uu ilaa muddo dheerba
                jeclaa, saaxiibkiisna ku xaq dhowrayey. “Haddase,” ayuu ku andacooday,
                “Jacaylkaygii wuxuu soo gaaray heer uusan oggolayn in qofna lagu xaq
                dhawro. Jacaylku cid walba isagaa ka xaq leh.”</p>
            <p>Maana intii horoo dhan hadalkiisa uma dhugmo lahayn. Waxa uu
                sheegayana, waa maqlaysay uun mooyee badi ma fahmayn. Qarracankii
                masayrku ku riday bay la qalbi fuqsanayd. Dhulka iyo cirkaa la wareegay.
                Meel ay joogtana ma garanayn. <em>Gabadhiisa kowaad waa Mulki aa?</em>
                “Axmed waa dhintay,” mooyee war ay maqashoo uga naxdin badan ma jiri
                karo.</p>
            <p>Markii dambayse ku baraarugtay hadalkii Kulmiye, in uu
                shukaansanayana dareentay. Laba daraadle waxaa dhiillo galiyey sida uu
                marba marka ka dambaysa ugu soo dhawaanayo, eegmada lulaysan ee uu isha
                u dabayo iyo gacan-togaalayska uu durba ku bilaabay.</p>
            <p>Sidii qof hurdo ka soo toostay bay madaxa kor u qaadday. Indhaha
                wajiga ka saartay. Tin iyo cirib u eegtay, sidii iyadoo leh, <em>War
                    horta kumaad tahay? Miyaadan ahayn kii ay wiilkayga saaxiibka
                    ahaayeen?</em> Wuxuu la yeeshay muuqaal ka fool xun sidii uu markii hore
                ula ekaa. Wuxuu la noqday qof hor leh oo aan ahayn kii ay galabtoo dhan
                la qoslaysey, ee is lahayd, <em>Dumaashi boqor ah waaye,</em> iyadoo
                moodaysey in uu dumaashinimo u soo dhawaynayo. Waxyaalihii uu u
                sheegayoo dhan bay maskaxdeeda dib ugu shaandhaysay.</p>
            <p>Intay istaagtay bay tiri, iyadoo sii dhaqaaqaysa, eegmo yasid ahna
                dib ugu haraatinaysa, “Abboo iga raalli ahaw; gabdhaha aa i moodey camal
                ma ihi. An naftirkay waa kugu sirmay. Haddiin saan kuu mudaayo, galabta
                dheerba ma kula soo fariisa leheen. Haddana jaaw!”</p>
            <p>Siyaalo kala duwan buu isugu dayey inuu celiyo, ujeeddadiisiina ka
                gaaro. Hase yeeshee kuma guulaysan. Waxaa sii maja xaabiyey dad guriga
                hortiisa fadhiyey oo uu ka baqay in ay ceebtiisa ka markhaanti
                noqdaan.</p>
            <h3 id="section-41">— 3 —</h3>
            <p>Daqiiqado intii ay ahaayeen uusan garanayn, kollaybase aan toban ka
                badnayn markii ay ka sii maqnayd, jacdii ay ku reebtay raadkeediina wali
                wajigiisu la qamiirsan yahay, ayuu iridka shishadiisa ka maqlay saan rag
                oo xaggiisa u soo tallaabsanaysa. Indhihii uu hore u taagayba waxaa ka
                hor yimid nin shandad sita oo soo galay.</p>
            <p>“Weey Axmed! Soo noqosho wanaagsan!” buu ka hor geeyey. Niyad kama
                ahayne wuxuu isku dayayey in uu ku raad gato.</p>
            <p>Farta iyo meesha bugtaa is oge, Axmed isagoon wali dhar baddalashadii
                dhammaysan, ayuu hore ka waydiiyey, “Gabadhii war ma ka haysaa?”</p>
            <p>Kulmiye waa isku yare naxay. Su’aashaasi waxay la noqotay, “Wixii aad
                gabadhayda ku samaysay maxaa kugu kallifay?”</p>
            <p>“Gabadhaadii baa?” Kulmiyaa ku ararti dheeraystay, isagoo saaxiibkii
                wajiga ka dadbaya, sidii uu ka cabsanayo in uu niyaddiisa daalacdo.</p>
            <p>“Gabadhaadii waan arkay.”</p>
            <p>“Haye? Haddaas waajibaadkaagii waad gudataye. Bal iiga warran
                saaxiibow?” Axmed baa si xiisa leh ula soo hiyi kacay.</p>
            <p>“Warramiddaas maad iga daysid!” Kulmiyaa ugu jawaabay.</p>
            <p>“Maxaa dhacay?” Axmed baa dareensaday.</p>
            <p>“In aad iga daysaan jeclahay, adna kuu rooro,” Kulmiyaa ku
                andacooday.</p>
            <p>Axmed oo wajigiisa astaan dhiillo ku sawirantay, ayaa intuu kursigii
                soo dhawaystay si adag u yiri, “Waxba ha i meermeerine, ii sheeg sida
                wax u jiraan!”</p>
            <p>“Maya saaxiib, waxba ma jiraan,” buu ugu warceliyey, isagoo dhiillada
                uu ku tallaalay is moogaysiinaya.</p>
            <p>Maadaama uu garanayey warka uu sheegi doono inuu yahay mid Axmed
                kicin doona, isagana sheegistiisu ku habboonayn, ayuu rabay in uu ka
                dhigo wax khasab looga keenay. Wuxuu is yiri qoftii aad fara xumaysay,
                kollayba way kaaga dacwoon doontaaye, intayan ceebtaada sheegin, ceeb u
                samee, wixii ay kaa sheegtana ha loo qaato dad xinifi dhex martay oo is
                masabidi kara.</p>
            <p>Markii Axmed si kulul ugu adkeeyey in uu warka shaaca ka qaado, ayuu
                si dabacsan u yiri, “Ma habboona in dadka loo kala war sheekoodo, hase
                yeeshee saaxiibkay baad tahoo waxba kuuma qarin karee, calaa kulli xaal,
                qoftii habeen dhawayd baan meel aan wanaagsanayn isku aragnay. Run ahaan
                la yaab bay igu noqotay gabar yar oo ardayad ah in ay meelahaas oo kale
                joogto. Ama ay la socoto dad kharriban oo waxyaalo fool xun samaynaya.
                Labadayada qofba qof buu ku naxay. Aniga way iigu jirtaye, intaan
                gacanta soo qabtay baan waano ku bilaabay. Cay iyo dagaal bay iigu
                jawaabtay. Kii watey oo si xun u cabsanaa baa ii soo fara baxsaday. Kala
                qabtaay, kala marshaay baa ka dhacday, kuwii kalana way iiga hiilliyeen.
                Saaxiibtiis baad ku diraysey baa la igu eedeeyey. Anna waxaan ku dooday
                in ay walaashay tahay, xaqna u leeyahay in aan xumaanta ka celiyo.</p>
            <p>“Waxyaabihii dhacay ma sii wadwadi karee, qoftii dumaashiday ahayd
                habeenkaas waan kala dhimanay. Haddee anigu horaan kuu iri naagaha hadda
                jooga lama aamino. Mid kastoo malaa’ig isaga kaa dhigta, inta ay kaa
                maqan tahay sun bay kuu walaaqaysaa. Balaayey qasaysaa. Boqol nin bay
                hoosta ku wadataa!”</p>
            <p>Axmed Jaamac af dhalaalaa ka soo haray. Madaxii baa cuslaaday.
                Dhiiggii baa hal-bowlayaasha ku karkaray. Ninka u warramaya aqoon fiican
                buu u leeyahay. Waa malaynayaa waxa uu u sheegayo in ayan run wada
                ahayn. Ama wax run ka ahiba jirin. Laakiin in yar oo run ka ah hadday ku
                jirto isaga walbahaar ugu filan.</p>
            <p>Xataa hadduu boqolkiiba boqol been noqdo, maqalka uu dhegtiisa ku soo
                dhacay baa Axmed jirro ku ah. <em>Haddaad ninkaan mar hore si buuxda
                    xargaha ugu jari lahayd, dhibaatadani kuuma timaaddeen!</em> buu uurka
                iska yiri.</p>
            <p>Intuu walaaciisii sariirta iskula tuuray buu Kulmiye ka codsaday in
                uu u firaaqeeyo, si uu u nasto. Hurdo ku soo dhici mayne, markuu cabbaar
                galgashay buu intuu qubaystay Maana baadi goob ugu dhaqaaqay. <em>Si aan
                    yeelaba waa in aan caawa helaa!</em> isagoo leh ayuu gurigii Sahra isku
                sii daayey. In uu Sahra u diro mooyee, meel kaloo uu u mari karaa ma
                jirto. Makhribkii buu Xamar Jabjab isa sii taagay. Mise Sahra gurigii
                way ka maqan tahay. <em>Xaggee bay aadday baladu?</em> Meel kastoo uu ku
                malaynayey wuu ka raadshey. Saddex saacadood buu marna gurigeeda ku soo
                noqonayey marna meeshii kaloo uu ku malayn karo isku sii daynayey.
                Saacad aan Xamar-Weyne la dhex geli karin, Maana-Faayna la haweysan
                karin markii la gaaray buu gurigiisii isaga noqday, isagoo Sahra Yuusuf
                haaraamaya.</p>
            <p><em>Bal eega isla wareegtadaasi sida ay caawa qasacadaha iiga
                    jabisay! Qoftii aan aawadeed u soo ordayey, ee si aan caawa u arko,
                    raggii ila socday u diiday in aan caawa Marka isaga soo nasanno, waa
                    tanoo, waxaan seexanayaa anigoon arag. Seexashana iima dhadhammaysee waa
                    ii habeen madow!</em></p>
            <p>War la’aaneey ba’. <em>Baadiyi nin aan lahayn bay ag
                    joogtaa!</em> Maansha la yiri. Yaa u sheega Maana-Faay in ayan caawa
                sarihii Xamar Weyne ku oodnayn. Yaa gaarsiiya in ay iska dhex fadhido
                gurigii Ciise-Dheere, ee uu saacad kasta albaab daaye, dariishaddana ku
                garaaci karo. Intii uu Sahra baadi goobayey, mar bay ku soo dhacday in
                uu Leyla u tagee iyada kaalmaysto. Haddana wuu ka xishooday, waqti
                dambana way ku noqotay.</p>
            <p>Habboonaan lahaydaa in uusan fikraddaas ka noqon. Cadow uusan ogayn
                oo isaga u bir tumanayey ayuu dhufayskiisa ugu geli lahaa. Booraan loo
                qodayey buu dumin lahaa. Bayddan Shabeel oo gabadhiisa dabin u dhigaysa
                ayuu guriga ku qaban lahaa. Wuxuu ka naxsan lahaa iyadoo kolay khayaamo
                la ag fadhida Leyla Xaaji Muumin oo gurigeeda jikadiisa gambar dhigatay.
                Kolayga waxaa ugu jira dhar beec ah ooy ugu marmarsooto guryaha baadidu
                ka gasho.</p>
            <p>Bayddan waa qof bulshayad ah, hadal badan, qalana aqoon. Siiba qofkii
                ay dan ka leedahay waxay ula dhaqantaa sidii saaxiib ay is kaftan
                yaqaanniin, xitaa hadduu yahay qof ay markaas isugu horrayso. Iyada iyo
                Leyla isuma cusba, aqoon fiicanna isuma leh. Dhawr jeer oo beryahaan
                dambe ah ayay guriga timid, iyadoo ku marmarsoonaysa ganacsi iyo wax la
                mid ah. Leyla ugu horrayntii waxay Beyddan u aqoonsatay islaan gaddislay
                ah oo aad u qalbi furan, soo dhawaynna mudan.</p>
            <p>Hase yeeshee dhawaan waxaa ku soo duulay warar madmadow ku jiro oo
                lagu xamanayo in ay ka mid tahay naagaha guryahoodii u rogay suuq
                ‘jacaylka’ lagu iibiyo, iyaguna dallaalka iyo canshuuraha ka gurta!</p>
            <p>Beydan iyadoon cidna idan waydiisan, nabdaadintii martinnimadana iska
                hor marin, ayay intay si isku kalsooni ah gambar u soo jiidatay, ee
                Leyla soo ag dhigatay sheeko saaxiibtinnimo hore uga bilowday. Iyadoo
                kolaygeedii furfuranaysa, ayay tiri, “Ina Xaaji Muuminey, haddaad ogaan
                lahayd alaabta aan caawa kuu wado waad muraaqoon lahayd.”</p>
            <p>Intay soo hiyi kacday bay tiri, “Haye eeddo, maxaa waaye?”</p>
            <p>“Iska fiiri alaabtaan casar-legadka iyo isku soo haadka ah! Waa dhar
                cusub oo maanta ii soo dagay,” ayay tiri iyada oo u soo taagaysa laba
                guntiino oo kala nooc ah, uurkana iska leh, <em>Naa waxaan waa la iiga
                    daran yahaye, meeday naagtii Maana-Faay ahayd? Xaggee baad ku
                    qarisay?</em> Waxay filanaysay markay guriga soo gashayba in ay arkayso.
                Markay arki waydayna iimaan xumo weyn baa gashay. Waxay is tiri,
                <em>Armayba gurigoodii u noqotay?</em> Haddaysan caawa helinna qorshihii
                Jimcaha ee ay Jaamac-Dhagay ka ballan qaadday, waa wax kama jiraan,
                waayo berri waa Arbaca.
            </p>
            <p>Intii ay Leyla dharka fiirfiirinaysay, Baydan waxay maskaxda ku sii
                aruursanaysey erayo aan laga shakiyi karin oo ay si dadban ugu waydiiso
                halka ay jirto Maana-Faay.</p>
            <p>Hase yeeshee hawshaas waa laga soo furtay. Dhabarkeeda ayay ka
                maqashay Maana-Faay oo intay gudaha ka soo baxday walaasheed ku leh,
                “Abaay Leyla, cunuggii waa toosay.”</p>
            <p><em>Abshir! Aleylehe waa tan! Waa haysaaye ha sii dayn!</em> Intay
                jalleecday bay tiri, “Tanina ma yarteennii Maana-Faay baa? Eeddo. Ii
                warran. Naa heedhe adiga Leyla ah, gabadhaan il go’day oo besteed ah,
                maxaad u baanan wayday? Allow anaa magacay ba’ay! Waa carruur carruur la
                joogta! Naa gabadha waxaad yeelaysaa, bitimiin iyo waxaa jira waxyaalo
                nafaqo leh. Qaar anaaba haya oo berri u keeni doonee. Gabar nooli meesha
                iima joogtee; bal day indhaheedii meelay ka soo jeesteen! Kaalay eeddo
                halka ii soo fariiso!”</p>
            <p>Maana-Faay intay soo luudday, bay soo ag fariisatay ‘deeqsiyaddii’ ka
                talinaysay ‘aayaheeda.’ Leylana intay hadalkeedii u bogtay, bay la sii
                doocdoocisey. Waayo waxaa kurbo weyn ku haysey qoftaan sii luufluufaysa
                iyo sida wax looga qaban karo. Intay sacabka garabka ka saartay bay
                tiri, “Eeddo iska dhaaf fekerka iyo isla hadalka. Ceeb weeye gabar yaroo
                iyadoo intaas la’eg fekeraysa. Adduunku waa laba beri labadaada beri ha
                iska khasaarin. Intaad dhallinyar tahay waqtigaaga farxad baa lagu
                dhammaystaa. Waligaa nin la isma raaciyo, lama aamino. Marka aad adigu
                israacinaysid, isagu wuu kugu nacayaa. Habeenkii dhawayd oo aad halkaan
                barooranaysey aad baan kaaga naxay, waxaa suurtowda markaad adigu sidaas
                yeelaysey in uu isagu naag kale la tumanayey. Adigu wali carruur baad
                tahay. Ninka tuubbaa la gashadaa, dantaadana laga wataa, laakiin marna
                la isma siiyo.”</p>
            <p>Markay halkaas maraysey bay Maana-Faay ka ag kacday intay u adkaysan
                wayday erayadeeda. Dadka waxay u neceb tahay qofkii ku waaniya Axmed ha
                is raacin. Qofkii isaga wax ka sheegana waxaa ku soo dhacda intay ku soo
                booddo in ay carrabka ka qaniinto. Xataa hadduu yahay qof iyada daacad u
                ah, waxay u qaadataa in uu xaasidkeeda yahay, ee ka goynaayo
                gacaliyaheeda. Ama hadal xun bay ugu jawaabtaa, ama way ka ag
                kacdaa.</p>
            <p>Baydan markay aragtay Maana-Faay jacaylkeedu in uu gaarsiisan yahay
                heer aan wiilkeeda lagu diri karin, ayay jartii degdeg u baddeshay.
                Intay gacanta soo qabatay bay tiri, “Kaalay eeddo, nimanka aan fiicnayn
                baan ka hadlayey, laakiinse Axmed waa inan aad u wanaagsan. Bal fiiri
                sida aad noqotay! Xataa xarragadii waad illowday beryahaan. Bal fiirso
                dharkaan. Waa ‘moodo’ aan weli ku soo gaarine.” Maana way ka maagtay. Ma
                xarrago, iyo dhar iibsi baa haya? Leyla oo rabtay in ay fekerka ka
                fududayso ayaa ku dhiirrigelisay ee tiri, “Fiirso Maana, haddii wax oo
                ku anfaco ku aragtid, anaa kuu iibihaaya.”</p>
            <p>Bayddan intay fursaddaas ka faa’iidaysatay bay tiri, “Maana marada
                anfacaysa anigaa aqaan, oo hadday aragto ayan ka jeesanayn. Jidkay iiga
                soo dhammaatay. Waa la iga kala boobay. Waa maro aan qof arkay deyn
                karin.”</p>
            <p>Maana intay hawo gashay bay tiri, “Hadda eber waaye miyaa?”</p>
            <p>“Gurigay taal iyadoo dhowr jaad ah. Waxaa fiican in aad adigu ka soo
                xulatid tii dooqaagu jeclaysto. Lacagtana qiime yar baan idinku
                siinayaa! Gabadhaydii baad tahay, daawooyin lagu naaxo oo fekerkaan iyo
                waxaan kaa bi’inayana waan ku soo siin.”</p>
            <p>“Minanka intee waaye?”</p>
            <p>“Waa meeshaan dhow, isla Boondheerahaan. Buurkaan markaad ka
                dhaadhacdid, sarta duugga ah ee labada dabaq ah horteedana hadda la
                dhisaayo, sarta guduudan ee ku xigta waaye; iriddeeduna cagaarka tahay.
                Caawa meelo kalaan sii marayaa in aan ku daahiyana ma rabo. Habeen dambe
                hal saac baan ku sugayaa. Adigu marada soo sheel yarayso, kaddibna aniga
                iyo Leylaa qiimaha iska arki doonna. Waxba isla waayi maynno.
                Carruurtaydii baad tihiin. Sow sidaas inooma aha Leyla?”</p>
            <p>“Waa yahay eeddo, mahadsanid.”</p>
            <p>Beydan iyadoo faraxsan bay iridka ka baxday. Way isugu
                hambalyaynaysey guusha ay ka gaartay tallaabadeedii koowaad ee ay ku
                bilowday hawshii Jaamac-Dhegay u xilsaaray. Laakiin hawshu aad bay u
                culus tahay.</p>
            <p>Waa nooca ugu adag hawlaha Baydan Shabeel. Gabar yar oo nin aad u
                jecel sidee loogu gacan gelin karaa nin kale! Inkastoo hawshu qallafsan
                tahay, haddana Beydan waxaa caawinaya khibradda dheer ee ay u leedahay
                arrimaha noocaas ah. Way taqaan jidka gaaban ee ‘guusha’ lagu gaari karo
                iyadoon waqti dhumin. Isku lug-goyn mayso xiriirka jacaylka oo si u
                dhisan in ay ninkii kale soo dhex geliso. Taas horay bay tijaabooyin
                badan uga soo martay, una socon wayday. Ugu horraynta waa in la kala
                gooyaa xarigga jacaylka. Waa in la isku diraa labada is jecel. Laakiin
                dhankee laga soo galaa?</p>
            <p>Dhanka gabadha waa tii hollisay, kuna guuldarraysatay. Waa in ay
                wiilkii raadisaa. Waa in ay ka gaarsiisaa inta aan isaga iyo gabadhu
                kulmin, ee sirtu faraha bixin. Waqtigu waa ciriiri. Waa in ay berri
                subax ku kallahdaa. Odaygii qooqayna waa in ay isla berri-subax lacag
                badan ka qaaddaa. Inta ay mashruuciisa gacanta ku hayso, waa in ay ka
                faa’iidaysataa. Go’aankaas ayay Bayddan habeenkii Arbacada ku
                seexatay.</p>
            <h3 id="section-42">— 4 —</h3>
            <p>Jaamac Dhegay kursigii Xafiiskiisa ee haybadda lahaa buu dib ugu
                dhacadiidsaday. Dawan gacantiisa ku dhawaa buu suulka ku cadaadiyey.
                Dhawaaqiisii baa dibedda ka dananay. Gabar dhaga nugul oo qalin iyo
                <em>Bolok Noot</em> la ordaysaa u soo gashay. Waa Xog-hayntiisii oo
                dawanku soo diray. Intuu gees-gees u eegay buu si culus ugu yiri,
                “Dhageyso, saaka cidina yay ii soo gelin yaah! Shaqooyin baan
                qabsanayaa, ma garatay?”
            </p>
            <p>“Waa yahay,” bay ugu jawaabtay, iyadoo sii gaddoomaysa.</p>
            <p>Xisaabo ka murgay ayuu rabay in uu u helo firaaqo uu uga baaraan
                dego. Yartii markay laba tallaabo qaadday buu intuu wax gocday ku yiri,
                “Maqal, ma dad baa hadda i sugaya?”</p>
            <p>“Haa, waa la dhooban yahay,” bay ugu jawaabtay intay dib u soo
                noqotay, sidii iyadoo dadkaas ilaa saaka u safnaa uga naxariis
                dalbaysa.</p>
            <p>“Maxay yihiin waxa dhooban?”</p>
            <p>“Waxaa waaye, Agaasimayaashii Waaxyaha qaarkood iyo…”</p>
            <p>“Kuwaas shaqooyinkiinna iska wata dheh.”</p>
            <p>“Iyo Isuduwayaashii Gobollada ka yimid.”</p>
            <p>“Iyagana berri kaalayaa la idin yiri ku dheh.”</p>
            <p>“Waxaa kaloo jooga kuwii shaqaalaha ahaa oo beryahaan oo dhan
                mushaarkooda u dacwoonayey.”</p>
            <p>“Kuwaasi maxay aniga iga soo doonayaan, sow taan mar hore iri u taga
                qolyaha ku shaqada leh? Wax walba ma anigaa la iigu imaanayaa? Xafiiska
                buuqa ka qaadoo orda shaqaysta dheh, dadkaani iimaankay la’
                yihiine.”</p>
            <p>Waxay ku sigatay in ay tiraahdo, “Iimaanka ma la’a, xuquuqdoodii bay
                la’ yihiin. Maxay ku shaqaystaan, sidaad isugu tuurtuurayseen baa
                carruurtoodii dabkii ka damaye?” Ma iyadaase oran karta?</p>
            <p>“Kow, wax dadweyne ahi ma joogaan?”</p>
            <p>“Haah, dhawr qof baa joogta.”</p>
            <p>“Yaa ka mid ah?”</p>
            <p>“Islaan annagoo dhan na soo jiirtay oo lahayd khasab baan ugu galayaa
                baa ka mid ah.”</p>
            <p>“Waa mid see u taal? Magaceeda ma kuu sheegtay?”</p>
            <p>“Waa islaan buuran oo maalin dhawaydna kuu imaanaysey. Magaceeda
                Barni iyo Beydan wax ay ku sheegaysey ma aqaan.”</p>
            <p>“Beydan Shabeel miyaa?”</p>
            <p>“Haah, haah, saasay dhahaysey.”</p>
            <p>“Soo daa, soo daa, iyada hawl baan u dirsanaynaaye. Dadka kalena
                sidii aan kuu sheegay yeel.”</p>
            <p>“Okey!”</p>
            <p>Beydan markay soo gashay buu intuu isa soo taagay, bartamaha xafiiska
                uga hor tagay, isagoo si farxad leh ugu tannaagoonaya, “Ahlan wa-sahlan!
                Ahlan wa-sahlan! Iska warran Xaajiya?” Salootadii marti-sharafta ayuu ku
                soo dhaweeyey lana fariistay.</p>
            <p>“Saaka sidaan kuu sugaayey malayn kari maysid,” Jaamac baa
                erayadiisii af-gobaadsiga ahaa sii amba qaaday. “Booqashadaadu waxay ka
                marag furaysaa in aad tahay qof axdi leh.”</p>
            <p>“Maxaa axdi ah, balaayaad qoorta noo gelisaye,” Beydan baa weerarkaas
                ku goof xaaratay, “Beryahan oo dhan hawl kale ma qabsan. Danahaygii oo
                dhan baad i seejisay, intaan dhoocishaadii ka daba shaqaynayey.”</p>
            <p>“Ugu dambayntii guul baad ii waddaa sow ma aha?” Jaamac baa
                waydiiyey, uurkana uga raaciyey, <em>Ujeeddadaada kale waan iska
                    fahmayaaye!</em></p>
            <p>“Taasi khasab weeyee,” Beyddan baa ku digatay, “Meel Beydan gashay
                guusheeda muran kama taagnee. Dhibaato waxay ka timid, naagtu wiil bay
                caashaqsan tahay. Ciyaalkaan caashaq iyo wax daran lagama waayee. Waxaan
                ku leeyahay indho iyo dhego kale ma leh, ilaa isaga laga sii jeediyo
                agteeda qori lagama jabsan karo.”</p>
            <p>“Wiilku waa mid sidee ah? Ma kuwa ay ciyaalbiidka isla yihiin baa?”
                Jaamac oo masayr galay baa waydiiyey.</p>
            <p>“Waa waxaas baasoo ay mindhaa meelaha isla yaacaane.”</p>
            <p>“Caashaq iyo waxaasi wax jira ma ahee, iska shuqul ciyaal weeyee.
                Wiil ciyaal-suuq ahoo aan hanti lahayn muxuu u tarayaa! Markii lacag iyo
                barwaaqo la tuso, iyadaa dan u nacaysee.”</p>
            <p>“Wallee kani mid ay nacayso ilama ahayn, khasab in lagu nacsiiyo ma
                ogiye!”</p>
            <p>“Oo sidee haddaas lagu nacsiinayaa?”</p>
            <p>“Taas aniga ii daayoo, adiga lacag iyo baabuur baa lagaa rabaa.”</p>
            <p>Intuu jeebka gacanta geliyey buu yiri, “Lacag immisaa loo baahan
                yahay?”</p>
            <p>“Keen saddex kun oo waxyaalaha ugu daran lagu difaaco, inta kale anaa
                ku darayee!”</p>
            <p>Gacantii jeebka ku maqnayd buu soo celiyey, isagoo yaab indhaha la
                taagaya, uurkana ka leh, <em>Dhuunta lagugu dheg! Saddex kun ku te! Ma
                    Warshad bay ii dhisaysaa?</em> Afkana wuxuu si qabow uga yiri, “Saddex
                kun oo dhan baa?”</p>
            <p>“Adigana bakhaylnimadaan kugu nacay,” Beydan baa ku canaanatay.
                “Saddex kun ma lacag baa? Jaad baan goglayaa. Casuumad baan samaynayaa.
                Dad baan soo kiraynayaa, rag iyo dumarba leh. Alaab baan soo gadayaa.
                Haye saddex kun waxba ma tarayso. Ugu yaraan saddex kale waa in aan
                jeebkayga uga daraa!”</p>
            <p>Jaamac Dhagey wuxuu caan ku yahay gacan adayg. Marka qura ee uusan
                lacagta u nixin waa marka uu barnaamij tumasho qabanqaabadi ku dhex
                jiro. Si aan barnaamijku uga kala dhantaalmin, wuxuu u huraa wax kasta.
                Jeebkii uu gacanta u dirayey waxaa ugu jirtey dhawr boqol oo shilin.
                Lacag kaloo uu leeyahay uma dhaweyn.</p>
            <p>Intuu khasnajigii mashruuca u yeertay, ayuu ku yiri, “Kharashkii
                hab-maamuuska saddex kun oo shilin iiga soo bixi. Wadayaasha baabuurta
                yaryarna mid iigu yeer!”</p>
            <p>Wadihii markuu u soo galay, ayuu ku amray, “Xaajiyaddaan la shaqee
                ilaa caawa. Bensiin fiicanna qaado!”</p>
            <p>“Waa yahay taliye, shaqaalihii aan rawixin jireyna waxaan ka baqayaa
                in ay i sugaan. Waaxdii aan la shaqaynayey qudhooduna maanta hawlo badan
                bay sheeganayeen waxay igu…”</p>
            <p>“War adigu muran badnidaa! Bad aan laguu dirsan hagaline, soco
                amarkaan ku siiyey fuli! Cid aan Xaajiyaddaas ahaynoo aad maanta ka amar
                qaadan kartaa ma jirto. Ciddii kaloo kula hadasha, Maareeyaha u taga
                dheh. Soco!”</p>
            <p>Beydan Shabeel saddexdii kun iyo baabuurkii bay iridka kala baxday,
                wadihiina ku amartay, “Warshadda Muraayadaha na gee. Dhakhso!”</p>
            <h3 id="section-43">— 5 —</h3>
            <p>Injineer Axmed Jaamac, sidiisii buu shaqada ugu soo kallahay. Laakiin
                subaxaas kallahaaddiisii waxba lagama dheefin. In muddo ah Xafiiska waa
                dhex fadhiyey. Wax la sheegase weli kama qaban. Shaqooyin badan, oo
                intii uu maqnaa is dul fuulay, ayuu halkii uu ka billaabi lahaa ku
                wareersaday. Sidiisana wuxuu ahaa maqane-jooge. Muuqaalkiisii waa
                joogay, maankiisuna Maana-Faay buu ku maqnaa. Meesha uu caawa kula kulmi
                doonuu ka fekerayey. Sidii ay xalay isu seegeen buu ku walaacayey.
                Warkii Kulmiye ku afuufay buu ka qabandhacoonayey. Qof saan culus oo ku
                soo socduu dareemay. Miiskii Xafiiskuu madaxa kor uga qaaday. Mise
                islaan buuran baa u soo laba lixaadsanaysa. Si indha-adayg ah bay isu
                soo maqiiqday.</p>
            <p>Markay albaabka soo dhaaftayba, hadal dheer bay hore ka bilowday,
                “Haye ditoore, maxaad sheegtay, waanba ku soo daalay meeshiinna fogaanta
                badane? Alla muxuu koray, wiilkii haddeer carruurta ahaa!” Intay
                boorsadii miiska dul dhigatay, kursigii hortiisa yiilna iyadoon cidna
                idan ka sugin isku barakaadisay, bay warkeedii sii wadatay, iyadoon
                injineerka siinayn fursad uu jawaab ugu celiyo.</p>
            <p>“Aa! Ruux iguma jiro! War heedhe, Axmed. War Maandhow meeshiinnaa
                maanta arrini iga soo gashaye, warqad baan wataaye, waxaan rabaa in aad
                igala hadashid ninka meesha haysta. Adigu haddee i garan maysidoo dad ma
                taqaanide, waana gartaayoo intii aad caqlisatay reer Kismaayaan ahaaye,
                anigu eeddadaa baan ahay, dadka kaloo dhan baan isnaqaan, adiga
                qudhaadana arrimahaaga korkaan kala socdaa. Aad baan ugu farxay markaan
                maqlay in aad dhawaan guursanaysid. Gabadhu waa gabar wanaagsan, intii
                la doono; waa kuugu hambalyaynayaa.</p>
            <p>“Dhallinyaradiinna hadda joogta waad naga fiican tihiin dadkayagii
                hore. Barigii hore gabdhaha ilbaxa ah ee iska tunta, sida gabadhaada,
                way guur gafi jireen, haddase idinku waxaas waad ka ilbaxdeennoo,
                gabdhihiinna raalli baad uga tihiin in ay iska waqti qaataan, sidaasaana
                fiican.”</p>
            <p>Injineer Axmed intii horoo dhan isagoo yaabban buu aamusnaan ku
                dhagaysanayey islaanta daldalmaysa, hase yeeshee markii ay halkaas
                maraysey ayey boogtii dillaacday. Meel halis ah bay ka taabatay. Intuu
                is celin waayey, buu hadalkii khasab uga kala gooyey, ee yiri, “Dhegeyso
                marwo! Gabadhayda miyaad adigu taqaan?”</p>
            <p>“Allow nimaan wax ogeyn ha cadaabin. Ma anigaan ina Shabeel ah baad i
                leedahay miyaad taqaan Maana-Faay Xaaji Muumintii aan habarteed ka soo
                umuliyey, ilaa maalintaasna meeshii ay raad dhigtaba ogaa?</p>
            <p>“Mayee yartu waa wanaagsan tahay, intii la doono naag ka qurux badan
                oo aad guursan lahaydna ma jirto. Beentu waa shay xaaraan ahe. Intii wax
                yihiin xoogaa waa iska qalbi furan tahay. Taasina ceeb ma aha haddaad u
                oggolaatay baashaalkeeda iyo in ay habeen-habeen dhallinyaradeeda iskala
                qayisho. Qof xirxiran ma fiicna. Keliya ka waani in aan khamriga la
                barin, waayo habeen dhawayd meel laga sheegayey waxaa jooga niman xunxun
                oo gabdho badan khamri iyo waxyaabo fool xun baray!”</p>
            <p>Axmed intuu mar qura dhulku la wareegay, ee meel uu joogo iyo meel
                laga jiro kala garan waayey, ayuu labada gacmoodba miiska ku garaacay
                naagtiina hadalkii ku xiray ee yiri; isagoo kor u qaylinaya, “Aamus!
                Xaggee ku aragtay waxa aad sheegaysid?”</p>
            <p>Intay is miskiinisay, ee sidii qof hadda is-garatay isu ekeysiisay,
                bay tiri, “War maandhow raalli ahow, wax aan arkay iyo wax aan kuu
                sheegay midna ma jiraan, anigaa gefey oo kharaf ah, wixii aan kuu
                sheegay iska illow, qarow bay ahaayeene. Afkaygow yur!” Uurkana waxay ka
                tiri, <em>Ma la helay tumaatida halkii loogu tala galay!</em></p>
            <p>Intuu labada suxul miiska ku soo cuskaday, ee indho wixii xanaaq
                hayey wada koobaya ku fiiqay ayuu yiri, “Dhegayso duqda! Wax waad
                sheegtay lagaana maqal, meel aad ka noqotidna ma joogtid, hadda waxaan
                kaa rabaa in aad caddaysid wixii aad sheegtay, ee i taabsiisid. Haddii
                kale waxaad tahay dadka warxuma-tashiilka la wareega, sharcigaan kula
                tigsanayaa!”</p>
            <p>Intay sidii qof aan waxaa oo dhammi qiime ugu fadhiyin isugu qososhay
                bay tiri, “In aad wax taabatid haddaad rabto, caawa siddeedda Boondheere
                imow! Buurka markaad hoos uga daadegto, sarta duugga ah, ee saddexda
                dabaq ah horteedana dhismaha cusub ka socdo, sarta ka soo horjeedda ee
                guduudan, albaabkeeduna cagaarka yahay, tag halkaas haddaad indhahaaga
                rumaysanaysid.”</p>
            <p>Injineer Axmed kuma harin adkaysi dambe oo uu hal eray ku yiraahdo
                ama ku dhagaysto, waxaa dareen cabsiyeed ka galay in uu duqdaas weyn ku
                qarxado, kuna ceeboobo, isla markiina waxaa u soo galay nin shaqaalaha
                ah oo waraaqo wata markaasuu isagoo ninkii waraaqihii ka qaadanaya
                Beydan ku yiri, “Nabad gelyo eeddo, shaqooyin badan baa ii yaale, waad
                mahadsan tahay.”</p>
            <p>Beydan waa iska dhaqaaqday, iyadoo afka ka leh, “Waxaa la yiri,
                ‘khayr ha galin, shar kuuma yimaadee.’ Anigaa lugahayga ku soo doontay
                dhib aan ii dhawayn, bal maan afkayga haysto?” Uurkana ka leh,
                <em>Allaylehe kubbaddaasina shabaqii waa gashay. Goolkii labaadna waan
                    dhaliyey. Waa inoo caawa iyo cayaartii kama dambaysta ahayd!</em>
            </p>
            <h3 id="section-44">— 6 —</h3>
            <p>Intii ay isa sii majiiraysay isagoo yaabban buu isha la sii raacayey.
                Markay ka libirtay bay maskaxdiisu filinkii dib u soo furfurtay,
                <em>Yaah? Maxay ahayd axadkaan mucjisada ah? Xaggee laga soo diray?
                    Maxay tiri? “Haddaad gabadhaada u fasaxday in ay dhallinyarada is kala
                    qayisho!” Balaayo kula qayishay! Ma laga yaabaa in ay run sheegayso? Wax
                    kastaa waa dhici karaan. Dad iyo duurba wax aadan ka filayn baa kaaga
                    soo baxa! Laakiin maya. Qoftu ma Maana-Faay baa mise waa qof kale?
                    Goormay qaadka iyo ehelkiisa baratay? Xaggee bay u mareen? Maya. Maya.
                    Wax dhici kara ma aha. Wax kalaba ha sheegto islaanta sibraha weyn!
                    Laakiin lacalla haddii…</em>
            </p>
            <p>Taleefoon baa ku qayliyey. Filinkiina ka kala gooyey. Hadduu cabbaar
                iska dhega tiray buu mar dambe gacan wahsanaysa ku soo haabtay. Intuu
                dhegta saaray buu cod daallan oo la moodo in uu tub dheer soo maray ku
                yiri, “Haah?”</p>
            <p>“Subax wanaagsan Axmed!” buu dhankii kale ka maqlay. Ninkii hadlaayey
                buu gartay. Markaasuu cod firfircoon oo kii daallanaa ka duwan ku
                jawaabay, “Ahlaan Ciise, aroorya suubban!”</p>
            <p>“Soo noqod wanaagsan! Aabbaa ii sheegay in aad shalay timid.” Ciise
                Dheeraa salaantii ugu buuxiyey.</p>
            <p>“Mahadsanid walaalle! Ka waran ciddii?”</p>
            <p>“Wax waliba waa hagaag, mahadsanid,” Ciisaa jawaabtii aad ugu soo
                koobay, haddana isagoo ujeedda uu u soo wacay u gudbaya u raaciyey,
                “Adiga uun baanu ku tawnay. Qoftii Maana ahaydna way iska ladan tahay.
                Labadaan beri annagay nala jirtay. Waana…”</p>
            <p>“Tee? Ma Maana-Faay?” Axmed baa filan-waagii la soo booday, sidii nin
                aan hadalka si fiican u maqal. Si fiican u maqalye dhagihiisuu rumaysan
                la’aa. Su’aasha kadiska ahi iskeed bay uga soo fara baxsatay.</p>
            <p>Ciise Dheere oo xaaladdiisa fahamsan baa si deggan warbixintii ugu
                sii waday, “Aahey. Adiga mashaakillo iska yar yar baa intii aad maqnayd
                cidda xaggeeda iska jiray. Waxaan garannay inta aad imaanayso in Maana
                gurigayaga iska joogto. Hadda waa khayr haddaad timid. Kolleyba gurigaan
                kugu sugaynaa. Wixii faahfaahin ahna markaasaynu si fiican isu waraysan
                doonnaa!”</p>
            <p>Axmed Jaamac mar saddexaad baa dhulku la wareegay. Wixii horoo dhan
                bilaash! Walwalkii ugu waynaa warkaanaa ku dhaliyey. Su’aalo badan buu
                Ciise ku celceliyey. Wuxuu ka doonay in uu warka mugdiga uga saaro, ama
                wax faahfaahin ah u raaciyo. Laakiin Ciise wuxuu ku adkaystay
                faahfaahintu inayan taleefoon ku habboonayn. Balse loo baahan yahay in
                la iska arko. Isla markaasna wuxuu ugu laab qaboojiyey in aan wax
                dhibaato ahi jirin, wax walibana hagaagi doonaan.</p>
            <p>Axmed laabtiisu mid sidaas ku qaboobaysa ma ahayn. Haddii aan warar
                hore soo gaarin u malee in uusan midkaan sharaysteen. Haddase wiish buu
                u yeeriyey. Hun horaa laqanyo kicisay! Hadalladii uu hore u beensaday
                baa ku soo duxay. Warkii uu shalay-galab Kulmiye ka qaadan waayey buu
                dib u soo gocday. Habartii buurnayd baa mar labaad hor timid. Sar
                guduudan baa u sawirantay. Muuqaal fool xun buu ka dhex arkay. Intuu ka
                mashiiqsaday buu wajiga ka dadbay.</p>
            <p>Waa filinkii kharaaraa! Waa u muuqdaa. <em>Waataas Maana-Faay oo
                    wareeg ka timid saqda dhexe gurigoodii gargaraacaysa! Waa la soo eryey.
                    Waaba la dayriyey, sidii walaasheed Iisha. Kulmiye iyo
                    khamriya-cabyaashii kaloo uu sheegayey baa cidla ka helay. Malaha awalba
                    qaarkood baa soo daahiyey. Xarumahoodii bay ku soo dhaweeyeen. Baddeeday
                    dhinac ka dabaalatay. Islaantu halkaasay ku aragtay, ama loogu sheegay.
                    Ka dib baa Ciise Dheere raadiyey. Isaga iyo Leylaa soo waday. Waxay is
                    tuseen, “Inta Axmed u imaanayo aan gurigeenna ku celinno, markuu yimaado
                    isagaa asturi doonee!” Waa anigaas idiin asturay! Balo iyo baas baa
                    idiin astura! Yaa qob moos loo dhigayaa! Qoor iyo xero khasaaro weyn baa
                    igu dhacday! Qaddar ba’ay! Qoftii ma sidaasaa u dambaysay! Maxaa ku
                    dhacay adduunkii? Goormay qorraxdii galbeed ka soo baxday? Maana-Faay
                    tii aan aqiin ma ahee tu kalay noqotay miyaa? Tijaabooyinkii aan soo
                    mariyey ma dhalanteed bay noqdeen? Tolow maxaa lagu sameeyey, miyey
                    sixreen? Wax sixir la yiraahdaa ma jiraan. Mise wax horaa jirey oo
                    anigaa dheg-weyn iska ahaa? Waryaa naagtu riwaayad bay kuu dhigaysay!
                    Najis inantii! Ma anigay i siri kartaa sur xumayde? Waa waxaad ka
                    gurataa!</em></p>
            <p><em>Mise dadkanaa riwaayad kuu dhigaya? Maana sow miskiintii aad
                    ogayd ma aha? Goormay fursad u heshay in ay meelahaas oo idil tagto? Ma
                    maalmihii yaraa ee aad maqnayd bay waqti u heshay in ay intaas dad ah
                    xiriir la yeelato? Wax dhici kara ma aha. Dadkaaani yay ku waalin!
                    Arrinta Ciise sheegayaa waa arrin kale. Isagaaba yiri, “Waa arrimihii
                    xagga dugsigeeda ku saabsanaa.” Wax kale ma aha.</em></p>
            <p><em>Kulmiye sow ninkii aad tiqiin ma aha? Maxaad ka waraysanaysaa?
                    Islaantii ganaca weynayd oo sidii wax waalan daf ku soo tiri, iyadana
                    iskaba xoor! Wixii ay quraamaysay badda ku shub dheh! Ka bul dhaha
                    beenaalayaal yohow! Ha igu dirina wadnahayga gabalkiisa, gacaladayda
                    Maana! Ha iga duminina gurigii aan dhisayey. Guriga Maana-Faay hadduu
                    dumo, guur oo dhanba waan ka dhaaran, gamboolay dambana ma aaminayo.
                    Maalintii aan dalka ku soo laabtay hadalkii aan Kulmiye kula
                    asaraartamay baan ka toobad keenayaa. Duulkaas lama aamini
                    karo.</em></p>
            <p><em>Ka bax, ka bax! Waxaasi ma jiraan. Wiswiska badan waa cudur.
                    Saadaasha xun ma fiicna. Dib u dhigashadu waa tii waxaan kuu keentay.
                    Waa in uu fulaa go’aankii aad waalidka isla gaarteen. Toddobaadkaan waa
                    in ay bilowdaan hawlihii aqal galkayga. Iyadana kulankayaga ugu
                    horreeyaan warka shaaca uga qaadayaa.</em></p>
            <p><em>Maya. Kulanka u horreeya ka sal gaar wararkaan la sheegayo.
                    Laakiin way qarracmaysaa haddaad wajiga ka saartid wararkaas foosha xun
                    oon waxba ka jirin. Iyadaa is taqaan. Ha qarracanto intii meesha
                    madmadow ku jiri lahaa. Yaa huba in aan wax ka jirin? Waxba yay isu kaa
                    miskiinin. Horaa loo yiri sir naageed lama sal gaaro. Haddaan meesha wax
                    ku jirin maxaa gurigoodii ka soo waday?</em></p>
            <p>Saacado fara badan ayuu isla hadalkaasi Axmed Jaamac kula
                wareegaalaysanayey goobaabin aan madax iyo majo lahayn, oo halkii ay ku
                dhammaataba ka bilaabanaysa. Maalintaas qado uma dhadhamin, hurdana
                indhihiisa ‘hooddi’ ma oran. <em>Goormay qorraxdu dhacaysaa?</em> buu ku
                calwasaadayey. Markay dhacday buu Boondheere u labistay. Toddobadii
                fiidnimo oo daqiiqado yar dhiman ayuu gargaraacay iridkii duugga ahaa ee
                guriga mitirkubbada ah.</p>
            <p>Gabar dhuuban oo uusan garanayn baa ka furtay. “Maana-Faay ma
                joogtaa?” buu hadal uga bilaabay. Markii erayadu afkiisa ka soo
                dhammaadeen buu is gartay. Gabadhii oon wali u jawaabin buu su’aashaas
                ka soo fakatay ka shallaayey. Wuxuu is yiri, <em>Reer-magaalnimadu waxay
                    ku jirtay in aad iska dhigtid nin guud ahaan qoyska booqasho ugu yimid;
                    maadaama aad Ciise iyo Leylaba si wanaagsan isu taqaanniin.</em></p>
            <p>Intii uu su’aashiisa uu la degdegay isku dhaliilayey, ayuu maqlay
                gabadhii oo ka jawaabaysa, “Maya walaalle, Maana ma joogto.”</p>
            <p>Qaraaraa jawaabta! U daranaa qalbigiisa! Meel qarsoon baa ‘qac’ tiri.
                Qabandhacaa ku jajabtay. Intuu gawsaha is dhaafsaday buu gabadhii su’aal
                kale weydiiyey, isagoo ku dadaalaya in aan wadnihiisa gariiraya
                wajigiisa laga garan, “Guriga sow lama joogo?” Waa su’aashii uu jeclaa
                in uu hadalka ka bilaabo. Wuxuu is dhibay in uu si deggan u yiraahdo,
                sidii nin aan Maana oo keliya doonayne, dadka guriga jooga u siman
                yihiin.</p>
            <p>“Haa, waa la joogaa, gudub abboowe,” gabadhii baa si xushmad leh ugu
                jawaabtay.</p>
            <p>Hase yeeshee markuu gudbay wuxuu ogaaday dadka joogoo ay sheegaysaa
                in ay yihiin cunuggii Burhaan ahaa iyo yartii eeddada u ahayd oo looga
                tagey. Yartii baa soo dhawaysay, dadkii kale meelaha ay jiraanna wixii
                ay ka ogtahay uga warrantay. Ciise Dheere intuu hal-haleel ku qadeeyey
                buu shaqo ku laabtay. Xitaa in uu Axmed imaatinkiisa sheego, degdegiddii
                buu la illaaway. Markuu Warshaddii tegey buu xasuustay. “Leylana gabar
                jirran oo looga war keenay bay goor aan fogayn u gurmatay. Maanana meel
                aan dheerayn bay dhar ka soo iibsanaysaa, mar dhow waa imaanaysaa,”
                yartii baa ku rajo galisay.</p>
            <p>Rajadaas ayuu Axmed ku fariistay. Fadhigii baa ku dheeraaday. Isaga
                iyo carruurtii baa isku hor caajisay. Saacaddii buu ku xayraamay.
                Toddobadii iyo toban. Iyo rubuc. Iyo labaatan. Iyo bar. Qoftii weli lama
                hayo. Walaacii iyo isla hadalkii baa ku soo noqday. Siddeeddii oo toban
                dhimman markay isku taagtay baa dulqaadkiisii buux dhaafay. Intuu miiska
                tantoomay buu iska kacay. Isagoon yartii “nabadgelyo!” oran buu iridka
                ka baxay. Arrin uu dib ka soo gocday baa xanaaqiisa dedejisay.
                <em>Qoftii sooma socoto. Wixii islaantu sheegaysay baa run ah. Nacasnimo
                    weyn baad samaysay. Waxaa la rabay in aad qofta soo dhawayside, si
                    fiican u waraysatid. Guriga ay tilmaamaysay yaa loo maleeyaa in ay
                    leeyihiin? Kollay waa guri dhallinyaro ardaaliin ah. Haddaan magaceeda
                    iyo meesha laga helo weydiin lahaa wax dhan bay ahaan lahayd! Tolow
                    xaggee ahayd meeshii ay tilmaamaysay! Sug hadda! Boondheere! Buurkii ay
                    sheegaysay sow kaas ma aha? Malaha maba foga!</em>
            </p>
            <p>Buurkii buu ka dhaadhacay. Dhismooyinkii hortiisa iyo hareerihiisa ka
                muuqday buu indhaha ku taagtaagay. <em>Aaway sarihii iyo dabaqyadii ay
                    sheegaysey? Waxa meesha ku yaal carshaan iyo baraakooyin fool xun bayba
                    u badan yihiine! Cajuusa mina-naar! Maxay been ii maleegtay!</em></p>
            <p>Cabbaar buu meelihii ku warwareegay, isagoon rajo weyn ka qabin in uu
                heli doono sar guduudan oo irid cagaaran, mid saddex dabaq ahina ka soo
                hor jeedo! Yaa yiraahda jid-caddihii aad ka soo tallawday bidix ula
                weeco, aad aragtid sartii guduudnayd oo kuugu sugaysa meel aan konton
                tallaabo ka fogayne? Ma guriga Beydan Shabeel baa guryo ku qaldami kara?
                Gawaarida is-daba maraysaaba summad ugu filane!</p>
            <h3 id="section-45">— 7 —</h3>
            <p>Qolalkii fadhigu way wada cammiran yihiin. Hal mid baase habeenkaas
                Beydan ahmiyad weyn u leh. Waa qolka iridka xiga ee Injineer Axmed lagu
                sugaayo. Afartiisa gidaar saddex waxa buuxiyey saddex ninoo saddex
                gabdhood ku kala dheggan, qaad firaashyada ay ku fadhiyaan dul saaranna
                raabsanaya. Labo is haysataba waxaa hor yaal miis yar oo ay dul tuban
                yihiin bekeeriyaal, baakadyo sigaar, termuus shaah ah, mid biyo ah,
                dhalooyin barafuun ah iyo wixi la mid ah. Bartamaha waxaa taal burjiko
                marba khum-khum lagu ridayee qiiqeeda iyo kan sigaarku intay hawada ku
                midoobaan isu kaashanayaan wasakhaynta ogsojiinkii qolka soo galay
                intaan irdaha laga xiran.</p>
            <p>Gidaarka albaabku ku yaal waxaa fadhiya nin aan gabar ku dhegganeyne
                qaadkiisa uun gurubsanaya. Waxaa dad ugu dhow Maana-Faay Xaaji Muumin oo
                joodariga uu ku fadhiyo dacalkiisa salka ku haysa. Dhexdooda waxaa
                daadsan dhar dumar oo cusub. Waa maxay amarkani? Maana-Faay maxaa ku
                dhacay, ee dadka noocaan ah dhex fariisiyey?</p>
            <p>Toddobadii fiidnimo ayay sidii ballantu ahayd soo doonatay dharkii ay
                ku ballamisay ‘eeddo’ Beydan Shabeel. Barxadda hore ayey tagtay. Bersad
                aan cid kale joogin bay fariisisay. Buskud iyo ‘Faanta’ qabow ku marti
                soortay. Ammaan iyo beer-laxawsi bay ku afuuftay. In muddo ah ayey Maana
                uurka ka damcaysay afkana kala xishoonaysey in ay sheekada ka dhex
                gasho, si ay dharkii u weydiiso. “Tolow tii maxaa qabsaday, maqnaan
                badanaa!” Beydan baa su’aashii Maana uga hor tagtay.</p>
            <p>“Tee?” Maanaa weydiisay.</p>
            <p>“Waa tu gabar ahoo armaajadii aan guntiinooyinka kaaga soo bixin
                lahaa furaheedii nagala tagtay.”</p>
            <p>“Hadda bes miyaa?” Maana oo tagid u qiil raadsanaysa ayaa tiri.</p>
            <p>“Maya, maya! Hadday imaanaysaa eeddo! Guri dhow baan haddaayey alaab
                uga dirsaday. Waaba nagu soo daahdaye haddase, way soo dhowdahay!” Intay
                ‘album’ weyn ku tabbacday bay u raacisay, “Sawirradaan fiirfiiri, dad
                aad taqaanna kolley way kaaga soo bixi doonaane.”</p>
            <p>Waxay basanbaasiso, markay “Waan daahsanahay,” tiraahdaba gabar maqan
                oo been ah canaanato, iyadana sheeko halalaasi ah u saartaba, markii
                saacaddu siddeeddii ay Axmed ballamisay shan daqiiqo markey dhimmanayd,
                ayay intay kacday qol kale u laabatay. Waxay soo noqotay iyadoo cuntub
                dhar ah sidda. “Hooyo dharkii aan kula rabey furihiisii gabadhii baas
                waa tan oo nagala soo daahdaye, in aan gurigii kaa daahiyana ma rabee,
                bal hadda kuwaan hoo wax ku anfaca ka fiirso!”</p>
            <p>Maana intay cabbaar rog-rogtay bay tiri, “Kuwaan wax i anfaco ma uga
                jeedo.”</p>
            <p>“See waaye hooyo macaan! Qaar badan oo cajaa’ib leh baa ku jira. Sow
                ma aragtid middaan isku soo haadka ah oo gabdhaha facaaga ahi beryahaan
                ku daateen?” Intay gacanta qabatay, ee istaagtay bay u raacisay, “Kaalay
                dadkaani ha kula arkeene, halkaanaa waxaa jooga dad dharka aad u kala
                yaqaane!”</p>
            <p>Qolkii qiiqa badnaa bay geysay. Maana waa ammankaagtay. Beydanna
                iyadoo daldalmaysa ayey dharkii ag dhigtay ninkii iridka soo xigay ee
                naag la’aanta fadhiyey, kuna tiri iyadoo dhulka hoos sii fariisanaysa,
                “Waryaa Muuse, waa taad dharka dumarka khabiir ku ahayde, hoo iigu soo
                saar gabadhaan guntiino quruxdeeda u qalanta qofta aan dadka ugu
                jeclahay weeyee; waa qofta keliyee aan ka jeclahay kuwa aan dhalay!”</p>
            <p>Markay Maana-Faay intaas maqashiisay bay intay kor u eegtay ku tiri,
                “In yar halka ii soo fariiso hooyo macaan, ma taagnaan kartide!” Halka
                ay u tilmaamaysaa waa joodarigii Muuse ku qayilayey dacalkii ka
                bannaanaa.</p>
            <p>Maana intay iridkii ay amankaagga la taagnayd ka soo luudday bay
                meeshii Beydan u tilmaamaysay salka dhigatay, iridka xaggiisana u sii
                jeesatay, markay arki wayday kursi iyo meel kaloo bannaan.</p>
            <p>“War noo dhakhso adiga Muuse ahi, gabadha ha iga daahine, awal bay tu
                inkaar qabtaa daahisaye!” Beydan baa ku dhaga hadashay, hoosna Muuse uga
                il jabisay. Wuu gartay iljabintaas micnihiisu in uu yahay, <em>Qoftii
                    waa tane, naga tiiri meesha! Shaqadeeda waad garanaysaa!</em></p>
            <p>Muuse iyo asxaabtiisii kale waxay hayeenba way sii daayeen. Gabadha
                martida ah soo dhaweynteedaa loo wada guntaday. Kaftan iyo ammaan baa
                loola kala baxay. Dhar-u-xuliddeedii baa lagu marmarsooday.</p>
            <p>Tartan baaba laga furay. “Anigaa u xulaya!” iyo “Anigaa u soo
                saaraya!”</p>
            <p>“Xuural-ciinta dharkeeda anaa idinka badiya!”</p>
            <p>Buuqii markuu isku dhacay, bay Beydan ka dhex siibatay. Intay sidii
                qof aan tagayn u kacday bay tiri, “Tii waa timid baan u malaynayaayoo
                wax u hadal eg baan maqlayaaye, bal aan furahaygii ka soo qaato!”</p>
            <p>Markay daaradda u baxday bay intay Faaduma-Yarey u yeertay hoos wax
                ugu sheegtay, “Wixii Maana-Faay ku weydiiya, hadday dumar yihiin, way
                baxday ku dheh, hadduu wiil maarriin ah yahayna qolkaas u gudub dheh!
                Wixii aniga i doonayana waxaad ku tiraahdaa nus saac ka dib bay
                Xaajiyaddii imaanaysaaye u soo laabta!”</p>
            <p>Beydan guryihii dariska la ahaa bay mid ku dhuumatay. Ciidankeediina
                xilkii ay u dhiibtay bay si ‘daacadnimo’ ah qolkii qiiqa badnaa uga dhex
                fulinayaan. Kaftankii durba waxaa loo weeciyey xagga qaadka, markii
                Maana-Faay yare degtay, “Ka warran dadkayagaan waaweyn oo cagaarka
                daaqaya, sidii xoolihii?” Muusaa Maana ku hoosaasiyey, haddana intuu
                laan uu doocdoocinayey kula soo dhawaaday u raaciyey, “Geedkaan waligaa
                ma aragtay? Bal hoo aad ugu fiirso!”</p>
            <p>Qaad way maqli jirtay, waligeedse ma arkin, meel lagu cunayana uma
                soo joogin. Ma moodi jirin in uu sidaas u egyahay, una micne daran
                yahay. Si kaluu maskaxdeeda ugu sawirnaa. “Qaadka la sheego cooskaan lee
                miyaa?” bay tiri, intay laantii loo dhiibay kor iyo hoos ka fiirisay,
                sidii qof la yasayo. Muuse fursaddaas waa ka faa’iidaystay. Intuu ku soo
                dhawaaday buu cashar dheer oo qaadka ku saabsan la kala baxay. Qolyihii
                kalena shumis isku dayasho ah bay laba-laba iskula jeesteen.</p>
            <p>Qof degdegsan baa idin la’aan dalaq soo yiri. Dadkii laba-labada
                isugu dhagganaa bay ishiisu ku dhacday. Intuba inta ka dhakhsa leh.
                Isagoon wali ka bogan buu hoostiisa ka maqlay cod uusan ka habaabayn oo
                soo leh, “Alla waa Axmed! Macaane!”</p>
            <p>Sidii wax koronto qabsatay baa korkiisu mar qura wada gariiray.
                Wadnuhu kor u booday. Indhihiisuna meeshii hadalku ka yeeray hoos ugu
                qamaameen. Waxay ku dhaceen Maana-Faay oo intay laan qaad ah tuurtay
                sidii wax waalan u soo fara baxsanaysa, si ay wiilkeeda isugu duubto.
                Filanwaagii bay la khafiiftay. Farxadda kadiska iyo xad-dhaafka ah,
                qofka way ka argagixisaa, waxa uu samaynayana moogaysiisaa. Argagaxa
                noocaas ah ayay markii isheedu qabatay ku boodday. Goor ay laantii
                tuurtay, goor ay soo boodday, goor qalbigeedu hadlay iyo wax ay ku
                hadashay midna ma ogayn.</p>
            <p>Miyirkii yaraa ee Axmed maankiisa ku harsanaa, waxaa is raaciyey
                qaadka ay tuurtay iyo ninka lugaha qaawan ee halkii ay ka soo kacday
                dhacadiida! Markuu muuqaalkaas arkay baa xaaddiisa tinba meel
                is-taagtay. Wuxuu jeclaystay in uu gabigiisuba qumbulad noqdee guriga
                qarxiyo, waxa ku jira gubo, isaguna gubto! Qofkii boholyowga kula soo
                boodday, intuu dib uga faagtay buu dharbaaxo xooggiisii iyo xanaaqii
                hayey ku dhan yihiin ka hor geeyey. Sidii qof sar dhaladeed laga soo
                tuuray bay jeegada u dhacday, far garaarisana laga waayey. Filanwaagii,
                hiyi-kicii, naxdintii, farxaddii iyo xanuunkii halka mar ku wada kulmay
                ayaa maskaxdeedii tabaalaysnayd miyir gaddiyey.</p>
            <p>Wiilka qudhiisu wax yar buu ka agab sokeeyey. Isagu ma suuxin
                sideeda, miyir kalese kuma dhaamin. Goor uu gabadha u gacan qaaday, goor
                uu baxay, meel uu maray iyo meel uu u dhaqaaqay midna ma is ogeyn,
                isagoo xeebta lugaynaya uun buu is arkay. Riyo iyo soo jeed mid uu ku
                sugan yahay buu ka shakiyey. Meel uu ka yimid iyo meel uu ku socduu kala
                garan waayey. Halkii uu marayey buu is taagay, si uu miyirkiisii u baadi
                goobo.</p>
            <h3 id="section-46">— 8 —</h3>
            <p>Leyla walaasheed way daahsatay, <em>Maanadii maxaa daaray?</em> Waa
                siddeeddii fiidnimo, markii ay Xamar Weyne ka soo laabatay, su’aashaasay
                ku calwasaadaysay. In Axmed yimid waa loo sheegay. Mar waxay is tiri,
                <em>Ma isagii bay jidka iska heleen?</em> Maleheeduse wuxuu u badnaa in
                gabadhii amar kale qabsaday. <em>Ma jidkaa laga af duubay? Ma
                    ciyaal-suuq baa dilay? Ma meel cidla ah bay ku dhacday waa tii iska
                    fahma darrayde?</em> Walwal badan baa ku soo dhacay. <em>Bal maxaad
                    keligeed u dirtay?</em> bay isku canaanatay.
            </p>
            <p>Tobankii caweysnimo markay wayday bay garbasaarteeda dhegta qabsatay.
                Meeshii xalay islaantu gurigeeda ku tilmaantay bay ku dhaqaajisay.
                Tilmaantii bay isku dayday inay dib u xasuusato. Badiba kala illowday.
                Meeshii ay qiyaasaysay markay gaartay bay waxba kala garan wayday.
                Walaac bay la jeesjeesatay. <em>Yaan warsadaa hadda waayee?</em> ayaa
                madaxeeda ku wareegaysay, markii ay maqashay cod dhaddig oo leh, “Leyla
                Xaaji Muumin ahaa! Haye datooreesa, caawa soo dheeraatayaa!” Hadday
                jalleecdayba, waa haweenay ay macruuf yihiin oo Xaafadda deggan.</p>
            <p>“Aay Xaawo, see tihiin!” Leylaa ku jawaabtay. “Yaakhey dukhdoo
                Beyddan Shabeel la dhahaayo oo inta deggan minankeeda ma kasaysiin?”</p>
            <p>“Beyddan Shabeel aa? Bisinka iyo burdaha! Heedhe Beyddan Shabeelna
                maxaa wax kuugu daray, adaanba dab yar shidayne?”</p>
            <p>Leyla sidii wax argagaxay bay indhaha taagtay, afkana sacabka saartay
                sidii iyadoo su’aashii ka soo baxday ka qoomamaynaysa. Haweenaydii bay
                xog waraysi ugu dhaqaaqday. Beyddan Shabeel waxa ay tahay baa war buuxa
                laga siiyaa. Yaxyax iyo amankaag is huwan bay la anfariirtay. Walwalkii
                hayey waa laba jibbaarmay. Wiish hor leh baa ku yeeray! Gurigii ay
                goobaysay waxaa loo caddeeyey in uu yahay meel aan qof sharaf
                ilaashanaysaa foodda gelin karin. Iyadu ujeeddo kasta ha u tagtee, marba
                haddii la arko iyadoo sartaas guduudan sii galaysa, ama ka soo baxaysa,
                waxaa lagu darayaa liiska hablaha suuqa!</p>
            <p>“Ar aniga cawada yaa ii islaan eh? Abbaay hadda seen wax yeelaa?
                Meehaas ma tagi kari, walaashaydana ma ka hari kari, meel kaloo aan ka
                warsadana ma kasaayo!” ayey ku cabatay.</p>
            <p>Xaawadii baa is xil qaantay. Waxay ku talisay in ay labadoodu is
                raacaan. Waxay u sheegtay haddii qof waayeel ah xaafaddana laga yaqaan
                ay la socoto, dacaayad iyo daandaansiba in ay ka nabad galayso.
                Ra’yigaasay isku raaceen.</p>
            <p>Sidii bay labadoodii isu gaashaan-buursadeen. Luuqii madoobaa ee
                guriga Beydan Shabeel looga laaban jiray, madixiisa soke markay gaareen,
                ayey is tuseen malluug meel cabbaar ka horraysa sii kacaa-kufaysa. Waa
                noole taag daran oo culays tabartiisa ka weyn la tukubaya. Hadday u soo
                dhawaadeen, waa gabar feyr ah, guntiino calal ah oo darfaha ka jeexan,
                badankeeduna qoyan dhar ka qabta. Waxa ay la kacaa-kufaysaa, waa aashuun
                biyo ah oo iyadoo la duuduubay ka weyn. Biyaha uu culayska la qubayo iyo
                kuwa xagaayada Xamar cirka ka soo qubayso, ayaa isu kaashaday qoyaanka
                qoftaas taagta daran dhaxanta ku salladay. Intay aashuunkii si dhib leh
                dhulka u dhigtay bay ag yuurursatay, iyadoo daal, gaajo iyo dhaxan isu
                gaashaan-buursaday la neeftuuraysa.</p>
            <p>Dumarkii soo daba socday markay la sinnaadkeeda soo gaareen, ayey
                eegmo u-nixid iyo ogaansho doon isugu jirta isha la sii raaceen.</p>
            <p>“Eeddooy aashuunkaan ii saara!” ayay cod dhaxan iyo taag-darro la
                jaraynaya ku tiri. Eegmadoodii naxariista lahayd ayaa ku dhiirri gelisay
                in ay gargaar weydiisato. Inkastoo ayan weli nasan, waxay ka cabsatay in
                ay weydo cid dambe oo dusha u saarta aashuunka iyadoo la duuduubay ka
                weyn, in ayan keligeed dhulka ka hinjin karinna ay ogtahay.</p>
            <p>Markay intay ku soo leexdeen is kor taageen ayay Xaawo aqootay, “Alla
                waa yartii miskiinta ahayd,” bay si murugo leh u tiri, haddana raacisay,
                “Faadumo! Ma adigii baa? Allow maxaan ku arkay adigoo goor xun wax
                tabartaada ka weyn la kufkufaya! Hooyo islaantii ganaca weynayd ma
                musaleylkaan bay meeshaan ogaa biyo ka soo dhaami ku tiri? Iska keen
                hooyo, wallee taasi aakhirkeeda cuqubadaaday u dhiman doontaaye! Adna
                maxaad fiidkii hore u soo dhaamin weyday, intaad habeen barkaan
                ciyaal-suuqa iyo dhaxanta khatarta ku galaysa?”</p>
            <p>“Ilaa fiidkii waa daldalayey.”</p>
            <p>“Oo xaggee intaas wax ku daldalaysay, ma geel baad
                waraabinaysaa?”</p>
            <p>“Waxay dhahday fuustada soo buuxi, ragga guriga ku qayilaaya haddii
                biyuhu ka go’aan waa korkaaga.”</p>
            <p>“Oo maad tiraahdid aashuunkaan ma qaadi karo?”</p>
            <p>“Waan dhahay.”</p>
            <p>“Ka bacdi?”</p>
            <p>“Kabacdi waxay dhahday: haddii aad shaqeeseheen iiga bax
                gurigeyga!”</p>
            <p>“Gurigaa ba’ jixinjix daranaa.”</p>
            <p>Leyla intii hore sheekada lama haysan, inkastoo ay yarta rafaadku ka
                muuqdo ka calool xumaatay. Markii qayilaadda la sheegay bay qofta laga
                hadlaayo maleysay. Markaasay Xaawo weydiisay, “Beydantii miyaa?”</p>
            <p>“Haa walaaley, yartaas miskiinta ah bay ifka ku kadeedday.”</p>
            <p>“Oo minanka biyo ma gashatoo, sida la sheegayo waaba khabtaaye?”</p>
            <p>“Guriga biyo waa ku jiraane iyadaa goysay. Dad waxay ugu sheekaysaa
                tuubbadii baa kharribantay, kas bay u goysay. Waxay is dhacsiisay, waa
                gurigaas balaayadu is daba maraysee, intii bil walba lacag badan biyo
                lagaaga qaadan lahaa, gabadhu bilaash ha kuugu soo dhaamiso, markay
                gabadha shaqo kale u dirsatana mindhaa dameer bay ka shubataa.”</p>
            <p>Leyla intay Faadumo-Yarey oo xagaayada arradka iyo qoyaanka ku
                haadsatay la jaraynaysa il raxmadeed ku milicsatay bay weydiisay, “Ad
                laakiin maa isaga tagtid, dhibkeeda?”</p>
            <p>“Abbaay meel kaloo an aado ma kasaayi!”</p>
            <p>“Waalidkaaga ma noola miyaa?”</p>
            <p>“Hooyaa nool.”</p>
            <p>“Maxay suubisaa?”</p>
            <p>“Waxna. Makhaayaddoo Afgooye ku taal ay mar-markoo muufada u dubtaa.
                Marna waxay dhahaan naago kalaa noo suubihaaya. Marmarkoo intay iska
                timaaddaa, waa iska tuugsataa.”</p>
            <p>“Walaalahaa waaweyn ma jiraan?”</p>
            <p>“Anlee u weyn.”</p>
            <p>“Kuwii kale intee jiraan?”</p>
            <p>“Labadii igu xigay koo intuu joogaa, Xamar, caseeye waaye, koona meel
                aas jiro ma la kasaayo, waa ciyaal darbi aa la dhahaayey: mar uu wax
                dafo iyo mar la dilaayo waaye.”</p>
            <p>“Masaakiin! Iihi? Kuwa kalena?”</p>
            <p>“Kuwa kale yaryar waaye, hooyay la jiraan waa iska tuutuugsadaan, mar
                inta marna Afgooye.”</p>
            <p>“Adooga markaas dhimahaayey wax ma heesan miyaa?”</p>
            <p>“Beer aan khabney. Hortii qof oo tacabto aa la waayey, hadda markii
                tabca leheenna, ninkoo taajir eh aaba aseendadiisa ku darsaday.”</p>
            <p>“Maad dacweysiin?”</p>
            <p>“Waa dacwoonay.”</p>
            <p>“Ka bacdi?”</p>
            <p>“Ka bacdi waxaa la dhahay, haddii idinka tabcan weyseen, sharciga
                waxaa waaye in qoftii tabcaheesa la siiyo.” Markay intaas tiri bay
                gurigii meel dhow ka aragtay markaasay, sidii qof khatar lama filaan ah
                ka digaysa, intay codkii hoos u dhigtay iyadoo boobsiinaysa tiri, “Aay
                Xaawo, ii dhiiba ashuunka! Haddii oo aniga geyn Xaajiyadda waa igu
                khayliney!”</p>
            <p>Intii Xaawo aashuunkii u sii dhiibaysay bay Leyla tiri, “Makhal
                Faadumo! Gabartoo Maana-Faay la dhoho ma joogtaa minanka?”</p>
            <p>“Maana-Faay, Maana-Faay!” Intay ku celcelisay yare fekertay.
                Magacaasi kuma cusba, middii lahaydna way soo dhifan wayday. Markaasay
                tiri, “An gabdhahaan ma kala kasi kari, wax lee soo galaayo, wax lee sii
                baxaayo, wax lee baabuur sii koraaya, wax lee ka soo degaayo, an
                magacyaalkooda ma kasi kari.”</p>
            <p>“Maya, maya,” Xaawaa ka dhex gashay, “Naga dhaaf Leyla, waa runteede
                waxba kama garan karto, islaantii u yeeratay baynu la xisaabtamaynaa.”
                Haddana intay Faadumo-Yarey ku jeesatay bay tiri, “Sow ma joogto
                duqdii?”</p>
            <p>“Haa waa joogtaa.”</p>
            <p>“U sheeg, bannaankaa laguu joogaa dheh, baladaas is-dhex yaacaysa ma
                dhex gali karnee.”</p>
            <p>“Waa yahay, waa mahadsan tihiin,” intay tiri bay gurigii hore u
                gashay. Biyihii bay fuustadii loogu tala galay ku shubtay. Ka dibna
                qolkii ay Beyddan ku ogayd abbaartay. Intay sideedii edeb miskiinnimo
                iridka isu taagtay bay tiri, “Aay Beyddan lama haween aa bannaanka kuu
                joogta.”</p>
            <p>Beyddan way malaysay dumarkaas dibedda isu taagay in ay yihiin kuwo
                Maana-Faay daba jooga. Dadkeedii caadiga ahaa hadday ahaan lahaayeen,
                way og tahay in ayan gabbadeene, qoob iyo qaylo ku soo gali lahaayeen.
                Intay yartii, sidii ay dambi gashay indhaha ku gubtay bay si kulul u
                fartay, “Naa ma joogto dheh, dadkaan maslaxad la’aanta la wareegaya
                buuqooda ma doonaynee!”</p>
            <p>Haddana intay codkii hoos u dhigtay, hareerahana eegtay u raacisay,
                “Gabar Maana-Faay la yiraahdo hadday ku weydiiyaanna ma noo imaan dheh!
                Ma garatay naayaa? Soco nagala tag uskaggaaga iyo qoyaankaaga! Ma
                keentay biyihii laguu diray?”</p>
            <p>“Haah,” bay ugu jawaabtay, iyadoo ka soo hor dhaqaaqaysa, si ayan
                qaylada ugu sii badin.</p>
            <p>Markay dhawr tallaabo qaadday bay wax gocatay. Magicii markii Leyla
                weydiisay ay garan wayday ayey mar saddexaad Beyddan ka maqashay. In ay
                markii koowaadna iyada ka maqashay bay xasuustay. <em>Maana-Faay.
                    Maana-Faay! Haah! Haddaan gartay! Waa gabartii oo fiidkii ay i
                    dhahaysey, “Wixii Maana-Faay ku weydiiya, hadday dumar yihiin, way
                    baxday ku dheh, hadduu wiil maarriin ah yahayna, qolkaas u gudub dheh!”
                    Hadda maxaan dhahaa dadkaan? Wallaahi yaab waaye!</em></p>
            <p>In muddo ah ayey daaradda sii dhaqaaq-joogsanaysay. Dadka dibedda ka
                sugaya warkii ay kula noqon lahayd baa ku adkaaday. Ma runtay u
                sheegtaa, mise beentii Beyddan soo fartay bay u gudbisaa! Sida hore
                hadday yeesho, waxay noqonaysaa qof sirtii guriga bixisay, amarkii
                madaxdeedana jabisay, taasina waxay ku dhalinaysaa dareen dambiilenimo;
                waxaabase dareenkaas uga sii daran kan cabsida, waayo haddii Beyddan
                ogaato in ay sidaas yeeshay waa maalintii qiyaamaheedu dhici lahaa! Sida
                kale hadday yeeshana, waxay noqonaysaa in ay dad xaq ku socdo, iyadana
                axsaan u sameeyey been u sheegto, gabadhoodii laga soo xadayna ka
                qariso. Habeenkaas oo qura uma sama-faline, marar badan bay Xaawo
                agoontaas dulman ixsaan u samaysay. Iyada iyo Beyddanna iskuma doorsato.
                Jacaylka ay iyada u hayso iyo nacaybka ay Beyddan u qabto ayaa isu
                dhigma. Haddana Beyddan amarkeeda ma jabin karto.</p>
            <p>Iyadoo wali walaacsan bay dadkii warka ka sugayey isa soo ag
                taagtay.</p>
            <p>“Haye Faadumo! Aaway Xaajiyaddii?” Xaawaa weydiisay.</p>
            <p>Iyadoo hoos u jeedda ayay cod gaaban ku tiri, “Waxay dhahday ma
                joogto dheh.”</p>
            <p>Haddana intay afka sacabka saartay, sidii iyadoo eraygii ka soo
                fakaday ku celinaysa, ayay isla markiiba tiri, “Waxaan dhihi lahaa, ma
                joogto.”</p>
            <p>Xaawo iyo Leyla intay is dhugteen bay hal mar isla yiraahdeen,
                “Maxaad tiri?”</p>
            <p>“Ma joogto,” Faadumo-Yarey baa ugu celisay, iyadoo indhahooda wajiga
                ka dadbaysa, si uusan beenteeda u kashifin. Goorteed, ma goor wax walba
                la fahmay?</p>
            <p>“Ma joogto aa?”</p>
            <p>“Faadumo! Bal kaalay hooyo, afkeennu waa isu ammaane, xaggaan inoo
                soo yar dhaqaaji!” Xaawaa intay gacanta qabatay ku tiri, iyadoo luuqa
                mugdiga ah xaggiisa u sii daadihinaysa “Waxaan ku weydiiyey, hooyo,” bay
                cod gaaban ku sii wadatay, iyadoo madaxa u salaaxaysa, “Ma joogto dheh
                bay ku soo tiri sow ma aha?”</p>
            <p>Faadumo-Yarey intay xoogaa aamustay bay haddana cod la moodo cunug
                oohini soo hayso ugu jawaabtay, “Haah!”</p>
            <p>“Micne ma leh; awelba iyada waxba ku aanu fali mayne, waxaan ku
                weydiiyey, guriga gabdho badan baa jooga miyaa?”</p>
            <p>“Haah!”</p>
            <p>“Maxay samaynayaan?”</p>
            <p>“Iyaga iyo niman aa isla qayilayaan.”</p>
            <p>“Dhammaantood?”</p>
            <p>“Haa.”</p>
            <p>“Maqal Faadumo! Adigu waa taad waligaa gabar fiican ahayde, anigana
                waad ogtahay Beyddan Shabeel inaan kaaga roonahay kaana jeclahaye,
                haddaan wax kuu dirsado ma ii soo fulinaysaa?”</p>
            <p>“Haah.”</p>
            <p>“Haddaba waxaan kaa rabaa, adigoo aan lagu garan inaad ii soo
                ogaatid, gabdhaha guriga fadhiya mid Maana-Faay la yiraahdo in ay ku
                jirto iyo in kale, sidii aad ku soo ogaan lahaydna anigaa kuu
                tilmaamaya, haye dheh?”</p>
            <p>Faadumo intay in yar aamustay bay tiri, “Waa ku jirtaa!”</p>
            <p>“Yaah? Tee?” Xaawo iyo Leylaa hal mar la soo wada booday.</p>
            <p>“Gabartoo Maana-Faay la dhoho,” Faadumo-Yarey baa ugu jawaabtay.</p>
            <p>“Ma hubtaa?”</p>
            <p>“Waa hubaa.”</p>
            <p>“Oo markii hore ma naga qarinaysay? Maxaad noo tiri ma garanayo?”</p>
            <p>“Markaas ma xusuusanayn, hadda Xaajiyaddaa i xasuusisay.”</p>
            <p>“Maxay ku tiri?”</p>
            <p>“Gabar Maana-Faay la dhoho hadday ku weydiiyaan, ma noo imaan
                dheh.”</p>
            <p>Labadii marwo afar indhood oo shaki iyo dareen la waaweynaaday baa la
                isku eegay.</p>
            <p>“Adigu goormaad aragtay?”</p>
            <p>“An waxaan arkay fiidkii idoo bersadda fadhida, oo Xaajiyaddu dhar
                beec eh tustusayso. Bes, haddana lamadooda waxay galeen qol oo niman iyo
                gabdho ku qayilaayeen. Ka bacdi Xaajiyaddii aa ka soo baxday, waxay i
                dhahday, ‘Wixii Maana-Faay ku weydiiya, hadday dumar yihiin way baxday
                dheh, hadduu wiil maarriin ah yahayna qolkaas u gudbi.’ Bes ka bacdi
                wiilkii aa imaaday, qolkii aan dhahay u gudub. Haddana isaga iyo
                gabartii wali meehii lee iskula qayilayaan!”</p>
            <p>Inta hore sidii ay u aragtay bay u warisay. Gaba-gabadana sidii ay u
                qaadatay bay u sheegtay. Ilaa hadda waxay u haysataa gabadha Maana-Faay
                la leeyahay in ay islaantu u fataalaysey wiilka maarriinka ah, ee loogu
                tala galay in uu habeenkaas la qayilo. Markii Axmed qolka ceebeed ka soo
                noqday Faadumo-Yarey ma arkayn.</p>
            <p>Afartii indhood oo ciil iyo amankaag la sii weynaaday, baa mar kale
                is eegay.</p>
            <p>“Aaway hadda iyaka? Intee ku jiraan?” Leylaa ritim kulul, oo si lama
                filaan ah uga soo baxay ku weydiisay, sidii iyadoo Faadumo-Yarey
                canaananaysa.</p>
            <p>“Safka midigta, qolka geeska u soo xiga waaye,” bay ugu
                jawaabtay.</p>
            <p>“Waa yahay Faadumo; orod marka adigu, hawshaada iska qabso!” Xaawaa
                tiri.</p>
            <p>“Haye, nabadey, saacaddaan waaba la i daahsadee,” Faadumoo sii
                dhaqaaqaysaa tiri.</p>
            <p>“Haddii Xaajiyaddu na kaa weydiiso, way baxeen dheh, qof kale in aan
                ku weydiinayna ha u sheegin yaah?”</p>
            <p>“Waa yahay.”</p>
            <p>Markay ka libirtay bay talo iskala soo hor jeesteen. “Maxaa la qaban
                karaa?” baa la is weydiiyey. Leyla wayba is madax martay. Wixii loo
                sheegay bay qaadan kari weyday. Muraara-dillaac bay ku sigatay. Waxay ku
                gooddiday in ay guriga isu tuurto, waxa u jira qalalaase ka dhex riddo,
                walaasheed ul uga soo saarto! Tii kale oo ka waayeelsanayd baa yare
                dajisay, ee ku tiri, “Sharaftaaday wax u dhimaysaa, haddii aad xilligaan
                xun meeshaas xun ka dhex qayliside, wax yar halka igu sug, anigaa
                raadinaya tab aan si nabadgelyo ah gabadheenna nooga soo saaree.”</p>
            <p>Qolkii Faadumo u tilmaantay bay, “Hoodi, hoodi,” intay tiri, iyadoon
                jawaab sugin iska gashay. Hawo khamri iyo qiiq sigaar ka buuxaan baa ka
                hor timid. Judhiiba lablabbaa jirkeeda saaqday. Daqiiqad nuskeed bay
                intay adkaysatay dadkii qolka ku jiray isha marisay. Haddii ay urka
                khamriga iyo qiiqa sigaarka u sii adkaysan lahayd, wax ka daran oo ayan
                u sii dul qaadan karin bay aragtay. Rag iyo dumar is dhex daadsan,
                dadnimadii ka tegay, da’doodii illaaway, xishoodkii ku dul tuntay. Waxa
                ay ku kacayaan iyo waxa ay ku hadlayaan isma dhaamaan. Erayo aan qof
                miyir qabaa dhegaysan karin bay ku hantaatacayaan.</p>
            <p>Kuwa hadlayaaba roone, gabadhii ay raadinaysay, meel xun bay bilqan
                tahay. Halkii ay ku miyir gaddoontay bay wali gorofsan tahay. Xaawo,
                waxay u qaadatay in ay sakhrad ka badatay la gataati dhacday, ee marqaan
                xarfa-taraaray meesha la galgalanayso! Intay amankaag afka qabsatay bay
                lafaheeda la baxsatay.</p>
            <p>“Walaaley, naga keen meesha darxumadeeda, middaas samir iyo iimaan
                Alla ha kaa siiyee!” ayay hadal uga bilowday Leyladii ka dhur-sugaysay.
                Wixii ay soo aragtay bay si tifaftiran uga warrantay. Leyla guul
                darradii bay gurigeedii kula noqotay, iyadoo ciil iyo calool-xumo la
                caga-jiidaysa, dareenkeeduna yahay sidii iyadoo ka soo noqotay qabri
                lagu aasay walaasheed Maana-Faay!</p>
            <h3 id="section-47">— 9 —</h3>
            <p>Maana-Faay garaadkeedii saacadaha badan ka maqnaa wuu u soo noqday.
                Umana soo wada noqone in yar bay miyirsatay. Indhahay kala qaadday.
                Afarta gees bay eegtay. Geestay eegtaba gidaar baa ka hor yimid. Waa
                afar gidaar dhexdood. Waa qol xiran gudihiis. Indhahay marmaratay. Hoos
                bay dhulka u eegtay. Mise khashin badanaa! Maxaa is dhex daadsan! Qoryo
                la diirtay gucummadood, sigaar la cabbay gummudyadiis, tarraq la gubay
                dhuxulihiis, maacuun wax lagu cabbay oo is dhex quban, gogol lagu
                galgashay oo is dhex bilqan iyo khashinka oo fara badan bay keligeed
                dhex jiiftaa. San-ku-neefle kale ma weheliyo. Maxay ahayd meel baastani?
                Intay salashay bay mar qura sara kacday. Saacad u xirnayd bay daymo ku
                boobtay. Waxba way ka fahmi weyday. Waqtiga iyo meesha midna ma
                garanayso. Ma habeen baa mise waa maalin? Ma guri baa mise waa cidla?
                Wuxu ma riyaa mise waaba run? Waxba uma kala cadda. Saacaddii bay mar
                kale ku noqotay. Aad bay ugu fiirsatay. Afartii bay sheegaysaa. Afartu
                waa afartee? Ma afartii habeennimo mise tii maalmeed?</p>
            <p>Intay boodday bay bannaanka u kudday. Bad mugdi ah baa ka hor timid.
                Haddaas waa habeennimo. Mugdigii bay ku sastay. Misna iftiin kadis ah
                baa wac yiri. Mugdigii mar qura kala didiyey. Daaraddii ay dhex taagnayd
                u muujiyey. Mar labaad bay sastay. “Naa Maana,” ayay midigteeda ka
                maqashay. Mar saddexaadkii bay sastay. Meeshii magaceedu ka soo yeeray
                bay madaxa kula boodday. Mise waa islaan buuran oo qof hoosta laga furay
                albaabki unuunka ka soo jeedda.</p>
            <p>“Eeddo ma toostay? Kaalay sariirtaan ii seexo, ka gal dhaxanta,
                yaadan iga hargabsane!” Beyddan Shabeel baa u raacisay, iyadoo bannaanka
                u soo wada baxaysa, guntiinadii ay ku huruddey nuskeed ka daba
                jiitamayeyna kor u aruursanaysa.</p>
            <p>Maana markay qofta la hadlaysa aqoonsatay, ayaa ugu horraysay garasho
                ay garato meesha ay joogto. Sidii ay meeshaas ku timid bay gocatay.
                Wixii habeenkaas ku dhacay bay garwaaqsatay. Filinkii foosha xumaa bay
                xasuusteedu ugu soo celisay. Muddo aan hal ilbiriqsi ka badnayn ayay
                muuqaallo midba midka kale ka kharaar yahay maskaxdeeda isku jiireen.
                Qol xiran oo qiiq ka buuxo. Joodariyaal dhulka goglan. Niman iyo naago
                hoosta isaga jira oo cagaar ruugaya. Cagaarkii oo iyada loo dhiibayo.
                Nin dhuunta ka soo galay oo war ku daldalaya. Qof si lama-filaan ah
                dalaq u soo yiri. “Alla waa Axmed! Macaane!” Balow! Dharbaaxo xiimaysa.
                Bac! “Aaa! Alla ba’ayeey!” ayaa lagu war helay.</p>
            <p>Sidii wax daqiiqaddaas ku dhacay bay qarracan kadis ah la qaylisay.
                Fiidkii markii ay Axmed indhaha saartay, farxad bay la argagaxday. Hadda
                markay in uu ka carooday xasuusatayna, fajac iyo naxdin bay la
                argagaxday. Meesha uu ugu yimid ugana tagey fool-xumadeeda ayaa ka sii
                argagixisay.</p>
            <p>Fikradda xun ee uu ka qaatay baa fajac ku ridday. Baroorteedii baa
                dad dhawaan seexday hurdada ka soo salaleen. Kuwo marqaan la heesayeyna,
                intay xiddigaha ka soo dageen, dhegaha taageen. Daris hurdo bogayna
                hareerahay ka soo baxbaxeen. Meeshii Maana baroorta kula dhacday baa
                lagu soo xoomay. Wax kasta waa la isku dayey si qofta xilliga xun
                barooranaysa, qayladeeda la isaga aamusiyo. Hadal ay ka yeesho daaye,
                hilibkooda way karin lahayd, hadday awooddo. “Muslin haddii tihiin,
                meehaan mar iga wada,” ayay ku adkaysatay. Calool nuglaa! Cidda wadaysaa
                yay tahay? Sow tii hore loo yiri, nin ku dilay har kuuma jiido!</p>
            <p>Dhawr jeer bay bannaanka hollisay. Haddana ku dhiirran wayday in ay
                xilligaas luuqyada mugdiga ah isku biimayso. Meesha ay joogto iyo meel
                ay uga dhaqaaqdana ma kala garanayn. Maabku waa ka khaldanaa. Dadkii
                qayladeeda ku soo baxay, tartiib-tartiib bay qolalkoodii ugu laabteen.
                Iyadu qol dambe in ay foodda geliso, way ka dhaaratay. Beyddan Shabeel
                intay nalkeedii dansatay albaabkeediina xiratay bay sariirteedii ku
                laabatay.</p>
            <p>Maana xagal mugdi ah oo jikada ku dhow bay garka iyo labada low is
                gashatay. Hal qof baa agteeda ku soo hartay. Waa Faadumo-Yarey oo ay
                oohintii ku daaratay. Markii hore dadkii Maana ku hareeraysnaa
                duleedkooday murugo la taagnayd. In ay ku soo dhawaatee ilmada ka tirto
                jeclayd, misna ku dhici la’ayd. Canaanta Beyddan ee cadaabka ka kulul
                bay ka cabsoonaysay. Waxa Maana ka ooyayso aad uma fahmin, waxayse
                dareentay in ay dulman tahay, arxan iyada uga sokeeyoo u jixinjixayaana
                jirin. Abuuris si dahsoon ugu beeran ayaa dareensiisay isir labadooda ka
                dhaxeeya, ehelnimo hiil uga baahan, aayatiin isugu xiran. Diir ay
                wadaagaan baa dubaaxiyey. Meel baa danqatay. Ilmaa ka daadatay!</p>
            <p>Waa run, danyarta loo xoogsheegto iyo inta la dulman oo idil, waa
                isku isir. Diir baa isugu yaal. Dantoodaa mid qura ah. Mid ahaanta
                cadowgoodaa iyagana midaysa, in ay meel uga soo wada jeestaanna ku
                khasbaysa. Kuwa Maana-Faay shirqoolaya, saqda dhexe ka oohinaya,
                dadkeedii ku diraya, mustaqbalkeeda ku joogjoogsanaya, kuwaas danahooda
                aad u qiimaha yar daraaddood qof dhan u dilaya; waa isla kuwa
                Faadumo-Yarey faqriga haysta ka faa’iideysanaya. raashinkooda
                luflufkiisa ku addoonsanaya, saboolnimada ku xaqiraya, sida dadnimada ka
                baxsan ula dhaqmaya.</p>
            <p>Iyadoo guntiinadeedii darfaha jeexnayd ku duuduuban ayay Maana-Faay
                soo hor kadalloobsatay, markii loo firaaqeeyey. Intay jilbaheedii wajigu
                ku dhex aasnaa hal gacan ku cuskatay, gacantii kalena madaxa ugu
                salaaxday, ayay cod naxariistii ifka la keenay ku idishahay ku tiri,
                “Maana! Aamus hee abbaaye macaaney!”</p>
            <p>Cod-malaa’igeedkaas ayan meesha ka filanayn, Maana wuxuu ka taabtay
                meel halis ah. Wajigii aasnaa ayay tartiib jilbaha uga soo dhex saartay.
                Indhihii ilmadu ka da’aysay bay kala qaadday. Waxay aragtay noolahaas
                tabarta yar, daacadnimada la ilmaynaysa, mugdigii looga kala tagey
                madaxa u salaaxaysa, dhaxanta iyo cidladana u aaba yeelayn. Muuqaalkaas
                laxowga iyo la yaabka leh baa laabteeda gilgilay. Wax jiriirico la
                moodaa jirkeeda mar wada saaqay.</p>
            <p>Intay ilmadeedii illowday bay tii dhabanka Faadumo ka tifqaysey
                sacabka marisay. Isweheshi gacalnimaa laabtu isu guuxday. Sidii hooyo
                iyo ilmaheed muddo isu hiloobay baa hab la isa siiyey. Iyagoo hoosta
                isaga jiraa mid waliba tii kale, dhabankeeda illinta ka qallajisay.
                Faadumo barandadeedii jikada u dhex tiil bay Maana ku martiqaadday.
                Tartiib-tartiib baa la isu waraystay. Mid waliba tii kale u xog
                warrantay. Faaduma-Yarey baa bilowday. Kadeedka ay ku nooshahay bay
                jaalkeeda uga sheekaysay. Dhibaatadii qoyskooda ee kadeedkaas badday bay
                u faahfaahisay. Si ay ugu tacsiyayso ayay tusaalaynaysay in ay jiraan
                dad badan oo ay haystaan dhibaatada ay la ooyayso kuwo ka waaweyn, isla
                markaasna aan ooyayne, iyagoo aamusan guclaynaya.</p>
            <p>Maana-Faay midhkaas way garaysatay, markeedana Faadumo u tacsiyaysay,
                ka dibna uga warrantay wixii ku dhacay ee xilligaas ka oohiyey.
                Sheekadii jacaylkeeda oo idil bay dabada u qabatay. Iyadu kuma tala
                geline afkeedaa iska hadlayey. Waa dabeecad lagu yaqaan dadka wax jecel.
                Mar kastoo ay sheeko afka u kala qaadaanba, qalbigoodu wuxuu u jiitaa in
                ay ka sheekeeyaan jacaylkooda. Ruuxii naftu jamatay bay ku hadaaqaan.
                Had iyo jeer ka sheekeeyaan. Qofka ay uga sheekaynayaan waxa uu yahay
                uma aaba yeelaan; in uu sheekadaas danaynayo iyo in kale ma tixgeliyaan.
                Nafsadda wax jecel uun baa intaas nafis ka dhuganaysa.</p>
            <p>Maana-Faay, gabadhii yarayd ee ay martida u ahayd wax walba way u
                sheegtay. Wiilka ay jeclaatay, kii ciddoodu siisay, sidii ay u diidday,
                guriga walaasheed ee ay ku soo carartay; xitaa meesha uu ku yaal guriga
                Leyla way u tilmaantay; sidii ay Beyddan Shabeel isku arkeen, dharkii ay
                ka soo doonatay, sidii ay qolka lagu qayilayo ku galisay, gacaliyeheedii
                Jilib ugu maqnaa ee kadiska ugu soo galay. Dharbaaxadii uu ku salaamay,
                meeshii ay ku dhacday.</p>
            <p>Halkaas markay maraysay bay oohintii ay cabbaar ka nasatay la muraara
                dillaacday. Faadumo-Yarey oo la moodo in ay labadooda iyadu weyn tahay
                baa mar labaad aamusisay. Markaan aad bay u fahamtay mushkiladda Maana
                ka oohinaysaa waxa ay tahay. Uur-ku-taalladii ay ku daaratay iyo umalkii
                ay Beyddan Shabeel u qabtayna way sii laba jibbaarmeen.</p>
            <h3 id="section-48">— 10 —</h3>
            <p>Wehelkii Faaduma-Yarey, wuxuu Maana-Faay ku caawiyey in ay halkeeda
                ku sugto labadii saacadood ee habeenka ka harsanayd. Laba sanoo cadaab
                ah way kala cuslaayeen. Dildillaaca waagu markuu dariiqyada kala tusay
                bay intay Faadumo-Yarey dhabannada ka dhunkatay lug isku taagtay.
                Qorraxdoon wali soo bixin bay gurigii mitir-kubbada ahaa albaabkiisii
                duugga ahaa xoog u garaacday, iyadoo indheheeda guduutay masar ilmo
                qoysay ku qarinaysa. Waxay tiigsanaysay in ay walaasheed u habar wacato,
                ee wixii ku dhacay uga warranto, si ay ugu soo gurmatee, gacan u
                siiso.</p>
            <p>Leyla warba kama sugine, markay muuqeeda aragtay bay is madax martay.
                Waji kaduudan iyo indho kulul bay kala hor timid. Wax xun intii afkeedu
                haleelay bay u taana-taanaysay, “Wajigaada i doori, isla-wareegyahay,
                aalkolistada eh! Bax meehiid saacaddaan ka timid ku nakho, mar dambena
                agtey yaan kugu arkin!” ayay ugu soo gabagabaysay, iridkiina ka
                xiratay!</p>
            <p>Miskiintii tabaalaysnayd albaabkii xirnaa bay oohin la ag fariisatay.
                Intii ay ku qaadatay ma garan karto. Mar dambaase fikradi ku dhalatay.
                Far iyo suul bay isku taagtay. Gurigii Axmed bay ku fara baxsatay.
                <em>Intuusan shaqo aadin ku gaar!</em> bay is tiri. Haddaayey, markii ay
                walaasheed ku soo ordaysay waxay is lahayd iyadaa kuu maslixi doonta,
                sidii wax u dhaceenna ka dhaadhicin doonta. Hadda markii Leyladii ka
                dartayna, labadiinnaa is hudhan bay is tiri.
            </p>
            <h3 id="section-49">— 11 —</h3>
            <p>Axmed habeenkaas hurdo laba indhood isuma geyn. Isagoo sidiisii u
                labbisan, siduu sariirta iyo kursiga marba mid isugu dul xoorayey, sidii
                neef la gowracay, ayaa waagu ugu baryey. Markaasuu gurigii ka baxay.
                Bannaankii uu baabuurka shaqada isu taagi jiray buu u baxay, saacaddii
                uu soo mari jiray oon dhaweyn.</p>
            <p>Isagoo halkii dhulka faalinaya, Maana-Faay oon ilaa xalay daqiiqadna
                maskaxdiisa faaruqin la doodaya, sidii uu isu illowsiin lahaa ka
                fakaraya, ayuu hortiisa dhaqaaqilyo ka dareemay. Indhuhuu kor u qaaday.
                Mise maansha-Allaah! Maana-Faay qudheedii baa meel aan fogayn soo
                leeg-leegsanaysa. Sidii ruux koronto qabsatay buu u gariiray. Jiriiricaa
                jirkiisa dhammaysay. Waxay la noqotay in dhuuntu xirantay, dhiiggii
                halbowlayaashiisa meeraysanayeyna meeshiisii ku dhagaxoobay. Wuxuu
                dareemayey laxow silloon oo uu u kala garan waayey naxdin, farax, caro,
                rayn-rayn iyo cabsi mid uu yahay. In uu intaba isugu jirayna u dhow.
                Wixii uu fali lahaa baa wareer hor leh ku noqday. Waqti uu ka fiirsadana
                maba haysto.</p>
            <p>Boqollaal go’aan oo midba mid burinayo ayaa muddo aan hal ilbiriqsi
                ka badnayn maskaxdiisa isku jiray. Qalbigiisa wax jecel iyo qabkiisa nin
                ahaaneed baa midba dhinac u jiidanayaa. Qalbigu wuxuu ku boorrinayaa,
                <em>Haddii gacaladaadii aad gocashadeeda hurdo gama’ la siin wayday,
                    hoygaaga kuugu timid, hoodo iyo nasiib weeyee, ka hortagoo hab soo
                    sii!</em> Markuu u hinqadee hiyiga la kaco, ayaa qabka qayladiisu
                xakamaha ku qabanaysaa, <em>Yac! Ma qoftii xalay fadeexaddaad ogayd ku
                    dhex jirtay, horena warkeedu kuu soo gaaray baad hoosta soo gashanaysaa,
                    ee hawo dambe kaa haysaa? Dhiiglaawe! Haddaad dhimanayso dhareerka waa
                    la iska duwaa!</em>
            </p>
            <p>Guubaabadii qabka ayaa gocashadii qalbiga ka adkaatay. Intuu jinniyo
                isku riday buu jahadii ay ka soo socotay maahee tii kale u dhaqaaqay.
                Waa balaayo ay horeba u filanaysaye, intay awood wixii ku harsanaa
                addimada isugu geysay bay ka daba orodday. Waa isku dayiddii ugu
                dambaysaye, qoob iyo qaylay isugu dartay, “Macaanow waa ku tuugaayaaye,
                halkoo mar lee i dhagayso, ka bacdi wixiid rabtidba samee!” ayay cod in
                oohini soo hayso la moodo kala daba tannaagootay. Oraahdaas sida ay u
                tiri iyo halka ay erayadu ka soo go’ayeen, ma aha wax lagu tilmaami karo
                afka aynu naqaan! Axmed Jaamac qalbigiisa halkii ay ka sareen iyo
                xanuunkii ay ku reebeenna, isaga uun baa garanaya! Siiba erayga
                ‘Macaanow!’ ayaa sida fallaartii halkii bugtay toos u beegsaday,
                laabtana balbaliyey. Wuxuu ku sigtay in uu gabigiisuba dhalaalo, sidii
                baraf dab la saaray! Wuxuu dareemay quwad ka xoog badan oo xagga gabadha
                u jiidanaysa. Waxaase taako u noqday gaarigii shaqada oo isla
                daqiiqaddaas isa soo ag taagay.</p>
            <p>Awood kastoo uu isku sii adkayn karo intuu isu geystay, qayladii
                qabka iyo tii gaarigana kaalmaystay, ayuu cod gariiraya gabadhii ka daba
                qaylinaysay ugu jawaabay, “Iga daba har baan ku iri, hadalkaygana ii daa
                isma naqaan aniyo adigu! Orod wax ku yaqaan Siinaay ka raadso, anigu
                qaad ma cuni aqaane!” baabuurkiina hore ka fuulay, horena ka
                dhaqaaqay!</p>
            <p>Habaas iyo hungo ayaa Maana-Faay u soo haray. Hoog adduunka jira oo
                kaas kala weyni subaxaas mugdiga ah ma jirin. Ilayskii hididiilada ee u
                dambeeyey baa ka damay. In ay oydo xitaa way tahli wayday. Horay baa
                illintii uga dhammaatay. Afarta jaho xaggee bay u dhaqaaqdaa? Yay u
                ciirsataa? Ciddoodii horay bay u kala dhinteen. Leyladii ugu roonayd waa
                tii saaka albaabka ka soo xiratay. Ninkii ay aawadi isu biimaysay,
                arooskeedii u burburisay, aabbeheed ugu gacan sayrtay, udub-dhexaadkii
                nolosheeda ka dhigatay, waa kaas saaka cidla ciirsila’da uga dhaqaaqay.
                Erayadiisii kharaaraa baa weli maskaxdeeda ka dhawaaqaya, dhibaato aan
                la koobi karinna nafsaddeeda ku haya. Cajalad aan dhammaanayn baa ugu
                soo celcelinaysa, “Iga daba har baan ku iri! Isma naqaan! Orod wax ku
                yaqaan Siinaay ka raadso!” Midba mid ka kharaar. Kan dambaase ugu daran,
                “Orod wax ku yaqaan Siinaay ka raadso!” Uur-ku-taallo weynaa! <em>Saanna
                    ma ii dambaysay? Ma maantaa la igu daray dumarkii Siinaay laga
                    sheegayey, ee qaadka iyo tumashada meheradda ka dhigtay? Alla anaa iska
                    dhintay! Yaa ii sheega dambi aan galay oo dulmigaas ku mutaystay?</em>
                “Orod wax ku yaqaan Siinaay ka raadso!” <em>Alla anaa iska dhintay! Bes
                    waaye adduunkaan aniga! Inteen aadaa? Bes waaye aniga! Aaway farmashiye?
                    Farmashiye! Farmashiye! Bes waaye! Bes waaye!</em></p>
            <p>Farmashiyihii u sokeeyey bay is dhex taagtay.</p>
            <p>“Aboo sunta cayayaanka ma haysiin?”</p>
            <p>“Haah,” intuu yiri buu shelfiska ku jeestay, si uu u soo bixiyo.</p>
            <p>Iyaduna dib bay isugu noqotay si ay lacagta ugu soo bixiso.
                Boorsadeedii bay haab-haabatay. Mise maxaad ii dhiibatay? “Aaway
                boorsadaydii?” Iyadoon farmashistihii war dambe ku celin bay ka baxday.
                Waa in ay boorsadii heshaa. Xaggee bay ku soo illowday? Meeshii ay
                markii Axmed ka tagay fariisatay bay ku noqotay. In ayan saakoo dhanba
                boorso sidan bay xasuusatay. Wax ay hubtaana ma jiraan. In ay
                guri-baaskii xalay ku soo illowday bay malaysay.</p>
            <p>Malahaasaa sax ah. Soo illaawid keliyase arrintu ma ahayne, Beyddan
                Shabeel baa kas iyo maag uga qarisay, intii ay suuxsanayd. Waxay ka
                dhiganaysay rahaamad Maana-Faay mar kale guriga ku soo celisa. Waxaa ku
                jirtay lacagtii loogu soo dhiibay in ay dhar ku soo iibiso. Lacagtaas ka
                sokow, waxaa ku jirtay alaab Maana qiime weyn u leh oo ay is tiri kama
                maaranto. Shayga dhab ahaan Maana ugu qiime badnaa, in ay ka maarantaana
                ka suurtoobin wuxuu ahaa masawirka Axmed Jaamac!</p>
            <h3 id="section-50">— 12 —</h3>
            <p>Subaxdaas Khamiisaad ee qofba si waagu ugu baryey, Beyddan Shabeel
                hore uma toosin. Soo jeedkii xalay baa sariirta ku daahiyey. Goor ay
                barqadii tahay bay walwal la soo boodday. Qalawdii u horraysayba waxaa
                ku soo dhacday shimbirtii qoolkii ka baxday! Qoftii baxsatay!</p>
            <p>Iyadoon wali aad u baraarugin, musqul iyo meel kalena ku leexan bay
                daaradda ku soo hanbabartay. Hareerahoo idil bay indhaha ku taagtaagtay.
                Mise maxaad ii dhiibatay? “Naayaa Faadumo,” bay si dhiillo ku jirto ugu
                qaylisay.</p>
            <p>Xalay mirtii dhexe, markii ay Maana-Faay oo murugo iyo ciil la
                ilmaynaysa daaradda uga hoyatay, waxay ku seexatay in ay aroorta hore
                soo kacdo, si kastoo ay yeeshana ku dadaasho in aysan gabadhaasi
                gacanteeda ka bixin, ilaa inta ay gaarsiinayso ninkii ay ka gadaysay. Ka
                dib wixii doonaaba ha dhaceen, iyada waxba kama gelin; mar haddii ay
                heshiiska dhankeedii oofisay, ‘gunnadii’ ay ‘mutaysatayna’ gacanta ku
                dhigtay!</p>
            <p>Haddii ay waqti habboon toosi lahayd, way hubtaa in aysan tab iyo
                xeel weydeen. Haddase hurdadii baa khatashay. Waa tanoo qoftii ay
                toddobaadkaan oo idil ku hawlanayd xeradii waa hungo! Ballantii
                Jimcadana waa caawa. Iyadoo dhiillaysan bay marada dhegta qabsatay.</p>
            <p>“Naayaa Faadumo! Meeday jinni-la-tegtii miskaha xumayd? Naa kumee,
                naayaa?” Faadumo-Yarey oo aan waxba galabsan bay hiifaysay, sidii
                caadada u ahayd.</p>
            <p>“Heeh! Way kan!” bay tiri, intay jikada ka soo baxday.</p>
            <p>“Aaway gabadhii?”</p>
            <p>Inkastoo ‘gabdhuhu’ fara badan yihiin, haddana Faadumo-Yarey way
                garatay midda la waydiinayo. Iyadoon “gabadhee?” waydiin bay ugu
                jawaabtay, “Waa baxday.”</p>
            <p>“Way baxday aa? See ku bixi kartaa? Goormay baxday?” Beyddan baa is
                daba dhigtay. “Xaggee bay aadday? Way baxday, way baxday. War miyaa way
                baxday? Naa maxaad ii kicin wayday markay gabadhu baxaysay? Maxaad
                qabanaysay waa adiga rifrifka leh sidii yaanyuur macaluushaye?”</p>
            <p><em>Bal maxay waxaasoo cay iyo canaan ah ku mutaysatay? Ma gabadhay
                    iyadu bixisay, mise awel bay kala ballantay in ay kiciso ama gabadha
                    celiso?</em> Faadumo-Yarey su’aalahaas iyada uun baa hoos isu waydiisay.
                Beyddanse ma waydiin, mana waydiin karto. Waxay waaya-aragnimo u
                leedahay hal eray oo ay ku soo celisaa inuu u soo jiidi karo hal maalin
                ama hal toddobaad oo kadeed ah! Intay aflagaaddadeedii iska liqday bay
                sideedii iyadoo aammusan hoos u hogatay, sidii qof danbiga lagu
                eedaynayo qirsan!</p>
            <p>Barqadaas oo idil Beyddan way xanaaqsanayd. Canaanta Faadumo-Yarey
                afkeeda uun baa isaga bartaye, uurka kama jirin. Canaanta dhabta ah
                iyadaa isu jeedinaysay. Waxay isku dhaliilaysay sida fudud ee gabadhii
                faraheeda uga siibatay. Waxay ka walwalaysay in Jaamac Dhegay oo ordayaa
                fara marnaantaas ugu yimaado, ama ugu yaraan talefoon u soo diro. Maxay
                ugu jawaabi doontaa? “Barnaamijkii Jimcada caawa waa baaba’ay!” af ay ku
                tiraahdo ma qabto. “Waa jiraa,” cid ay ku tiraahdaana gacan uguma jirto.
                Xaggee bay Maana-Faay mar labaad ka dooni kartaa? Shaki la’aan waxay
                jirtaa gurigii walaasheed Leyla. Waa qoftii ay xalay wixii la ogaa ku
                dhigtay. Aadis ay gurigeedii ugu tagto iska daaye, daqiiqad kasta waxay
                wadnaha farta uga haysaa weerar godkeeda ugu yimaada oo ay ku soo
                qaadaan Leyla iyo eheladii kale ee Maana-Faay!</p>
            <p>Sarteedii guduudnayd waxay la noqotay goob dakano oo sii joogisteeda
                khatar weyni ugu jirto. Wardoonka ay Jaamac Dhegay ka filanaysay, iyo
                weerarka ay eheladii Maana-Faay ka malaysanaysay ayaa ku noqday laba
                cabsiyood oo aan u kala roonayn. Sidaa darteed waxay ku dhuumatay guri
                ay daris yihiin, ka dib markay Faadumo-Yarey ballan ku adkaysay, una
                tilmaantay cidda laga qarinayo, haddii ay yimaadaan ama talefoon soo
                diraan iyo arrimaha muhimka ah ee haddii ay ka fursan waydo loo baahan
                yahay in ay uga war keento.</p>
            <p>Waxay quud darraynaysay in ay meeshaas ay ku dhuumatay go’aan uga
                gaarto waxa ay qaban karto iyo qorshaha cusub ee ay Jaamac Dhegay u
                dajin karto.</p>
            <p>Boorsada Maana-Faay ee weli gacanteeda ku jirta, ayaa ugu muuqatay
                raad rajo fiican laga qabi karo.</p>
            <p>Iyadoo dhufayskeedii wali ku dhakan, ee haweenaydii guriga lahayd
                hadal tiro ku maaweelinaysa, ayay ku war heshay Faadumo-Yarey oo dul
                taagan.</p>
            <p>“Naa haye! Maxaa jira?” Yartii bay waydiisay, intay indho dareen
                galay ku taagtay.</p>
            <p>“Gabadhii waa soo noqotay! Waxay…” Faadumo-Yarey baa ku
                warrantay.</p>
            <p>“Yaah? Soo noqotay aa? Naa ma la hubaa?” Beyddan oo farxad iyo
                filan-waa la hanbabartay baa hadalkii ka dhex gashay.</p>
            <p>“Haa, waa la hubaa. Waxay dhahday…”</p>
            <p>“Maxay ku tiri?”</p>
            <p>“Waxay dhahday boorsadaydii Xaajiyadda ii soo warso.”</p>
            <p>“Yaa la socda?”</p>
            <p>“Qofna ma la socoto. Keligeed waaye!”</p>
            <p>Beyddan Shabeel wax daqiiqaddaas loo sheegi lahaa oo warkaas uga
                farax badan in ay jiraan lama ahayn. Intay xaab-xaabsatay bay gurigeedii
                u laba lixaadsatay. Maana-Faay oo boorsadeedii iyo Faadumo-Yarey
                daaradda hore ku sugaysa, ayay la soo laabatay. Beer-laxawsi iyo
                madax-salaax hor leh bay ku asqaysiisay.</p>
            <p>“Ii warran eeddo macaan! Aad iyo aad baan uga xumahay wixii xalay
                dhacay. Dhallinyarada hadda joogta waxaan ku nacay fudaydka iyo hubsasho
                la’aanta. Nasiib-darro, markuu imaanayey guriga waan ka yar maqnaa. Qolo
                marti ah baan sii dhawaynayey. Jidkuu iiga hor yimid markuu ka soo
                noqday. Haddee wuxuu ahaa nin xanaaqsan oo balaayo ku raran tahay. In uu
                si fiican iila hadlo waa diiday. Waxaan iri war heedhe ha carruuroobine,
                is daji oo aniga hadal iga maqal, anigaa sida wax u jiraan kaa
                dhaadhicinayee; qoftaas malaa’igta ah oo la wada og yahayna sharafteeda
                meel ha uga dhicin, waxaas aad fahamtay Ilaahay kuma jirrabine.</p>
            <p>“Markii dambe wuxuu i yiri, ‘Hadda waan wareersanahoo waxba dhagaysan
                kari mayee, berri Xafiiska iigu imow, wixii jirana markaasaad iga
                dhaadhicin doontaa.’ Marka haddaan u tagayaa, anigaa soo qancinaya, oo u
                sheegaya in uu fududaaday oo khalad sameeyey, waliba waan soo
                canaananayaa, waxaan leeyahay: gabadhii aad u gaftay waa in aad xaal
                siisaa haddii kale isma sheeganno! Aniga waxba igama diido; anigaa kaa
                ballan qaadaya in uu caawa ama galabtaba, isagoo xaal-marin kuu wada,
                kuu yimaado; adigu waad iska sii nasanaysaa, qabqabowgaasaad iska sii
                cabbaysaa, waad iska qadaynaysaa, qofna isma arkaysaan; ma garatay
                hooyo? Aniguna haddaan dhaqaaqayaa. Meeday? Naa iigu keen gabadha Faanta
                qabow iyo mac-macaan! Bal eeg waxa daal iyo diif ka muuqata! Allow anaa
                magacay ba’ay! Waa qof ay…”</p>
            <p>“I makhal eeddo!” Maana-Faay oo intaas oo dhan ka aamusnayd baa
                markay halkaas maraysay, intay nolol is yare galisay hadalkii ka dhex
                gashay, “Khado iyo khabkhabow midna ma kaa rabo, minankaana mar dambe
                lugtey ma geli haayo. Asxaan ii samee, boorsadaydii lee i sii. Wax kale
                ha ii sameen. Minankaada ma u jeedo. Dhibkiis intii horaa igu filan.
                Waxaa i gaarsiisay in walaasheyda xitaa i soo buriso, anigoo waxba
                suubin!”</p>
            <p><em>Walaasheedna waa soo eriday yaah? Oo hadda bannaankayba kuu
                    joogtaa? Fiicanaa,</em> Beydan Shabeel baa uurka ka tiri, afkana intay
                sii macaanisay cod daacad-iska-yeel ah ku tiri, “Hooyo ha carruuroobin!
                Anigu waxaan raadinayo ee u dhibaatoonayaa waa adiga maslaxaddaada. Qof
                maanta wanaag igala kaa jecel ma jirto, maxaa yeelay gabadhaydii baad
                tahay. Xalayna nasiib-darro aynaan filayn baa dhacday mooyee, sidii aad
                ku timid waxay ahayd bilic iyo wanaag aan anigu kula jeclaystay in aan
                dhar gabdhaha asaaggaaga ah kaa sara mariya ku siiyo. Haatanna balaayo
                ma jirto. Waxba ha ka walwalin. Shayddaanka iska naar. Walaashaa iyo
                wiilkaagiiba anigaa kaa ballan qaaday in aan isla maanta gacanta kaa soo
                saaro, oo ay waliba ku xaal mariyaan. Khalad bay fahmeen, anigaana ka
                saaraya. Boorsadaadiina anigaa meel kuu galiyey; waxaan ka baqay in
                lagaa xado. Gurigaanna haddii aad kahsatay waan kaa wadayaa buuqiisa iyo
                rabashkiisa. Waxaan ku geynayaa gabar aan habaryar u ahay guri ay deggan
                tahay oo iyada mooyee cid kale aydaan is arkayn. Waa fiilo Ilaahay qurux
                u dhiibay oo indhuhu kuugu doogsanayaan. Gabadhuna waa mid aan Alla
                qaadin. Waa qof dahab ah oo haddaad aragtid ay kugu soo dhacayso waligaa
                ha ka agtagin. Halkaasaad sii sugaysaa, inta aan kaaga war keenayo
                wiilkaa iyo walaashaa. Wax kastoo aad u baahan tahayna halkaasaa
                gabadhaasi kuugu diyaarinaysaa: qado, qubays, muusik aad walwalka ku
                ilowdid, wax walba. Haddana wax yar kursigaan ii sii fariiso, Faantadaan
                iska sii kab kabbo, inta aan boorsadii kuu soo bixinayo gabadhiina
                taleefan u dirayo.”</p>
            <p>Maana, iyadoon haah iyo maya midna oran bay kursigii loo keenay ku
                fariisatay. Waxaa ku dhalatay in ay u baahan tahay fursad ay uga fekerto
                buuqii badnaa ee Beyddan ku furtay. Waxay islaanta ugu caraysnayd
                dhibaatadii gurigeeda ka raacday iyo dhaqankeeda oo ay ka yaqyaqsatay;
                hase yeeshee wali ma ay garan wixii xalay ku dhacay in uu ahaa shirqool
                ay iyadu ula-kac ugu abaabushay.</p>
            <p>Beyddan intay qolkeedii jiifka dalaq tiri bay talefoon kula boodday.
                Shan lambar markay wareejisay, ayuu qayliyey talefoonkii gaarka ahaa ee
                Xafiiska Jaamac Dhegay. Cabbaar buu dhagaystay, ee iska sii watay
                dooddii iyo awaamiirtii uu ugu jawaabayey qolyo ka hoos shaqeeya oo hor
                fadhiyey. Mar dambuu si culays iyo qabweyni ku jirto samaacaddii u soo
                qaaday, isagoo wali hadalkii wata, sidii nin talefoonka quursanaya, ee
                arrinta uu ku dhex jiraa kala weyn tahay.</p>
            <p>“Halow,” ayuu goor dambe ku yiri cod culus oo la moodo in uusan
                raalli ka ahayn. Mar qura ayuu dadkii hor fadhiyey ka yaabsaday. Waxay
                arkeen ninkii cuslaa oo intuu baal ka fududaaday, mar qura farxad kadis
                ah kula qayliyey, “Weey! Ahlan wa-sahlan! Ii warran Beyddan! I sug wax
                yar!” Intuu is qabtay, oo talefoonka afkiisii sacabka saaray buu dadkii
                hor fadhiyey ku yiri, “Waxaad yeelaysaan; hadda hawlo badan oo degdeg ah
                baa ii yaale, hal saac ka dib isu kaaya keena! Iridka ii sii xir
                Sahraay, cidina yay ii soo gelin!” Xoghayntiisii oo dul taagnayd buu
                amarkaas ku diray, haddana talefoonkii ku laabtay, “Iga raalli ahow,
                qolyo ila joogay baan hawlo u kala dirayaye. Ii warran Xaajiya! Haddaan
                niyadda kugu hayey. Waad cimri dheer tahay. Borobiyo talefoonka markaan
                qaadi lahaa buu soo qayliyey. Haddaan rabay in aan ku soo waco, si aan u
                ogaado barnaamijkii caawa, arrintii halka ay marayso. Kolley barnaamij
                Beyddan badrooniyad ka tahay in uu najixi doono waan isaga kalsoonahaye,
                keliya waxaan rabay in aan ku weydiiyo saacadda aan is keenayo; haddase
                waxaan ku faraxsanahay in aad adigii i soo wacday. Sida kale? Sow iima
                ladnid?”</p>
            <p>“Dhagayso, ladnaantaas waa la iiga daran yahaye!” Beyddan baa
                markeeda buuggeedii la kala baxday, “Barnaamijkii waa diyaar, kow
                dheh!”</p>
            <p>“Hayeh? Waan iska garanayaaye, hadda maxaan kulahaa! Iiga warran
                qorshihii xalay?”</p>
            <p>“Jartii xalay waa lagu guulaystay wax waliba waxay u dhaceen sidii
                loogu tala galay.”</p>
            <p>“Wanaag!”</p>
            <p>“Cunuggii aan kuu sheegayey xalay buu shadeeftiisa qaatay; qoftii
                iyada ahayd maanta adigay bannaanka kuu joogtaa, iyadoo biyo dahab la
                moodo!”</p>
            <p>“Ilaah baan kugu dhaarshaye gacanta ma ku haysaa?”</p>
            <p>“Wallee daqiiqaddaan aan kula hadlayo aqalkaygay dhex fadhidaa; codka
                aan gaabinayo iyadaan ka qarinayaa.”</p>
            <p>“Ii dhiib gacanta! Ka marag in aad qof nool tahay!”</p>
            <p>“Waliba si ay si buuxda noogu soo xera gasho, walaasheed intaan ku
                diray bay gurigii ka soo cayrisay, wixii dambi ah Alla ha naga cafiyee!
                Waxaan rabaa in aad gashid aroos yar oo khudba-sireed ah, ilaa inta aad
                sanka ka keenaysid fetamiinkaas macaan.”</p>
            <p>“Feri guud! Feri guud! Warde waa sidaan kaa filayaye.”</p>
            <p>“Hadda anigu horaan kuu iri: Meeshaan kaa jiro dabayli kaa soo geli
                mayso! Adiga uun baan kuu shaqeeyaa; nin aan adiga ahayn in aanan waxaas
                iyo wax u dhow midna u sameeyeen waataan curadkayga waayaa!”</p>
            <p>Jaamac Dhegay qosol baa ka soo baxsan gaaray. Wuxuu ku sigtay in uu
                yiraahdo, “Curadkaagu nasiib daranaa, haddiiba uu jiro, imisa nin baa
                maalin walba sidaas loogu dhaartaa, si lacag looga godliyo.”</p>
            <p>Mase orane intuu uurka ku ceshaday buu afkana nifaaq keedii u dhigma
                ka yiri, “Maxaad u dhaaranaysaa Xaajiya, ma taasaad aniga ii sheegaysaa,
                meeshaydaan ku fadhiyaaye, abaal-gudkeediina diyaar baan la ahaye; ii
                wad qorshihii arooska yar.”</p>
            <p>“Dhagayso, Fiilladii Cagaarnayd sow inoo cidla ma aha?”</p>
            <p>“Boqol fiilloo cagaaran baa inoo cidla ah.”</p>
            <p>“Halkaasaan qorsheeyey in aad kula aqal gashid.”</p>
            <p>“War dhammaaday weeye.”</p>
            <p>“Haddaba laba arrimood oo yar-yar keliyaa adiga lagaaga baahan yahay;
                hawsha inteeda kale aniga igu daa maal iyo muruqba.”</p>
            <p>“Maxay yihiin labada arrimood? Wixii la iiga baahan yahay oo dhan ii
                sheeg, diyaar baan u ahaye!”</p>
            <p>“Mayee waxba lagu dhibi mayee, arooska dhibta waa laga ilaaliyaa,
                illayn ‘hawl’ culus baa sariirta ku sugaysee!”</p>
            <p>Qosol dheer baa lagu wada dhuftay, Beyddan baa kala goysay ee tiri,
                “Kow dheh, kaftanku ha ii dambeeyee, sac baa raaf igu hayee, waxaa lagaa
                rabaa in aad shaqaalihii Fillada Cagaaran amar degdeg ah siisid. Hadda
                talefoon u dir, waxaad tiraahdaa: hablaha idiin imaan doona soo
                dhaweeya, guriga u fura, qado la yaqaanna ha loo sameeyo.”</p>
            <p>“Taas gartay. Haddaan amrayaa. Ka walwel la’aw!”</p>
            <p>“Waxaan ugu warramay gabar aan habaryar u ahay baad maanta la
                qadaynaysaa, marka waxaan rabaa gabdhahaygii baxbaxsanaa middood intaan
                fillada u sii diro, in aan iyadana ka daba geeyo, ee ay halkaas ku soo
                dhawayso sidii qof guriga deggan; ilaa maantana ku maaweeliso inta ay ka
                qalo-goynayso; illayn qoftu waa iska carruuroo wixii xalay qabsaday bay
                wali la calool xuntehee! Ma i af garatay?”</p>
            <p>“Aad iyo aad.”</p>
            <p>“Adiga iyo saaxiibbadaa midkood fiillada dhankeeda kale iska soo
                harsada; laakiin ilaa gabbal-gaabka ha is tusina. Calaa kulli xaal,
                intaas ka dib, qorshuhu si uu u socon doono, innagoo wada joognaan isla
                habeyn doonaa, hadda talefoonka kuma wada dhammayn karno; anigaa goor
                dhow Xafiiska kuugu imaan doona. Hadda fiilladii talefoon u dir, anigana
                gaari aan ku shaqeeyo ii soo dir!”</p>
            <p>“Waa yahay.”</p>
            <p>“Xoogaa gabdhuhu waxyaalo yar-yar oo ay u baahan yihiin ku sii
                gataanna shufeerka ugu soo dhiib, waxa kaloo dhan anigaa
                dabbarayee!”</p>
            <p>“Waa hagaag! Waxa kale adigu dabbar!” buu afka ka yiri, isagoo uurka
                ka gunuunacaya ee niyadda ka leh, <em>Waxa kale anaa dabbaraya ku te!
                    Maxaad kaloo dabbaraysaa i cayraysaye? Maxaadse gabdhaha masaakiinta ah
                    u hafraysaa? Lacag aan soo dhiibo in aadan la socodsiinayn waxna ugu
                    gadayn halkaygaan ku fadhiyaaye! Iska wad kollay maanta halladaad baad
                    igu haysataayoo kawaankaan kuu saarnahaye!</em></p>
            <p>Intii Bayddan talefoonka ku hadlaysay, Faadumo-Yarey waxay ugu
                dhakanaysay bersadda u furan qolka jiifka ee talefoonku ku jiro. Wixii
                ay ku hadlaysay eray-eray bay u maqlaysay. Markii Beyddan qolka u
                gudubtay ka dib bay Faadumo bersadda soo gashay. Armaajo bersadda taal
                bay alaab jikada uga soo doontay. Arrinta Beyddan ka hadlayso markay
                maqashay bay aad u danaysay. Armaajadii bay hoos fariisatay, indheheedii
                alaab been-been ah ku jeedisay, maankeedii iyo maqalkeedii oo dhanna
                hadalka qolka ka yeeraya ugu dheg raaricisay.</p>
            <p>Eraygii ay maqashaaba amankaag iyo uur-xumo is-huwan buu ku sii
                kordhinayey. Markaas ka hor arrinta Maana-Faay jaahwareer bay ku ahayd.
                Ujeeddada Beyddan uga dan leedahay bay garan la’ayd. Hadda uun bay wax
                waliba u caddaadeen, markay dhacdooyinkii oo idil isu geegeysay. Markaan
                uun bay fahamtay shirqoolka loo dhigayo ‘saaxiibteeda’ cusub runtiisu
                waxa ay tahay. Ciil iyo calool-xumo hor leh bay faruurta dhexda ka
                qaniintay. <em>Illayn wixii hore ee Maana xalay ka ooyeysay waxba ma
                    ahayn! Tan loola soo dhakan yahay aaba ka daran! Alla yaa u diga
                    miskiinta! Yaa yiraahda minankaas ha isku tagin! Yaa dhaha wali waa
                    caymataaye meesha ka carar! Sug, intaan duqdu soo bixin aan u soo
                    sheego!</em></p>
            <p>Intay xagga iyo xagga iska fiirisay bay iridka ‘furdux’ ka tiri,
                iyadoo wadnuhu ‘jugjug’ leeyahay, sidii tuug aan waaya-arag ahayn oo
                aqalkii ugu horreeyey udhacaya! Iyadoo daaraddii Maana fadhiday ku sii
                ordaysa, ayay gadaasheeda ka maqashay cod ay neceb tahay oo ku
                tannaagoonaya, “Naayaa Faadumo.”</p>
            <p>“Heeh!” meeshay ka oran lahayd “haq” intay tiri bay halkeedii ku
                qallashay! Dhawaaqaas ka daba yeeray, halkii uu nafsaddeeda uga dhacay
                haddii xabbadi uga dhici lahayd, way uga dhaawac yaraan lahayd! Waxay la
                noqotay, wixii maankeeda ku jiray in ay Beyddan daalacatay,
                dhawaaqeedaasina yahay yaa ku yiri war sheekood oo sirtayda kashif?
                Dhulka iyo cirkuba intay la wareegeen, bay ku sigatay in ay dhacdo! “Naa
                kaalay dukaanka alaab iiga keen!” bay haddana gudaha ka maqashay.
                Amarkaas dambay ku yare degtay.</p>
            <p>Intii ay dukaanka ku maqnayd oo dhan, waxay ka fekeraysay sidii ay ku
                heli lahayd fursad ay Maana-Faay ugu digto, inta goori goor tahay. Waxay
                ka raja qabtay in ay fursaddaas heli doonto inta islaantu ku hawlan
                tahay gaariga ninkii ay la hadlaysay u soo diri doono iyo gabadha ay u
                sii diri doonto ‘Filladii’ ay sheegaysay.</p>
            <p>Waa arrin suurta-gal noqon lahayd, haddii Faadumo dhakhsan lahayd;
                laakiin dukaanka loo diray oo fogaa ayaa u diiday in ay soo
                dhakhsato.</p>
            <p>Intii ay maqnayd ayuu baabuurkii yimid, Beyddan sii yare raacday,
                Seynab oo guri aan fogayn joogtay ku sii dartay, dardaaran buuxana
                siisay, ka dib gurigii iyo gabadhii ku soo laabatay. Faadumo-Yarey waxay
                timid goor waxaas oo dhammi dhaceen, gaari intuu Seynab Filladii
                Cagaarnayd geeyey, jidka ku soo jiro, Beyddan intay Maana-Faay gambar
                soo ag dhigatay, maaweelis iyo madax salaax la ag fadhido.</p>
            <h3 id="section-51">— 13 —</h3>
            <p>Sahra Yuusuf Talaadadii iyo Arbacadiiba imtixaan bay ku
                mashquulsanayd. Maana-Faay iyo cid kaleba uma kansho helin. Barqadii
                Khamiista, markii quraacda loo soo baxay bay is tiri, <em>Qoftii
                    saaxiibtaa marna dumaashidaa ahayd waad moogaataye maanta ka war
                    doon.</em> Waa in ay ka waraysataa walaasheed Leyla. Talefoon bay
                qabsatay. Markay shan lambar wareejisay, ayay macallimiintii ag joogtay
                maqleen iyadoo leh, “Maalin wanaagsan! Walaal waxaan rabi lahaa in aan
                la hadlo kalkaaliso Leyla Xaaji Muumin?”</p>
            <p>“Walaal, qolka qalliinkay takhtarka kula jirtaa, mana looga yeeri
                karo!” ayuu cod dhaddigeedkii talefoonka ka qabtay ugu jawaabay.</p>
            <p>“Waa hagaag,” intay tiri bay sammaacaddii dhigtay. Haddana intay
                qaadday bay shan lambar oo kale wareejisay; in yar ka dibna tiri, “Sow
                ma aha Warshadda Muraayadaha? Maalin wanaagsan! Walaal bilisxaanak ma ii
                sheegi kartaa Injineer Axmed Jaamac in uu Jilib ka soo laabtay iyo in
                kale?”</p>
            <p>“Haa walaal, shalay buu soo laabtay, haddase ma joogo, maanta wuu
                yare fahma darraayoo goor dhawayd buu fasax qaatay.”</p>
            <p>“Mahadsanid!”</p>
            <p>“Adaa mudan! Soo dhawow!”</p>
            <p>Aad bay ugu faraxday imaatinka Axmed. Xil culays weyn ku hayey buu ka
                furanayaa. Go’aan deg deg ah bay gaartay. Waa in ay galabta wax badan
                qabataa. Axmed iyo Maanaba isu martaa. Mashruucii isu guurintooda u hawl
                gashaa. Wixii dhacay Axmed uga warrantaa. In arrinta la dadajiyo ku
                guubaabisaa. Dib-u-dhigasho dambe waa dhammaatay. Isla caawa waa in
                gabadha cidda la soo baraa. Maana-Faay quruxdeeda iyo qiimaheeda abti
                Jaamac la soo tusaa. Wixii maanta ka dambeeyana loo aqoonsadaa qof rasmi
                ahaan uga tirsan qoyska reer Jaamac Dhegay.</p>
            <p>Waalidkeedna dan baa loo heshiin doonaa. Jacaylka iyo rabitaanka
                labadooda ayaa wax kasta ka adag. Maalintaas oo idil Sahra qorshahaasay
                qaadaa dhigaysaa, marba wax ka baddelaysaa, wax ku daraysaa ama ka
                dhimaysaa.</p>
            <p>Afartii galabnimo ayuu Axmed Jaamac ku naxay gacan dhiirran oo
                albaabkii uu hoosta ka xirtay ku garaacaysa. Gaw-gawdii buu gansaday.
                Qofna in uu qaabbilo ma doonayn. Casarkaas Khamiisaad ee isaga u madow,
                in cidi aragto ama ka hadliso aad buu u dhibsanayey. Cidla-raadis buu
                maanta shaqadii oon dhammaan uga soo fasax qaatay. Qadona kuma leexane,
                toos buu qolka isugu xiray. Qarracankii shalay-galab, hurdo-seeggii
                xalay, qalbi-fuqiddii saaka, isla hadalkii maanta; intaas oo isu
                kaashatay ayaa caafimaadkiisii wax weyn u dhimay, dhadhankii cuntadana
                ka dhumiyey. Wuxuu dareemayey culays ku habsaday iyo caafimaad-darro
                guud oo jiirgo’ iyo madax-wareer u badan.</p>
            <p>Isagoo sariirta gorofsan, hurdase ilaa shalay il guduudin ayuu
                gaw-gawda maqlay. Giirkuu la sara kacay. Wadnahaa gariiray.</p>
            <p><em>Go’naye waa iyadii! Qoor iyo xero waa soo noqotay!</em> Hiyigaa
                mar qura kacay. Laabtaa hafeefatay. Habbisadii baa ka duushay. Sow kan
                baal ka fududaaday! <em>Hadda maxaad samaysaa? Wallee waa la is hayaa.
                    Maad hore u sii tashatid? Ma anaa imaatinkeeda filanayey?</em> Intuba
                inta ka dhakhsa leh. Garaacii waa soo giirtey, gaw-gaw-gaw!</p>
            <p>“Axmed!”</p>
            <p><em>Guri ba’ay! Waa quud aan jirin qoryo u guro! Qoftuba iyadii ma
                    aha! Waa Sahra Yuusuftii! Maxay iga soo doontay baladu?</em></p>
            <p>Habbisadii baa ku soo noqotay. Meel lagu kala gabbado lama joogo!
                Intuu is dhibay buu albaabkii furay. Farxad iyo fudayd bay kula soo
                booddey, “Axmed! Abboowe!” iyadoo leh bay intay hab ku tiri dhabannada
                ka dhunkatay.</p>
            <p>“Walaalle! Ii warran! Ilaahay ma ku nabad keenay?” Sahraa farxad dhab
                ah nabdaadinteedii ku sii wadatay, iyadoo boorsadii iyo garba-saartii
                dhiganaysa, sidii qof gurigeedii timid. War la’aaney ba’!</p>
            <p>Markay intaas maraysay bay wax gansatay. Waxay dareentay in uusan
                farxadda iyo salaanta la qaybsanayn. Si fiican bay u eegtay. Mise wiilka
                wajigiisu waa baddelan yahay. Indhihiisa guduutay, ee godka kasoo
                jeestay bay ka naxday. Aamuskiisa aan caadiga ahayn bay sharaysatay.</p>
            <p>“Abboowe, ma xanuunsan tahay?” bay cod dhiillaysan ku waydiisay.</p>
            <p>“Waan iska yare xanuunsanahay,” buu ugu jawaabay, isagoo sariirta
                madaxeeda barkinta ku sii dhacadiidsanaya.</p>
            <p>“Sidee laguu hayaa bisinkee?” ayay walwal badan ku waydiisay, intay
                soo ag fariisatay. “Maanta mar aan Warshadda kaa wacayna ‘waa fahma
                darraa’ waaba la igu yiriye?” Sahraa u raacisay.</p>
            <p>“Wallaahi Sahraay sida la ii hayo kuu sheegi kari mayo, keliya waxaan
                kuu sheegi karaa in aan caafimaadkaygu wanaagsanayn.”</p>
            <p>“Alla abboowe xaggee lagaaga badan yahay? Takhtar ma u tagtay?
                Isbitaal ma ku geeyaa?”</p>
            <p>Su’aalo badan oo walwal daacadnimo iyo u danqasho walaalnimo ka
                muuqdaan markay isu daba qabatay, ayuu arkay in loo baahan yahay in uu
                dajiyee qaboojiyo, markaasuu yiri, “Maya gacaliso! Waad mahadsan tahay!
                Jirro sidaas ahi ima haysee, waa iska juuc-juuc iyo daal wali iga bixin.
                Iska warran adigu?”</p>
            <p>“Nabad! Dhibaatada iigu weyn maqnaantaadaa keenaysay; haddaad timidse
                waa khayr. Markaad baxday baa dhibaato bilaabatay! Waqti aan loo
                baahnayn baad tagtay. Xalay ma is aragteen Maana-Faay?”</p>
            <p>Markii “Maana-Faay” afkeeda ka soo baxday buu isagoon is ogayn ku
                qayliyey “Aa!” gacantana dhafoorka kula booday, sidii xabbadi kaga
                dhacday! Sahra waa isku naxday. In yar bay amankaag la aamustay.</p>
            <p>Haddana hadashay ee tiri, “Maxaa kugu dhacay?”</p>
            <p>Markuu cabbaar isagoo dhafoorrada haysta ka aamusnaa buu goor dambe
                yiri, “I dhagayso Sahra! Haddaad walaalnimadeenna qiimaynayso, gabadhaas
                aad magacawday mar dambe hadalkeeda ha igu soo qaadin, magaceedana ha i
                maqashiin!”</p>
            <p>Intay afka gacanta saartay bay tiri, “Amaraa i haysta! Saanna maxay
                ahayd? Abboowe maxaa dhacay, gabadhaas waaba tii dhammaydoo aan galabta
                arrinteeda kuugu imide? Xaggee amarku ka dhacay? Warka ii caddee!”</p>
            <p>“Wax aan kuu caddaynayaa ma jiraan! Qoftaas hortiina adaa qoorta ii
                galiyey, qof aadan waxay tahay aqoon. Dhibaatada maanta i haysata adaa
                ii horseeday; haatanna qoftaas hadalkeeda haddaad igu sii wadwadid,
                guriga waan kaaga baxayaa!”</p>
            <p>Sahra intay eedayntaas jid-darrada ah ka kululaatay bay tiri,
                “Adeerow aniga waxba buuro ha ii korine waxa aad damacsan tahay runtooda
                ii sheeg! Maxaan qoorta kuu galiyey? Ma qoftii markaad igu waashaye,
                jiif iyo joogba ii diiday, aan gacanta kugu siiyey, ee aan dhibkaan ogaa
                aawadaa uga soo maray baad maanta iigu abaalgudday in aad tiraahdid
                ‘dhibaataad ii horseedday!’ Maxay tahay dhibaatadaan kuu horseeday?”</p>
            <p>“Dhibaatada ka weyn maxay tahay,” Axmed oo markiisa in uu is difaaco
                u soo jilba-jabsaday baa bilaabay, “In aan halka la jiifo jacayl indha
                la’? Maxaa igu jirrabay in aan jeclaado naag habeenba meeshii gabbalku
                ugu dhaco geerash loola fariisto?”</p>
            <p>“Waa maxay waxa aad ku hadlaysaa? Ma Maana-Faay Xaaji Muumin baa
                geerash loola fariistaa? Mise qof kalaad ka hadlaysaa?”</p>
            <p>“Qofta aan ka hadlayo waad ogtahay.”</p>
            <p>“Ma ciyaal-suuqii aad hoosta ku wadatay baa quraan-dhurwaagaas kaa
                soo dhaadhiciyey?”</p>
            <p>“Anigu ciyaal-suuq war kama dhagaystee, wax aan indhahayga ku soo
                arkay baan ka hadlayaa.”</p>
            <p>“Maxaad indhahaaga ku soo aragtay?”</p>
            <p>“Waxaan ku soo arkay shariifadda aad sheegayso oo qaad-wale qaawan
                hoosta uga jirta, qaadkii ay afka ugu guraysayna gacanta ku haysata!
                Intaasi ma ku deeqdaa?”</p>
            <p>Intay amankaag afka sacabka saartay, indhahana fagiijisay sidii
                iyadoo kala hubinaysa ninka hadlayaa in uu ina abtigeed Axmed
                Jaamac-Dhegay yahay iyo in kale, ayey ku muusa-nawday, “Ba’ayeey!
                Wiilkii waa naga waashay! Abboowe! Ma qarwaysaa, mise waa soo jeeddaa?
                Maxaad ii tiri jirro caynkaas ahi ima hayso? Sow adigaan isku darmaday?
                Ina keen takhtarkii madaxa kuu geeyee.”</p>
            <p>“Labadeenna qofkii miyir-qab u dhow waa la ogaan doonaaye, haddaad ii
                sama falaysid, sheekadaas iga xir!”</p>
            <p>In ay ka xirtaa kama suurtoobi karin. Boqollaal su’aalood bay ku soo
                celisay. Inkastoo ayan been uga baran aad bay ugu adkaatay in ay waxa uu
                sheegayo rumaysato. Waxay ku khasabtay in uu sidii ay wax u dhaceen
                tallaabo-tallaabo iyo eray-eray ugu sheego: laga soo bilaabo
                xog-warrankii Kulmiye ku salaamay, talefoonkii Ciise-Dheere ku dareen
                galiyey, islaantii shalay Xafiiska ugu wargeysay, aqalkii ay u
                tilmaantay iyo foolxumadii uu kala kulmay, ficilkii uu sameeyey, ilaa
                imaatinkeedii ay saaka guriga uga daba timid iyo sidii uu ugu gacan
                sayray.</p>
            <p>Sahra dhaka-faar iyo dhaygag bay dhabannada la qabsatay. Cabbaar bay
                fekertay. Madixii baa cuslaaday. Maabkii baa ka khaldamay. Mar dambay
                intay sacabbada isku dhufatay, la soo boodday, “Maya Axmed! Ma dhici
                karto! Aslanba ma dhici karto! Wax kalaba ii sheeg! Warkaaga ma
                beensanayo, laakiin wax kalaa meesha ku jira! Arrintaas waa in laga sal
                gaaraa!”</p>
            <p>“Awelba anigaa waallaa,” Axmed baa yiri, sidii isagoo keligi isla
                hadlaya, gabadha hadalkeediina u dhag raaricinaya. “Markii aan hablaha
                haatan jooga aamminay, ee qalbigayga u huray! Hadimadooda horaa la iiga
                digaye, anigaa qaadan waayey; dhegweynnimadaydii baa halkaas i dhigtay!
                Ka marag Kulmiye in uu iga waaya-aragsan yahay. Bilaash baan ugu gacan
                sayray. Waa iga qummanaa markuu i lahaa, ‘Gabar maanta joogta la isma
                raaciyee, inta laba habeen lagu moodaa la yiraahdaa cagta saar
                waddada.’”</p>
            <p>“Waan ka xumahay in aad galabta ku dhaadato cashar riqiis ah oo ay
                kuu akhriyeen Kulmiye iyo wax la ayni ah!” Sahraa ku tiri cod ay ka
                dhadhamayso in ay dhab ahaan uga xun tahay.</p>
            <p>“Isagaa runnimada uga dhow casharkii aad ii akhriday berigii aad
                gabadhaas is kaaya baraysay,” Axmed baa kula dooday, “Miyaadan maanta
                arag in aad khaldanayd, markii aad igu wacdinaysay, ‘Gabdhaha nimankaa
                intay khatalaan cidla uga taga?’ Waa tane gabadhii aad i lahayd ha
                khatalin, sow iyadu ima khatalin?”</p>
            <p>“Anigu wali ma rumaysni.”</p>
            <p>“Maxaadan rumaysnayn?”</p>
            <p>“In ay Maana ku khayaantay iyo in ay waxa aad sheegaysay ku kacday
                iyadoo miyirkeeda qabta!”</p>
            <p>“Haddaad rumaysanaysid iyo haddii kaleba, way ku kacday baan ku
                leeyahay; waxayna igu kalliftay in aan qaato taladii aan Kulmiye hore
                ugu diiday, in aanan naag dambe daacad u noqon, iyo in aan wax guur la
                yiraahdaba qorshahayga ka saaro! Maanadii aan malaa’igta u haystay
                haddii ay sidaas noqotay naagta damboo la aammini karaa ma cirkay ka soo
                dhacaysaa? Shan fac bay iiga xaaraansan yihiin!”</p>
            <p>“Maqal walaale!” Sahraa tiri, iyadoo erayada carrabka ku adkaynaysa,
                “Waad ku khaldan tahay go’aankaas degdegga ah. Xalay waad fududaatay,
                saaka waad carruurowday, haddana waad degdegaysaa, haddaan runta kuu
                sheego! Laab-la-kac yuu ku qaadin! Degganaan iyo hubsiinaa loo baahan
                yahay. Adduunkaan wax waliba way dhici karaan. Horaa loo yiri hubsiino
                hal baa la siistaa.</p>
            <p>“Anigu Maana aqoon baan u leeyahay. Wixii ka suurtooba iyo wixii aan
                ka suurtoobi karinna si fudud baan u garan karaa. Wax naf-hurid la
                yiraahdaa haddii ay adduunkaan jiraan, qoftaasi Axmadow adigay nafteeda
                kuu hurtay, indho aan adiga ahaynna ma leh. Haddii aad garabkeeda ka
                baxdidna waan hubaa in aan ifka nolol dambe u jirayn, adiguna goor aan
                goor ahayn baad ka shallayn doontaa.</p>
            <p>“Toddobaadkaan bilowgiisii gabadhaasi waxay aawadaa u samaysay
                naf-huriddii u weynayd ee qof eynigeeda ahi samayn karo; waa arrintii u
                weynayd ee aan galabta kuugu imid in aan kula socodsiiyo; waxaa dib iiga
                riday mushkiladdii cusbayde aad iga hor keentay.”</p>
            <p>“Maxay samaysay?” Axmed oo warka cusub u hanqal-taaggiisa hora
                tibyeysanaya ayaa waydiiyey.</p>
            <p>Waxay uga warrantay arooskii ballaarnaa ee Xamar-Weyne laga abaabulay
                iyo sidii Maana-Faay isaga daraaddi ugu burburisay. Wixii dhacay oo idil
                bay u faahfaahisay: dagaalkii qoyska, dumiddii labada aqal, dayrintii
                Maana, daydayiddii ay isaga raadisay, dadaalkii Leyla, daahiddiisii la
                raagsaday iyo illintii badnayd ee Maana-Faay ka daadatay.</p>
            <p>“Haddaba walaalow, Ilaah baan kugu dhaarshaye,” Sahraa ugu
                gabagabaysay, “Sidee baan ku rumaysan karaa, qoftii caynkaas ahayd,
                horana labadeennuba aynu dabcigeeda iyo raadkeeda u niqiin, intii aad
                maqnaydna xalay iyo habeen hore ka hor meesha ay joogto iyo waxa ay ku
                sugan tahay aan saacad-saacad ula socday, ee waliba intii badnayd
                aqalkayga joogtay, sidee ku rumaysan karaa qayilaad iyo tumashay u
                banbaxday? Goormay waqti iyo niyad u heshay in ay niman kale
                shukaansato? Ma hal mar bay heerkii tumashada u dambeeyey dariishadda
                uga soo boodday?”</p>
            <p>Axmed iskuma dayin in uu Sahra uga jawaabo su’aalahaas iyo kuwo ka
                sii badan oo ay miiska soo saartay. Sidii isagoon maqlayn buu meel kale
                u sii jeeday. Wuxuu isku dayayey in uu helo jawaab marka hore isaga
                qancisa. Warkii cusbaa wuxuu ku noqday mucjiso hor leh. Hal-xiraale
                murugsan. Mawjado is hardinaya. Madixii baa sii cuslaaday. Su’aalo badan
                buu Sahra ku celceliyey, intii ay warka u wadday. Isagaa keligii aamuska
                iskula doodayey. Wuxuu u kala baxay laba nin oo iska soo hor jeeda; mid
                Maana-Faay eedaynaya iyo mid difaacaya ee marba qiil u raadinaya.</p>
            <p>Waxa uu ku walaacayo Sahra way malaysay. <em>Wixii aad ku oran lahayd
                    u dhammaysay,</em> bay is tiri. Waqti in ay ka tagto ku habboon buu la
                noqday. Waajibkii ay galabtaas isa saartayna wali fari kama qodna. Waa
                in ay waqtiga ka faa’iidaysataaa. Intay Axmed iyo saacadda midba mar
                eegtay bay tiri, “Axmed! Hadda waan kaa tagayaa. Halka aan aadayana kuu
                sheegayaa. Gabadhii baan raadinayaa… Markii aan…”</p>
            <p>“Ma anigaad ii raadinaysaa?” Axmed baa ka dhex galay. “Ii raadin
                maysid gabadhaas.”</p>
            <p>“Sug hadda, warka waa la iska maqlaaye! Macangag ha iska dhigine!”
                Sahraa ku canaanatay. “Hadda waxaan abbaarayaa gurigii walaasheed Leyla.
                Kollayba halkaasay joogtaa. Iyadii waan arkayaa. Baaris kalena waan
                samaynayaa. Arrinta xaqiiqadeedii anigaa soo salgaaraya, markaas ka dib
                baan kugu soo noqon doonaa; adigu keliya iga ballan qaad in aan caawa
                guriga kaa helo!”</p>
            <p>“Waad iga heli doontaa,” buu si qabow u yiri.</p>
            <p>“Waa hagaag! Nabadgelyo!” bay tiri, iyadoo sii baxaysa. Tagsi bay
                hore ka boobtay. “Walaal Boondheere iga gaarsii!” tagsiilihii bay ku
                adkaysay.</p>
            <h2 id="10aad">Xubinta 10aad</h2>
            <h3 id="section-52">— 1 —</h3>
            <p>Saacaddu waa shantii galabnimo iyo shan iyo soddon daqiiqo.
                Ciise-Dheere iyo afadiisii, Leyla, qolkoodii jiifka ayay dhex taagan
                yihiin. Leyla waxay ku hawlan tahay sixiddii u dambeysay ee ay ku
                tifaftiraysay labbiska ninkeeda. Shaatigii ay galabtaas u doortay bay
                saxarro aan jirin sacabka ka marinaysaa. Badhammadii ay xirxirtay bay
                mid furan ka fiirinaysaa. Kulleetigii ay hore u taagtay bay toos-toosin
                kale ku dayaysaa. Kabihii ay haddeer dhalaalisay bay habaas ka eegaysaa.
                Timihii hore looga shaqeeyey bay intay shanlayntiisii ku hallayn wayday
                sacabbadeeda ku sinsimaysaa. Barafuun ay hore u soo dhawaysatay bay ku
                buufinaysaa. Markay kor iyo hoosba ka hubisay, meel damboo hawli ugu
                harsan tahayna korkiisa ka wayday, ayay eegmo macaan indho jacayl ku
                milicsatay, dhoolla caddayn faraxsanna dhag uga siisay. Judhiiba wuu
                gartay dhoolla-caddayntaas micneheedu in uu yahay, <em>Gacaliye, waan
                    kuu dhammaystiray dhisid iyo xashaash!</em> Intuu dhoolla-caddayntii
                dhadhanka wacnayd dhankiisa ka muujiyey buu si macaan u yiri,
                “Mahadsanid Gacaliso!” dhegta hoosteedana dhunkaday. Mar labaad baa la
                is muxubbo-eegay. Waayirro baas baa durba is taabtay. Iyadii baa is
                celin weyday. ‘Haw’ bay ku soo tiri. Hanaqa laabtay ka halabsatay.
                Qoortiisay wajiga ku xabaalatay, iyadoo leh, “Waa ku jeclahay
                macaanow.”</p>
            <p>Shumis baa la isku boobay, sidii dad muddo dheer isu harraadnaa.
                Kuwii haddeer halka go’ ka soo wada baxayba ma aha!</p>
            <p>Markii la kala hamuun gooyey buu Ciise hore u soo baxay. Waa xilligii
                uu galab kasta beledka u dagi jiray, markii uusan shaqo ku laaban ama
                Leyla meel u wadayn. Markii uu laba tallaabo hore u qaaday buu is
                cululubtay. Qof buu tabey. Intuu afadiisii dib u eegay buu ku yiri,
                “Kaalay, aaway Maana-Faay, Leyla? Galabtoo dhan dhaqdhaqaaqeeda ma
                arkine?”</p>
            <p>Su’aashiisii Leyla way ku yare adkaatay. Waa mare ma doonayn in Maana
                lagu soo hadal qaado, carada ay u qabto awgeed; marka kalena ma jeclayn
                in walaasheed ceebteeda ninkeedu la ogaado. In ay been u sheegtana uma
                baran, kamana suurtowdo. Sababahaas daraaddood bay u dhibsatay in uu
                su’aalo.</p>
            <p>“Naga dhaaf alcaantaas warkeeda,” Leylaa jawaabtii ku soo
                koobtay.</p>
            <p>“Maxaa dhacay? Xaggee bay aadday?” Ciisaa si qoonsi ku jiro ugu
                celiyey, intuu dib ugu noqday.</p>
            <p>“Taas waa hallowday!” Leylaa u raacisay, markay aragtay in uusan ka
                dhaafayn.</p>
            <p>“Waa hallowday see ah? Gabadhii maxaa helay?” Ciisaa waydiiyey.</p>
            <p>Xalay Ciise wuxuu soo hoyday goor damboo la hurdo. Saaka shaquu u
                kallahay. Maantana xilli dambuu soo rawaxay, markuu qadeeyeyna hore ka
                seexday. Markaan uun buu dareemay in uusan dumaashidi dhawaan arag. Aad
                buu u daneeyey arrinteeda. In war buuxa laga siiyuu isku taxallujiyey.
                Warkii buuxay Leyla way u gudbisay. Wixii dhacay shaacay uga qaadday.
                Amankaag iyo yaab bay ku noqotay. Afadiisii buu dhaliil u jeediyey, “Aad
                baad u fududaatay, Leyla! Intaas in aad ka deggan tahay baan ku
                moodayey!” Ciisaa ku darraabay.</p>
            <p>“Maxaa jira?” Leylaa kula doodday. “Naag saacaddaan qayilaad iyo inoo
                rufyaan minankeed ku dhaxdo ii bilowday maan soo dhaweesahaa? Ma soo
                dhaweesahaayo; taas dhub Alla ha siiyo, abkey Jiilaani waayee!”</p>
            <p>“Maya Leyla!” Ciisaa ku diiday. “Dhawr arrimood oon loo baahnayn baad
                samaysay gacaloy! Marka ugu horraysa, maxaa gurigeenna keenay
                fataaladdaas kabihii nabiga liqday? Marka xiga looma baahnayn in aad
                gabadha u dirtid, waxay ahayd in aad tiraahdid halka noogu keen haddaad
                dhar haysid.”</p>
            <p>“An maa ogaa waxay tahay, xalay lee la ii sheegaye, xiska a laga bac
                dhawee!”</p>
            <p>“Marka saddexaad, ma ahayn gabadha in aad xalay halkaas uga soo
                tagtid; waa khaladkii u weynaa, saakana looma baahnayn in aad erido.
                Eryiddu waa khaladka ugu weyn ee waalidku ku kacaan, markay gabdhuhu gef
                sameeyaan. Gabar hal gef samaysay baa la eryayaa, markaasay intay is
                nacdo suuqa hore u galaysaa; yaa ka mas’uul ah? Sow axmaqnimo ma aha?
                Hadda gabadhii xaggee jirtaa, ciddiina waa tay aabbe dirirsanaayeenoo ma
                aadi kartee?”</p>
            <p>“Ma oshi meehay jirto,” Leylaa ku jawaabtay. “Minankii Sahra Yuusuf
                lee jirtaa, meel kaloo ay kasayso maleh.”</p>
            <p>“Waa runtaa,” Ciisaa ku raacay. “Meel aan Sahra ahayn ma aadayso.
                Gabadhii ha la raadsho, Leylaay! Xitaa haddii aad saaka si fiican u
                waraysan lahayd wax dhan bay ahaan lahayd. Axmed Jaamacna waa yimid,
                shalaan talefoon u diray, gurigeennuu toos u soo aadayaa. Maxaa lagula
                hadlayaa?”</p>
            <p>“Wax kasta waxaa iigu daran igaarka dadow oo ay igu ceebeeheeso!
                Xalay xitaa intuu yimid aa la dhahay, wuxuu u mudaa in naag fiican u
                joogto; cawadana waa imaahaa. Maxaan dhahaa haddaa waayee? Taas wajigay
                iga fiiqday, wajigeeda a…”</p>
            <p>Halkaas markay maraysay baa waxaa ka dhex galay ‘gag-gawo’ albaabka
                ka yeertay iyo cod dhaddig oo leh, “Hoodi, hoodi!”</p>
            <p>“Hooddeyn!” bay tiri, intay xaggii iridka u dhaqaaqday. Bersadda
                markay sii maraysay bay indhaha saartay Sahra Yuusuf oo iridka soo
                riixaysa, kadinkana ka soo tallaabsanaysa. Markay Sahra aragtayba, wax
                baa qalow ku yiri, <em>Haa! Tii baa dhahday walaashayda ii soo maslax!
                    Saacaddaan iidana bannaankay taagan tahay; ma iska soo gashoo
                    daanyeerta!</em></p>
            <p>Intii ay sidaas iskula hadlaysay, Sahrana way soo dhaweynaysay. Intay
                si diirran uga hor tagtay bay dhabannada ka dhunkatay, “Abbaay Sahra! Ii
                warran! Nabadaada ma ahoo? Ma iska faydiinoo?”</p>
            <p>Saalootadii bay fariisisay. Ciisana intuu qolkii ka soo baxay buu la
                soo fariistay. Intii isaga iyo Sahra is nabdaadinayeen bay Leyla wax
                qabow hoosta ka dirtay. Markay ka soo jeesatayna gabadhii martida ahayd
                waraysi ku bilowday, “Sahra Yuusuf! Ii warran ina aayo? Ayaantaan waaba
                naga goosataye! Tii yaa ku soo kicisay maahinoo? Aaway ma kula
                socotaa?”</p>
            <p>“Tee waaye taas?” Sahraa waydiisay.</p>
            <p>“Maana-Faaydiina!”</p>
            <p>“Maana-Faay maba arkine, miyaad ii soo dirtay? Malaha waan is
                weydaarannay!” Sahraa is raacisay.</p>
            <p>Waxay u qaadatay in ay ugu soo dirtay dagaalkii Axmed xalay la
                diriray awgi.</p>
            <p>“Subaxaan ma kuu imaan miyaa?” Leyloo walwal galay baa waydiisay.</p>
            <p>“Maya, Maana waxaa iigu dambaysay shalay ma ahee darraad. Saakadii
                hore miyey isoo aadday?”</p>
            <p>Leyla iyo Ciise waa la is eegay. Indhahaa su’aalo badan la iska
                waydiiyey.</p>
            <p>“Oo haddaas gabadhii xaggee aadday?” Ciisaa xaaskiisa waydiiyey</p>
            <p>“Ma akhaan, mindhaa Axmeday la jirtaa,” bay hoos ugu jawaabtay, sidii
                iyadoo Sahra ka qarinaysa.</p>
            <p>Sahrase intay maqashay bay tiri, “Axmed lama jirto, anigaa hadda
                socodkaan gurigiisii ka imid.”</p>
            <p>“Yaah?” Leylaa la soo boodday, “Axmadna ma la jirto miyaa?”</p>
            <p>“Maxaad iga fiirinaysaa?” Ciisaa ku hiifay. “Ka tali adigu!
                Gabadhaasi sidii aan kuu sheegayey uun bay noqon!”</p>
            <p>“Sidee wax u jiraan? Maxaa ku dhacay gabadhii?” Sahroo dareenkii ku
                sii ballaartay baa yaab-weydiisay.</p>
            <p>Ciisaa markaas Leyla lugteeda miiska hoostiisa qunjiyey. Waxay u
                fahamtay in uu ula jeedo, “Gabadha ceebteeda ha u sheegin
                dumaashideed!”</p>
            <p>Sahraa su’aasheedii soo celcelisay. Ciisaa mar dambe ugu jawaabay,
                “Wax weyn ma jiraane, qoftaanaa saaka la dirirtay!”</p>
            <p>Warkaasi Sahra wax cusub buu ku kordhiyey. Waxay isku xirtay sababta
                Leyla kula dirirtay iyo tii Axmed kula diriray. In wax laga qarinayo way
                dareentay. Qudheedu in ay wax qarinayso way is ogayd.</p>
            <p><em>Wax la qariyo qurun baa ku jira! Sirta aan hayo iyo tay hayaan,
                    waa in aan is waydaarsannaa; runta daaha laga rogaa, haba
                    kharaaraatee!</em></p>
            <p>“Laakiin dagaalka maxaa keenay? Ma arrintii xalay la sheegayey baa?”
                Sahraa dacal yar ka fayday, si ay Leyla uga hadliso.</p>
            <p>Waa siday filaysaye, Leylaa markaas la soo boodday, “Arrinta xalay la
                sheegayey maxaa waaye?” Su’aasha way ku maararroobaysaye garatay in aan
                ‘arrin’ kale jirine ay tahay tii ay qari is lahayd oo mar hore magaalada
                ku faaftay.</p>
            <p>“Arrin laga sheegayey guri aan fiicnayn oo Boondheere ku yaal!”
                Sahraa sii caddaysay. Ma war baa yaal? Ma wax dambaa qarsoon?</p>
            <p>Leyla markaasay xogtii ay ogayd ka warrantay. Dhinac, waxay is tiri,
                <em>Kolley Sahra way la socotaaye, libta ka xigoo u faahfaahi, si ay
                    kuugu calool fayoobaato, wixii ay soo maqashayna markeeda kuugu
                    sheegto.</em> Dhanka kalena, waxay rabtay, wixii eed iyo canaan ah, oo
                ay wixii dhacay ku yeelan karto in ay iska leexiso. Warkii bay
                tifaftirtay. Waxay ka soo bilowday habeenkii u horraysay ee Beyddan
                Shabeel u timid, sidii ay Maana-Faay u beer-laxawsatay, dharkii iyo
                waxyaalihii kale ee ay u ballan qaadday, habeenkii xigay oy Maana u
                dirtay, markay waydayna ka daba tagtay, Xaawadii ay dariska ahaayeen
                waydiisay, Xaawo u sheegtay in ay tahay fataalad halis ah, markay
                raadiyeen is qarisay, yar adeegto ahi runta u sheegtay, Xaawo gurigii
                gashay, soo aragtay Maanadii oo niman iyo naago khamraysan ‘sakhrad’ la
                dhex jiifta! Sidii ay xalay ku dhaxday, saaka markay timidna ay
                cayrisay.
            </p>
            <p>Sahra dhabannaday qabsatay, <em>Haddaas wixii Axmed ii sheegay waa
                    run. Wixii uu sameeyeyna waa jid… Aadanahaan lama oran karo; qof hebel
                    waxaasi kama suurtoobaan. Waxaaba jira qof sameeya wax isaga naftiisu is
                    oran jiray kaama suurtoobaan! Mindhaa waxaa…</em></p>
            <p>“Ad maxaa soo maqashay Sahra?” Leylaa fekerkii ka kala goysay.</p>
            <p>“Anigu Axmed baan arkay; wuxuu ii sheegay in uu isaguna xalay
                meeshaas ugu tagey…”</p>
            <p>“Intee?” Leylaa la soo booddey.</p>
            <p>“Sidee halkaas ku tagey?” Ciisaa ku hansan waayey.</p>
            <p>“Wuxuu yiri,” Sahraa sii wadatay, “’Shalay bay islaan buuran Xafiiska
                iigu timid, iina sheegtay in Maana-Faay kharribantay, in aad hubsato
                hadaad rabtana, caawa siddeedda guriga meeshaas ku yaal tag bay tiri.
                Markii hore kama hoos qaadin. Laakiin markaan Maanadii gurigii reer
                Ciise ka waayey baan meeshii tagey, fadeexadda ay ku dhex jirto markaan
                arkayna waan isaga tagey,’ buu yiri. Wuxuu kaloo ii sheegay in ay saaka
                u tagtey, malaha waa markay halkaan ka tagtay; wuuna ku gacan
                sayray.”</p>
            <p>“Haah!” Ciisaa yiri, intuu madaxa ruxay. “Waan gartay shaxda meesha
                ku jirta. Waxa oo dhan haddaan fahmay. Waa jar Beyddan Shabeel
                dhigtay.”</p>
            <p>“Haah! Haddaan kasay!” Leylaa markeeda la soo hiyikacday, sidii qof
                hurdo ka soo baraarugtay. “Maxaa jira dheh, cawo hore nabarkii oo
                Maana-Faay sasabaysay, waxay damacday inay Axmed ku dirdirto.
                Dirdirowgii markiis u socon waayey lee warkii u baddeshay. Wixii dhan
                haddaan fahmay!”</p>
            <p>“Alloora, qofta Axmed warka u geysoo soo tilmaantayna waa isla
                iyada!” Sahroo iyana mugdigii ka baxday baa tiri.</p>
            <p>“Yaa kale!” Ciisaa ku raacay. “Waxa oo idil waa silsilad taxan oo ay
                iyadu isku xirxirtay.”</p>
            <p>“Cajuusa mina-naar!” Leylaa nacladday.</p>
            <p>“Bal fiiri miskiintaas xaq-darrada ku dhacday!” Sahraa Maana-Faay u
                garowday.</p>
            <p>“Laakiin iidana haddii too kheer leh tahay, maxaa fadhiisiyey meeha
                oo khaadka ii khamriga lagu dhammaayo?” Leyloo dadka xaq-darradaas loo
                haysto ka joogtay baa Maana ku eedaysay.</p>
            <p>“Wax dembi ah, haba yaraatee, gabadhaas miskiinta ah ma saari karno,
                ilaa aan ogaanno sidii wax u dhaceen,” Ciisaa dumaashidii ku daafacay.
                “Sidii wax u dhaceenna iyada uun baa sheegi lahayd; iyadiina dagaal baad
                kala hor tagtay adigoon waxba weydiin. Wax kasta waa dhici karaan. In la
                hoosaasiyey, in la sumeeyey, in Kooka-Koolla khamri loogu qariyey, sida
                dadka wasakhda ahi gabdhaha yar-yar badiba u shirqoolaan; sakhrad bay la
                jiiftay uun baa lagugu yiri, markaasaad ka soo carartay! Maxaad ka og
                tahay wax lagu sameeyey?”</p>
            <p>“Alla aniga yaa ii islaan eh? Inteen ka jirihaa gabartii hadda
                waayee?” Leylaa ku calaacashay.</p>
            <p>“Intee ka jarrihaa, inteen ka jarrihaa? Meel ku sheeg adigu!” Ciisaa
                ku canaantay.</p>
            <p>“Alla meel aan ku sheego ma akhaaneey! Mar lee yaa i tusa wixii rabto
                ha nakhatee! Maana ma noola saacaddaan! Shaki ma leh, walaasheyda ma
                noola! Alla anigaayeey!”</p>
            <p>Leyla waa is madax martay. Dareen dambiilenimo oy nafteeda ku
                hiifayso iyo laxow hilibnimo oy walaasheed ugu jiir-naxayso, ayaa mar
                qura ku kulmay. Muusanow bay la kacday. Labbis bay isku boobtay.</p>
            <p>“Fiiri! Hadday kabash-kabash leedahay!” Ciisaa Sahra si kaftan u eg
                ugu yiri.</p>
            <p>Sahrase kaftan ma hayne, iyadoo yaabban bay tiri, “Wallee Axmed baa
                ka daran! Hadduu arrintaan runteeda ogaado, isagu wuuba muraara
                dillaacayaa! Laakiin walaalow, islaantaas weyn marka ay khasiisnimadaas
                samaynayso, ujeeddada ay ka leedahay maxay tahay?”</p>
            <p>“Naagaha noocaas ah ujeeddadooda waa la yaqaan walaal; gabar kastoo
                bilicsan, markay arkaan waxay jeclaystaan in ay rag lacag leh dabin ugu
                dhigaan; si ay xeradooda ku soo gashana waxay marka hore ku dadaalaan in
                ay sharafteeda baabi’iyaan, xiriirradeedii horena kidfaan. Haddii ay
                arkaan wiil iyo gabar sharaf leh oo iyagoon la isu fataalin iskood isu
                jeclaaday, waxay u qaataan ku-xad-gudub sharci-darro ah oo
                ‘boqortooyadoodi’ lagu sameeyey, markaasay wiilka iyo gabadha midba
                gaarkiisa u ugaartaan, mar-mar waxaaba dhacda in ay is qabaan, marka
                dambena ‘boqortooyadoodaas’ gadooddey gurigoodii sidaas ku dumiso!
                Ifafaalahaasi wuxuu ka mid yahay dhiqlaha mujtamaceenna ku dhex jira.
                Tusaale ahaan waxaa jirtey…”</p>
            <p>Halkaas markuu marayey baa laga kala gooyey. Albaabkaa la
                gargaraacay. Intuu hadalkii hore ka hakaday buu yiri, “Soo dhaaf!”</p>
            <p>Ruux yar oo dambiil weyn lalminayaa degdeg ‘dalaq’ u soo yiri. Waa
                gabar diifaysan oo guntiino calal ah garba-saar la’aan ku maran, dacas
                googo’an oo kala cayn ahna cagaha ku jiidaysa. Leyla, waa qof
                dhiilaysane, markay sanqarta cusub dareentay bay qolkii ay ku soo
                qalab-qaadanaysay ‘furdug’ ka soo tiri. Mise tan yaroo ciirada leh baa
                kadinka taagan. Sidii qof meel fog ka soo orodday bay u hinraagaysaa,
                hadalkiina haleeli la’dahay. Ciise wuxuu u qaatay in hooyadeed ul ku
                cayrsanayso, ee ay magan-gelyo-raadis meesha uga soo dhuumatay. Leylana
                waxay u qaadatay in farriin loogu soo dhiibay. Si dhiifoon bay u
                fiirisay. <em>Intee ku arki jiray cunugtaan madow oo xayeesida ah! Shaki
                    ma leh, hadda ka hor waa arkay. Yaa adeeg iigu soo diray?</em> “Haye
                abaay? Maxaa daran?”</p>
            <p>Yartii martida ahayd, intay lixdii indhood ee sida qoonsiga leh u soo
                wada eegaysay midba mar fiirisay bay tiri, iyadoo wali xiiqiddii la
                hinraagaysa, “Leyla Xaaji Muumin yaa la dhahaa?”</p>
            <p>“Aniga waaye!” bay tiri Leyla, intay sii hiyikacday.</p>
            <p>“Walaashaada oo Maana-Faay la dhahaayo ma jirtoo?”</p>
            <p>“Alla haa!” bay hore ula soo boodday intay ‘haq’ tiri. hadalkiina
                dhuunteeda ku xirmay, hanqaaran iyo argagax awgii.</p>
            <p>Sahraa iyaduna, intay ku hansan weyday kursigii ‘haw’ ka soo tiri,
                iyadoo leh, “Alla hoogey! Abbaaye meeday?”</p>
            <p>Leyla eray dambe waa ka soo bixi waayey. Naxdin baa carrabkii dalqada
                kula dhegay. Wadnahaa afka yimid. Boqollaal sawir oo midba midka kale ka
                madow yahay baa mar qura la hor keenay. <em>Maxay dhihi doontaa cunugta
                    baas! Maana-Faay hee? Meydkeedii baan soo arkay! Baabuur baa maray!
                    Badday isku tuurtay! Burcad baa dishay! Balaayaa afduubtay! Bohol bay ka
                    dhacday! Ba’ayeey! Yaa i bireeya? Bal maxaa saaka igu diray?</em></p>
            <p>Ciise Dheere oo calool-nugaylka dumarka isagu ka caafimaad qabay, baa
                yartii soo dhaweeyey, warkiina si deggan uga dhuuxay; “Kaalay adeer!
                Inta soo fariiso! Ii sheeg, xaggee ku soo aragtay Maana-Faay?”</p>
            <p>“Miskiintaas cawada baxaray ku jirtaa, haddii ka naxaysiin!” Yartii
                baa xog-warran bilowday. “Dad aa u heshiiyeen. Haddii idinka ka gaartiin
                laakiin waa caymin kartiin.”</p>
            <p>“Aah! Iga tag!” Leylaa neeftii ka soo noqotay, “Haddiiba nooshahay
                kheer waayee!”</p>
            <p>“Sug Leyla!” Ciisaa ku af jigay, waraysigiisii degganaana sii watay.
                “Adigu magacaa adeer?”</p>
            <p>“Faadumo-Yarey!”</p>
            <p>“Faadumo ayaa lagu yiraahdaa?”</p>
            <p>“Faadumo Aw Muuddey.”</p>
            <p>“Haye? Xaggee hadda ka timid? Ma Xaafaddaad deggan tihiin?”</p>
            <p>“Ani waxaan u shakheeyaa duqdoo la dhahaayo Beyddan Shabeel.”</p>
            <p>Ob! Wagagac! War cusub! Beyddan Shabeel markay maqleen baa madaxooda
                wiish ka dhawaaqay! Hal mar bay is wada eegeen!</p>
            <p>“Magacaaga raq dameeraad laga naadi dheh!” Sahraa is celin
                wayday.</p>
            <p>“Haah! Haddaan kasay yarta!” Leylaa la soo baraarugtay. “Waa yartii
                fiicnayd oo xalay noo warrantay! Faadumo, adlee miyaa? Noogu dhakhso
                warka macaaneey!”</p>
            <p>Faadumo waa tii maanta maalin-weyntii ku walwalaysay sidii ay
                Maana-Faay ugu digi lahayd, markii ay telefoonkii Beyddan dhag-maashay.
                Fursad ay Maana-Faay ku kaliyeysato waa loo diiday. Beyddan baa mar ay
                ag fadhido iyo mar ay iyada hawl madaxa u galiso waqtigii ugu
                dhammaysay, markii dambena Maanadiiba baabuur ku ridatay. Meesha ay u
                qaadday Faadumo way garanaysay, waxa lagu samayn doono warkooda way ka
                dharagsanayd. Walwalkii baa ku sii ballaartay.</p>
            <p>Wadne-fug bay la harsan wayday. Waa in ay wax uun qabataa. In badan
                bay jikada ku fekertay. Fikrad baa ‘qalow’ ku soo tiri. Waa in ay
                raadisaa gurigii walaasheed ee ay xalay u tilmaantay. Fikraddaas way u
                bogtay. Sidii ay ku fulin lahayd baase ku adkaatay. Waxaa loo diiday
                fursad ay dhawr iyo toban daqiiqo ku maqnaan karto. Xilligaan
                qorrax-dhaca ah uun bay ka faa’iidaysatay casho suuqa looga soo
                diray.</p>
            <p>Sidii wax u dhaceen bay saddexdii qof u faahfaahisay. Su’aalo badan
                oo ay waydiiyeen baa warbixintii utoosiyey, waxyaalo ay ka boodi
                lahaydna xasuusiyey. Markaan wax waliba way caddaadeen. Su’aalihii goor
                dhawayd jawaabta cad loo la’aa mugdigii way ka baxeen. Su’aashii Leyla
                lahayd, “Sidee meel qaad iyo khamri lagu ardaalaynayo Maana-Faay u dhex
                fariisatay?” jawaabteedii waa la helay. Markii Maana halkaas fariisatay
                iyo markii Axmed u soo galay sida ay isugu beegmeen iyo cidda isku soo
                beegtayba waa la gartay. Markii xalay Xaawo guriga gashay wixii Maana la
                suuxsanayd waa la fahmay. Ujeeddada Beyddan arrintaas oo idil ka
                leedahay, ee haddaayey Sahra garan la’ayd, hadda waa la wada gartay.
                Iyada iyo nin lacag leh in ay gabadha u heshiyeen waa laga jaahil baxay.
                Waxaas oo dhan xog-warrankii Faadumaa laga helay.</p>
            <p>Wax aan wali la garan, waxaa jiray hal qodob uun: Ninka gabadha
                shirqoolayaa waa kuma? Su’aashaas la is waydiiyey. Faaduma-Yarey baa
                laga dooc-doociyey in ay sheegto wax iftiimin kara aqoonsigiisa. Faadumo
                horeba way u sheegtay in ay Beyddan hadalkeeda uun maqlaysay, ninkase
                iyadu arag. Kolleyba in uu yahay nin fiillooyin leh, lacag iyo baabuurna
                soo diray baa yarta warkeeda laga fahmay. Waxay kaloo usheegtay in ay
                ‘Fillada Cagaaran’ hadda ka hor habeen tagtay, Jimce sii horraysay oo
                halkaas lagu qabay dhafar Beyddan Shabeel agaasinkiisa majaraha u
                haysay, siiba xagga diyaarinta hablaha. Faaduma-Yareyna way sii
                kaxaysatay, si ay ugu dirdirsato adeegga yar-yar.</p>
            <p>Faadumo waxay sheegtay in ay habeenkaas arkaysay oday xabad weyn oo
                laga amar qaadanayo, ayna u malaynayso in uu isaga yahay ‘badroonigii’
                guriga lahaa.</p>
            <p>Waxaa la waydiistay in ay guriga tilmaanto, way isku dayday, waxbase
                waa laga fahmi waayey. Waxay ka codsadeen in ay raacdo ee korka ka
                tusto. Waxay u sheegtay in casho laga sugayo. Waxaa u wehelisay baqdin
                ay ka qabtay Beyddan Shabeel. Ugu dambayntii waxaa lagu heshiiyey in ay
                cashada geyso, degdegna u soo laabato, si ay colka ugu hoggaamiso
                xaggaas iyo Fillada Cagaaran. Faadumo-yarey dambiisheedii bay la
                orodday. Sahra Yuusufna waxba kama dambayne tagsigii u taagnaa bay ku
                orodday. Waxay raadisay ina abtigeed Injineer Axmed Jaamac. Waa in ay ka
                gaarsiisaa inta goori goor tahay!</p>
            <h2 id="11aad">Xubinta 11aad</h2>
            <h3 id="section-53">— 1 —</h3>
            <p>Xamarta Waqooyi haddii mar uun dani ku geyso, Hawl Wadaag kor u sii
                dhex qaaddid, Jidka Soddonka ka tallawdid, Waddada Daraawiishta la sii
                socotid, bannaanka shishe markaad u baxdid, waxaa bidixda kaa qabanaya
                buur aan weynayn oo isaga iyo agagaarkiisuba maalintii cagaar qurux
                badan yihiin, habeenkiise mugdi cabsi leh. Buurkaas rakadiisa ayay
                saaran tahay Fillada Cagaaran. Waataas Xaafadda mugdiga ah kaligeed ka
                dhex ifaysa, sidii markab weyn oo bad mugdi ah ka dhex siraatay. Berigii
                hore waxaa la dajiyey aqoonyahanno ajnabi ah oo la shaqaynayey Mashruuca
                Jaamac-Dhegay Maareeyaha ka yahay. Ka dib raggaas waa laga kaaftoomay;
                waxaa beddelay aqoon-yahanno Soomaaliyeed. Aqoon-yahannadii qalaad siday
                u baxeen, Fillada Cagaaran cid kale oo rasmi ahaan u degta waa loo
                diiday. Aqoon-yahannada cusub ee gurya la’aantu hayso iyo shaqaalihii
                kaloo u soo hanqal taagayba waa loo bohola dumiyey. Jaamac-Dhegay iyo
                asxaabtiisa ayaa, habeenkii ay u baahdaan ugu isticmaala baashaalkooda
                qarsoodiga ah.</p>
            <p>Waa fillo weyn oo ka kooban laba ‘abaartamento’ oo bari iyo galbeed u
                kala jeeda; mid waliba waxay leedahay barandadeeda rukunada marmarka ah
                ku taagan, jikadeeda casriga ah iyo suuliyaasheeda. Hareeraha oo idil
                waxaa uga wareegsan jardiino weyn oo ubaxu caynba cayn yahay, cawskuna
                kashkash yahay. Dusha waxaa uga sii wareegsan dayd baaxad weyn oo
                intiisa kore si farshaxannimo ah matooni cas loogu xardhay, badise dhir
                cagaarani ku hagoogatay. Kayntaas ay ku dhex jirto ayaa keentay in loo
                bixiyo Fillada Cagaaran.</p>
            <p>Filladu caawa way cammiran tahay. Waa cawooyinkeedii. Waa cawooyinkii
                daraaddood dadka loogu diiday. Cashaa bislaanaysa. Cabbitaan baa
                qaboobaya. Ciidan baa shaqaynaya. Ceesaan baa qalan. Dhiiggeedaa dad u
                soo carfaaya. Dhegey baa u malabsanaya. Beyddan baa miciya-lisanaysa.
                Maanaa kawaanka saaran. Magac ba’ay! Bal eeg miskiintaas miinada ku
                fadhida! Markay qarxi lahayd dhawaa! Meeshani miciin daranaa! Maxaa
                gabar lagu ajaray! Midba xeelad lagu siray! Caawana ma Maanaa? Caku
                mujtamac dhallaankiisa dhaylada ku dubta! Caku dhiqlaha mujtamaca ku
                dhex jira!</p>
            <p>Maana-Faay ma moogayn in ay meel halis ah ku habeensatay. Ma yarayn
                inta jeer ay u hinqatay in ay baxdo, inkastoo ayan garanayn meel ay u
                dhaqaaqdo. Haddana awood ka xoog iyo xeel badan baa mar walba
                celinaysay. Qaamaanta ikhtiyaarkeeda kuma socon. Miyirkeeduna ma wada
                joogin. Wax ay diiddo iyo wax ay yeesho ma kala garanayn. Waxa ay
                samaynaysaa uma caddayn. Waxay la mid ahayd sidii qof saaran bas magaalo
                weyn oo ayan aqoon ku dhex wareegaya, meel ay ula socotana garanayn.
                Beyddan iyo Seynab baa isu dhiib-dhiibayay, sidii ciyaartoy kubbad ku
                xarfadaynaya.</p>
            <h3 id="section-54">— 2 —</h3>
            <p>Iyadoon taladii Beyddan u soo jeedisay “Haye” iyo “Maya” midna oran,
                ayey maanta soo fuushay gaarigii Jaamac-Dhegey ee Beyddan ku soo
                qaadday. Waqooyi buu afka u saaray, xuf! Fillo weyn iridkeed, jig! Gabar
                bashaashad ah waa tan, daf! Salaan diirran. Dhunkasho ha ku boobto.
                Abaartamintadii galbeed ha dajiso. Alaabtii loogu diyaariyey ha ku
                indha-sarcaadiso. Soo dhaweyn iyo koolkoolin cagaha dhulka ha uga
                qaaddo. Sidii boqoraddii yarayde fillada loo dhisay ha ugu adeegto. Alla
                yartu fiicanaa! Marti gelin wanaagsanaa!</p>
            <p>Ha dhicin, ha jabin! Maxaa kuu cad, maxaa kuu madow? Dharka ka
                baddel. U qubee. Wax la isku qurxiyo iyo wax la isku carfiyo ka
                haqabtir. Muusiggii udambeeyey u saar. Cabbitaan iyo cunto ku khasab,
                sheeko iyo maaweelo, kaftan iyo maad. Qoftii gelinkii hore geerida isu
                diyaarisaye sunta goobaysay, galinkii dambe waxaa la gaarsiiyey heer
                laga qosliyo, laga sheekaysiiyo, intay mushkiladdeedii marar badan
                illowdo dhankeeda ka maadayso. Laakiinse qabatinta murugada, sidii
                calool-xanuunkii bay markay wax yar joogtaba ku soo laba kaclaynaysay,
                markaasay mar qura midab-gaddoomaysay, indhihii qoslayey ilmo ku soo
                joogsanaysay, sheekadii loo hayey intay kala goyso gabadha ku oronaysay,
                “Yaakhey dukhdii waa soo daahdaye maxaa waaye? Waxna ma ii soo waddaan u
                malayhaa!”</p>
            <p>“Waxba ha is kurbayn macaantey,” Seynab baa ku sasabaysay.
                “Xaajiyaddii dadaalkaaga lee ku maqantahay, shaki la’aan mar dhow waa
                imaanaysaa.” Saynab hawshaas culus keligeed kuma ahayne waxaa la
                shaqaynayey kookihii jaajaalaha ahaa ee Jaamac-Dhegey ku soo amray in uu
                halkaas maanta ka hawl galo.</p>
            <p>Casar-gaabadkii, shantii galabnimo iyo googo’ ayey Seynab intay
                jardiinada duleedka ah ku diyaarisay tarmuus shaah ah, rikoor iyo
                waxyaalo lagu madadaasho, Maana ku tiri, “Ina keen abaaye bannaankaa
                layr macaan jirtaaye an ku soo aaryeysannee.”</p>
            <p>Markay xoogaa fadhiyeen baa abaartamintadii bari waxaa ka soo baxay
                nin xoog weyn oo da’ dhexaad ah. Wuxuu qabaa shaarkii jiifka iyo
                macawistii, cadayna waa sitaa.</p>
            <p>Jardiinada duleedku waxay u qaybsan tahay dhowr goobood oo geedo
                waaweyn u kala dhexeeyaan. Goob walba waxaa ku wareegsan goobaabin laba
                iridood leh oo matooni iyo ubax ah, goobaabinta dhexdeeda oo dhanna caws
                jilicsan baa kash-kaash ahaan uga iltiran, cawskaas cagaaran waxaa ku
                dhex yaal ee goobaabinta bartamaheeda ku beegan miis wareegsan oo marmar
                ah, hareerahana laga dhigay laba kursi oo loo sameeyey sidii laba bilood
                oo iska soo hor jeeda. Labadaas kursi midka galbeed xiga ayay ku wada
                fadhiyaan Maana-Faay iyo Seynab, alaabtiina waxay u saaran tahay miiska
                wareegsan ee marmarka ah.</p>
            <p>Ninkii shaarka jiifka iyo macawista qabayna meel qiyaasta labaatan
                tallaabo u jirta ayuu jardiinada geeskeeda darbiga xaggiisa caday ula
                jeestay, isagoo iska dhigaya sidii nin aan gabdhaha u jeedin ama dan ka
                lahayn. In yar ka dib buu Seynab isha ku xaday. Way fahamtay eegmadaas
                micnaheeda. Way garatay in uu leeyahay, <em>Maxaad sugaysaa? Maad
                    bilowdid riwaayaddii aynu isla ogayn?</em> Intay kuurkuursatay bay
                riwaayaddii bilowday.</p>
            <p>“Jaamacow!” Seynab baa ku tannaagootay, “Maanta intii aad shaqada ku
                maqnayd waxaa kuu yimid qolyihii guriga kuu dhisayey oo lahaa
                shamiintadii baa naga go’day!”</p>
            <p>Jaamac-Dhegey, waa intii uu sugayaye gabdhaha xaggoodii buu u soo
                dhaqaaqay, isagoo iska dhigaya nin warkaas loo sheegayo ku soo
                dhawaanaya. Laakiin xeeladdaan ujeeddada ka dambaysa waynu wada
                garanaynaa. “Maxay ku yiraahdeen Seynab?” buu yiri, isagoo soo socda.
                Markii farriintaas beenta ah la sii yar falanqeeyey, Jaamac kursigii
                gabdhaha ka soo hor jeeday soo fariistay, Seynab koob shaah ah u
                shubayso, ayuu Maana-Faay oo uu intii horoo dhan isha ka dadbayey intuu
                sidii qof uusan markaas ka hor joogisteeda dareemin u jalleecay Seynab
                ku yiri, “Yartaanna walaashaa galabta ku soo booqatay miyaa?”</p>
            <p>“Gabadhaan walaashay camal waaye, Maana-Faay baa la yiraahdaa,”
                Seynab baa ugu jawaabtay, haddana intay Maana eegtay is bariddii sii
                wadatay, ee tiri, “Maana wiilkan Jaamac baa la dhahaa, gurigaan daris ku
                nahay, waa kaabbe weyn; waa taajir Xamar nuskiis isagaa iska leh, annaka
                nafteenna markii xaalka nagu xumaado isagaan ku fakannaa.” Markay
                halkaas maraysay bay intay yare qososhay iyadoo Jaamac fiirinaysa,
                warkana kaftan u ekaysiinaysa raacisay, “Laakiin waxbana abaal ma ugu
                hayno, maxaa jira lacag ka badatay oo uu culayskeeda iska kala yaraynayo
                fanfaniinkeeda lee wax naga soo gaaraan.” Seynab iyo Jaamacba way
                qosleen. Ma kaftankay ku qosleen, mise sida xariifnimada ah ee Seynab
                riwaayadda u jilayso? Bal adba!</p>
            <p>Maana-Faay maadaama dadkii qosleen iyana qosol aan hayn bay af
                gobaadsi dhoollaha caddaysay, iyadoo uurka iska leh, <em>Hadduu kaabbe
                    yahay iyo taajir wixii uu yahayba us lee isu ah, aniga maxey iiga
                    sheegaysaa, shukhul maan ku leeyahay? “Wiilkaan” kuma lahoo? Dukh
                    adoogay ka weyn aaba wiil lagu sheegaa, indha adkaa!</em></p>
            <p>“Maana-Faay haye? Haddee barasho wanaagsan!” Jaamac-Dhegey baa ku
                yiri, intuu eegmo micne gaar ah leh isha u dabuubay. “Xaafadayada sharaf
                iyo farxad bay u tahay in ay booqasho ku timaaddo qof adigoo kale ah,
                wax badan bay dad aan booqasho ugu tagnay noogu duceeyeen, ‘Malaa’igi ha
                idin soo salaanto!’ Maanta un baa malaha ducadaas naloo aqbalay.”</p>
            <p>“Ha dambaabin malaa’ig ma ihiye!” Maanaa si xishood ku jiro u
                tiri.</p>
            <p>“Mayee anigu wali ma qaan gaarine! Laftaydaa boodaye wali carruur
                baan ahay! Cirro-caanoodda miyaad aragteen!” Jaamac baa ku kaftamay.
                Labadii gabdhoodba way ku qosleen.</p>
            <p>“Laakiin fiiri!” isagii baa sii watay, “Adiga laftaadu ma is og tahay
                in aad dambi iyo xaq-darro weyn samaysay?”</p>
            <p>“Maxaa waaye xaqdarrada?” Maanoo dareen galay baa waydiisay.</p>
            <p>“Wixii magacyo iyo qurux jiray haddaad keligaa iska qaadatay,
                gabdhaha facaaga ah maxaad u reebtay? Haddeerba ogow gabdhaha quruxda
                iyo magacyada fiican waayey hadday ku dacweeyaan anigu waan u marag
                furayaa in aad adigu dhacday; ee quruxdoodii iyo taadii isku darsatay!
                Haddii kale haddeerba quruxdaan siyaadada ah nus iska keen gabdhahaas ha
                loo qaybiyee; nuska kalaa adiga kaa badan. Labada magacna mid baa lagaa
                celinayaa; ama Maana dooro ama Faay!”</p>
            <p>“Kan kalana see la yeelaa?”</p>
            <p>“Kaad doorato ma ahee kan kale waxaan u bixinayaa gabadhayda dhalan
                doonta.”</p>
            <p>“Haah, waa lagu gartay,” Maanaa la soo boodday. “Xaq-darradii aa
                aniga igu sheegaysay adigaa samaynaysid. Gabartaada lee wax la doonaysaa
                ma ahoo?”</p>
            <p>“Ii dhiib gacanta!” Jaamac baa yiri “Waad igu qabatay godkaas, xalaal
                caleeg! Haddaba magacii waan kuu daayey, laakiin quruxda siyaadada ah
                adigaa dhibaato kuugu jirtaa, waayo waxaa ku caashaqaya dad badan oo
                aadan mashaakilkooda xallin karin; mid duq ah, mid aadan doonayn, mid
                fool xun sidayda! Ka warran nin buuran oo qaab daran, sida anigaygaas oo
                kale hadduu iska kaa caashaqo oo kaa ag dhaqaaqi waayo?”</p>
            <p>“Isaga lee waaye,” Maana-Faay baa jawaabtaas kooban u celisay, ka dib
                markay kaftanka Jaamac dulucda ka dambaysa u tarjumeen dareemayaasha
                dumarka lagu yaqaan ee waligoodba erayada ragga shishadooda duluc
                shukaansi ka dhadhansada!</p>
            <p><em>Waa dukh shaxaari eh! Wuxuu wadiyo webiga yaa weyn?</em> Maanaa
                istiri, iyadoo qosolkii kaftankiisu ka keenay dabayaaqadii u dambaysay
                sii tirtiraysa. Wuxuu wadiyo webiga wuxuu wadaa weyn, walise adigu ma
                aad garane saacado yar sii sug!</p>
            <p>Kulankaas gogoldhigga ah Jaamac-Dhegey ujeedda uu ka lahaa waa ka
                gaaray. Wuxuu uga dan lahaa in uu gabadha isa sii baro, qalada ka
                bixiyo, kormeer guudna ku sameeyo. Waxaa isku soo beegmay markuu
                hawshiisaas dhammaystay iyo markii Maana ka yare shakiday. Waase
                hargaantigaas waaya-aragga ahe, intuu dhawr jeer oo kale ka sii
                qosliyey, buu iyadoo la wada qoslayo istaagay, yirina, “Iga raalli
                ahaada qolaa i sugayoo aan ku degdegayaaye.”</p>
            <p>Intuu soo labbistay buu fatuuraddiisii kala jiidayd la baxay.</p>
            <h3 id="section-55">— 3 —</h3>
            <p>Toddobadii fiidnimo ayay fatuuraddii kala jiidnayd Filladii ku soo
                laabatay. Saddex qof oo buubuuran bay xambaarsan tahay. Waa laba nin iyo
                naag. Meel albaabka weyn in yar ka durugsan baa lagu hakiyey. Labadii
                nin midkood baa ka soo degay. Waa Cawaale oo laba dhaloo <em>wiski</em>
                ah iyo <em>isteeg</em> sigaar ah labada gacmood ku kala sida. Beyddan
                Shabeel oo naagta fatuuradda saaran ahayd ayaa waydiisatay in uu guriga
                ku sii hor maro, si uu ugu faq daayo iyada iyo Jaamac Dhegey. Waxay
                rabtay in ay ka fara qabsato inta uu godlan yahay, ee u malabsanayo
                gabadha ay guriga ugu xeraysay.</p>
            <p>“Si la yaqaan baan u soo dhisay,” Beyddan baa ku warramaysa, “Waxaan
                kaa dhigay nabi yar oo dee qof cawo iyo ayaan leh mooyaane qof kale
                aanay heli karin.</p>
            <p>“Farax iyada hadde, qosolkeedaa baxaya. Waar waa bisishahay baan ku
                iri qoftu, waa bisishahay, si kale kuma garatide. Waa iska diyaar, diinu
                caleyhi salaam! Waad aragtay galabta siday kuula qoslaysay. Caawana
                hadda iskaba daa hadalkeeda!</p>
            <p>“Barnaamijku wuxuu u socon doonaa sidii aynu isla ogeyn: Jardiinada
                meesha u qurxoon, cawska dhexdiisa, ayaa kuraasta saalootada iyo
                katiifadaha isbuunyada ah lagu goglayaa. Halkaasaad afartiinnu kuwada
                cashaynaysaan. Muusikadiinnaa idiin baxaysa, iftiin badan ma jiro,
                nalalkii midabka lahaa baa ilays nuxuus ah dhirta caleenta badan ka soo
                dhex dusinaya, jawigaa la sii bislaynayaa, waxyaalihii jawigaas oo kale
                dhakhsaha u bislayn jiray, xeeladahaagii waad iska garanaysaa, cidi
                kaagama khabiirsana.”</p>
            <p>“Haa, haa. Inta dhimman aniga igu daa! Adigu waajibkaagii waad ka soo
                baxday,” Jaamac baa ku taageeray.</p>
            <p>“Inta horoo dadka kale idin la joogaan,” Beyddan baa sii wadatay,
                “Kolleyba way yare xishoonaysaa, illayn wuxu waa iska carruure; laakiin
                marka barnaamijka qaybtiisa hore dhammaato, ee Cawaale Seynabtiisa
                guriga la galo, labadiinnuna isku cidlaysataan, warku waa iska dhan
                yahay markaas! Waah-waah! Wax baa meeshaas ka dhici doona! Yaa salaam!
                Adigaa un baan ka baqayaa in odaynimo ku ciisho! Iska celi baan ku iri
                cambaruuddaas bislaataye meeshaad ka taabataba cadanyadu ku didayso,
                illayn waa cosobkaas dihine! Haddaadan tabar isku hayne, haddeerba meel
                joog, gabadha gooryaanka ha iiga kaakicine.”</p>
            <p>“Igu hallee baan ku iri, igu hallee,” Jaamac oo qosol la marqaansan
                baa ugu jawaabay. Riwaayaddii macaanayd ee loo sii sawiray baa ka
                farxisay. Dib buuse ka garan doonaa in ay tahay tab Beyddan lacag uga
                godlinayso.</p>
            <p>“Hadda aroos wanaagsan,” Beyddan baa tiri, “Yaanan waqtigaaga macaan
                kaa sii kala dhantaaline, darewal i dhaweeya ii soo dir, kow dheh, waana
                la i haystaaye bal keen wax aan isaga fujiyo inkaarqabihii dukaankoo aan
                ilaa shalay hawshii aan ku jiray deynta kasoo daldalayey!”</p>
            <p><em>Aahey, waqtigeedii baa la gaaray. ay silingaha mudan
                    jirtay!</em> Jaamac baa uurka iska yiri, afkana ka maqashiiyey,
                “Deyntaas waynu bixin doonaaye, beri iyo meelahaasaynu isaga imaan
                doonnaaye, hadda…”</p>
            <p>“Berri aa?” Beyddan baa ka dhex gashay, “Berri warkeeda ma jiro ina
                adeer! Hadduu guriga ii fadhiyaa ismaa’iga Ilaahay! Anigoon lacagtiisii
                u wadinna aqalkaygii maba tagi karayo; waa mid baas oo dhegdheg ah.
                Wallaahiyoo waana iga jid leeyahay, maxaa yeelay ballantii aan markii
                horeba lacagta uga soo qaaday baa ahayd in aanan kala maqnaan wax
                saacado dhaafsiisan. Waataad dee shalay hawl culus madaxa ii galisoo wax
                baas baan kala dabbarayey. Markii lacagtu iga go’daba, intaan ku ordaan
                lahaa, ‘Armaajadii lacagtu iigu jirtay baa iga xirantaye, ii dhiib
                intaas.’ Boqolka, labada boqol, shanta, iyo wixi la mid ah.
                Kalyantinimuu ii aaminayey, aniguna qof meel isku hallaynaysaan ahaayoo
                waan ogaa in aad bixin doontid; inkastoo aan deynta islaameed nebcahay,
                wax kastaba shalay waan ku kacay intii aan lahaa ‘arooska’ Jaamac Dhegey
                yuu kala dhantaalmin! Wixii aad dambi i galisayna aakhiro waa ii yaal,
                waxaad igu akhriday ma aqaane, waligay nin kale sidaas uguma
                dadaalin!”</p>
            <p>Jaamac Dhegey wuxuu ku sigtay in uu yiraahdo, “Duqda waxba ha isu kay
                bihinbihin! Ma anigaad ii dadaalaysay, lacagtaydaad u bir tumanaysaye!
                Waxba ha ii riwaayadayn! Deyn aad daraadday u gashay daaye, lacagtaad
                hore iiga dhuratoo caawa koleyga kuugu jirtaa dhawr bilood masruuf iyo
                marashi kuugu filan!” Afkase kama orane intuu uurkiisa ku ceshaday buu
                qosol been ah dhoollaha u caddeeyey, si degganna ugu yiri, “Wax waliba
                way hagaagayaan Beyddan; ninkaas lacagtiisa iyo wixii kaloo deyn lagugu
                leeyahayba anigaa bixinaya, ha ka cabsan; laakiinse hadda jeebka waxba
                kuma hayee berri ha inoo ahaato.” Beyddan mar labaad bay boodday, in ay
                berri sugtana diidday.</p>
            <p>Meeshaan waa la isu gabbanayaa. Dabin baa la isla gaadayaa. Qofba qof
                buu jar u degayaa. Jaamac Dhegey in uu shilin dambe bixiyo ma rabo.
                Wuxuu goostay in uu caawa iska sasabo. Barnaamijkiisa rabsha la’aan ku
                dhammaysto, berri markay ku soo noqotana ‘ka kac’ yiraahdo, Waayo wuxuu
                ku xisaabtamayaa lacagtii badnayd ee ay hore uga cuntay iyo sida aysan
                jeebkiisa ugu naxariisanayn.</p>
            <p>Beyddanna waaya-aragnimadeedii dheerayd ee ay rag hore la soo martay,
                ayaa waxay bartay, daqiiqaddaas uu hamuunta la faraxsan yahay, gabadhii
                ay guriga u geysayna u han weyn yahay wax ayan ka dhirin-dhirin in ayan
                dib dambe uga helayn. Xitaa haddii ay isaga ka dhab tahay ballanqaadka
                uu ku muddeeyey, waxay og tahay in uu saacado dhow ka dib ku
                turunturroon doono gidaarkii dhalanteedka ahaa ee ay udhoobdhoobtay. Way
                ogtahay in uu saacado yar ka dib ogaan doono beenteedii ay tiri “Qoftu
                waa bisishahay, waa diyaar.” Way ka dharagsan tahay qofta ay madaxa u
                galisay xaaladdeedu sida ay tahay iyo dhibaatada uu kala kulmi karo.
                Sidaa awgeed, aargoosi mooyee abaalgud berri kama filayso.</p>
            <p>Labadaas jarood baa la isu dagayaa. Labadaas dabin baa la isla
                gaadayaa. Laba tuug isma xaddee waa la is mari waayey. Sheekadii
                dabacsanayd way yare kululaatay. Af gobaadsigii is-eedayn buu isu rogay.
                Asaraartan buuba u sii dillaacay. Afkii la isu macaaninayey erayo qaawan
                buu soo tuuryeeyey.</p>
            <p>Beyddan baa markay irsiq u soo socda arki wayday afkii xumaysay,
                “Bilaash baan kuugu ordayaaye bakhayl aan waxba istaahilin baad tahay!”
                bay wajiga ka saartay.</p>
            <p>Jaamac intii horoo dhan eray xanaf leh wuu ka ilaalinayey. Wixii ay
                tiraahdo wuu isaga dul qaadanayey, <em>Waa dumare ha ku dayan,</em> iyo
                <em>Yay barnaamijkaaga kaa qasin!</em> baa mar walba maskaxdiisa ku
                jirtay.
            </p>
            <p>Laakiin markay “Bakhayl aan waxba istaahilin baad tahay!” gaarsiisay
                buu is celin waayey. Laba daraadle waxaa sii kululaynayey kumanka shilin
                oo uu og yahay in ay ka qabto, haddana wax aan jirin ka soo qaadday, ee
                cay ugu abaal gudday. Wixii uu uurka ugu hayey buu markiisa ku fatahay.
                Runtii qaawanayd buu wajiga uga dhuftay. Intay ka feer qaadatay bay cay
                iyo handadaad ku aamusisay. “Fataalad iimaan la’ baad tahay,” buu isagu
                ugu soo koobay. Waxay ku handadday in ay gabadheeda ka soo kaxaysanayso,
                xumaan kalena u geysan doonto. “Car waa kaase gurigayga foodda gali!
                Gabdhaha ma adaa dhalay markaad leedahay gabdhahayga, gabdhahayga?”
                Jaamac baa ugu jawaabay.</p>
            <p>“War ma anaad i caraynaysaa?” bay tiri intay baabuurkii iska
                malmashay, iyadoo ku sii gooddinaysa, “Haddaan gurigoo dhan qiiq ka
                bixin, hooyaday naag ma dhalin!”</p>
            <p>Intuu dhinaca kale ka soo degayey baa iyadii fikrad cusubi ku
                dhalatay. Fikraddii bay u bogtay. Waxay la noqotay tallaabada ugu
                wanaagsan ee ay uga aargoosan karto Jaamac Dhegey.</p>
            <p>Dhankii Fillada oo ay ku sii fara baxsanaysay ma ahee dhankii kale
                intay isu majiirtay bay tiri, “Waa inoo tahay aniyo adiga! Haddaadan wax
                badan shallay dhafoorrada qabsan, Beyddan Shabeel la ima yiraahdo!”</p>
            <p>“Soco, waxaad samayn karto samee!” Jaamac baa ka daba yiri, “Dib
                dambe haddaan agtayda kuugu arko wixii ku soo gaara adigaa ka mas’uul
                ah.”</p>
            <p>Dhaarteeda wuxuu u qaatay inay ula jeeddo inay hablaha ku diri
                doonto, dib dambena wax ugu fataalayn. <em>Naag haddaan rabno ma iyadaan
                    ka baryaynaa, haddiise rufyaan loo baahdo imisaa joogta, lacagtayda uun
                    bay ku xiran tahaye, bax dheh, qalin shubatada iimaanka la’! Maana
                    Caddayna caawa gacantayday ku jirtaa. Berri hadday aragtana waxay doonto
                    ha ku akhrido muhimku waa caawa! Keliya waxaa ii daran in ay caawa igu
                    soo noqotoo jawiga iga qasto, laakiinse waardiyahaan ku ballaminayaa in
                    uu cayriyo, maxay qaadi kartaa?</em> Intuu baabuurka xeraynayey bay
                maskaxdiisuna Beyddan Shabeel mala-habowgaas ku xamaneysey. Haddii uusan
                male-habaabine garan lahaa meesha ay u duushay, intuu ka daba orduu la
                gorgortami lahaa, wax kastoo uu meeshaas uga celin karana siin lahaa.
                Hadda ogaal mee?</p>
            <h3 id="section-56">— 4 —</h3>
            <p>Cambaro Cali Dhoof habeenkaas carruurtii shaneemey u dirtay, sida
                caadada u ah habeen kastoo Jimce ah. Iyada waxaa jimcaysi u ah carruurta
                buuqooda oo ay ka nasato iyo haweenka Xaafadda sheekadooda oo intay
                sal-bacaadka u fariisato, ilaa ay ka hurdooto habeenkaas oo dhan “Hebla
                waxay tiri” iyo “Reer hebel waxay sameeyaan” la hayo. Waa habeenka qura
                ee hooyooyinka Xaafaddu isu helaan firaaqo ay ku kala bogtaan wixii
                sheekooyin qabyo ka ahaa. Carruurtu berri dugsi ma leh, ragguna shaqo ma
                leh. Meelayowgoodaas ayey ku soo kala jimcaysanayaan.</p>
            <p>Hooyooyinka qudhooda caawa kama qasna. Inta Xaafadda ku xiran ee
                Golaha Hanuuninta u gurbaan qaadatay ma ahee intii kale sal-bacaadkaa la
                fadhiyaa. Waa siddeeddii fiidnimo oo rubuc dhimman. Guriga Jaamac Dhegey
                iyo sarta bulakeetiga ah ee ka soo horjeedda carra-guduudda u dhaxaysa
                ayaa gambarro iyo darmooyin lagu caweynayaa. Mid gambar ku fadhida, mid
                xusulku u mudan yahay, mid shaqo jecel oo darmo-falkis isku
                maaweelinaysa iyo mid uur la cuslaatay oo gidaarka barkin kula
                dhacadiidda. Neecow macaan baa dhacaysa. Sheeko xiiso leh baa isku
                dhacday. Warka waa la kala boobayaa, sida dumarka caadada u ah. Midina
                mid ku hansan mayso. Yaa sheekeynaya, yaase la dhegaysanayaa? Waxaad
                mooddaa mid waliba in ay is leedahay, <em>Waa tartan hadaltiree, yaan
                    lagaa badin!</em> Waxba yaan lays dhagaysane waa la wada faraxsan
                yahay.</p>
            <p>Cambaro Cali Dhoof goor ay sheeko xiisa leh dudubinayso, ee ku
                guulaysatay in ay dumarkii u dhawaa badankoodu kaligeed u dheg
                raariciyaan, ayay maqashay cod ayan garanayn oo dhabarkeeda ka soo leh,
                “Meeday ina Cali Dhoof? Waataad aniga meel cidla ah iga xag-xaganaysayoo
                eed aanan kaa galin igu masabidaysaye, caawa ninkaagii meel ma ku
                sheegtaa? Markuu caawana kaa dhaxo, waaba kaa dhaxayaayoo waan hubaaye,
                mid uusan siduu kaaga xiise dhigay uga xiisa dhigin buu
                dheel-dheelinayaaye; hadhow waxaad oran doontaa gurigii Beyddan Shabeel
                buu geerash u fadhiyaa! Berrina meel cidla ah iga madax gooso! Allow wax
                aan wax ogayn ha cadaabin!”</p>
            <p>Shirkii faraxa la buuqayey, markii qumbuladdaasi ka dhex dhacday baa
                aamus kadis ah afka la wada xirtay, dhegaha iyo dhaayahana kor loo
                taagay. Qosolkii iyo sheekadii hal mar bay wada go’een, sidii mishiin
                korontadii ka go’day. Waa dumar iyo war jecliye, kuwii jiifay ama
                xusulku u mudnaa way sare fariisteen. Kuwii wax falkinayey cawdii oo ka
                dhici gaartay bay farihii ku kageen. Kuwii cuslaa ee dhacdiiday intay
                fududaadeen bay sal muggi u soo fariisteen. Kuwo guryaha ku jiray oo
                gabdho u badan iyagoo ordayey bannaanka isa soo tubeen. Mid-middii
                buuqaas ka xishootayna, dariishadday madaxa ka soo ridatay. Carruurtii
                agagaarka ku dheelaysay, way soo wada yaaceen. Dhammaantood iyagoo
                aamusan bay Beyddan Shabeel indhaha ku hayaan, sidii xer dishibiliin
                adag lagu carbiyey oo shiikhoodii wacdi la hor taagan yahay. Cambaro
                qudheeda, qofba mar buu isha ku xadayaa. <em>Tolow maxay oran
                    doontaa?</em> baa qof walba is leeyahay. Iyana intay argagaxday baa
                carrabkii dalqada ku qallalay.</p>
            <p>Cambaro sideeda reero dhibeed ma aha. Waa marwo intii la doono
                daggan. Hase yeeshee Jaamac baa ka badbadiyey, siiba beryahaan dambe aad
                buu u soo darsaday. Habeenkoo bar iyo buro tagtay buu ku soo ag
                dhacayaa, isagoo daan-daan ah; ama waaba iska dhaxayaa, hadhowna
                leeyahay, “Shir baa nala dheeraaday,” iyo wax la mid ah.</p>
            <p>Beryihii hore way iska rumaysan jirtay. Ka dib bay xansi maqashay.
                Uurka way ka walaacday, dareen masayrna kama marnayn; afkase waxay ka
                oran jirtay, ee dumarka arrimahaas la soo qaada ugu jawaabi jirtay, “Iga
                dhaafa warkaas, wuxuu rabo ha sameeyee! Aniga shaqadayda ma aha, ninkii
                dambi sameeya mindhaa isaga iyo Ilaahiisay ka dhaxaysaa!”</p>
            <p>Haddana waxay aragtay waxyaalo badan oo shaki galiya, xantiina way
                sii ballaaratay. Waxaa loo sheegay in ay u shaqeeyaan dad fataaliin ah
                oo ay ka mid tahay Beyddan Shabeel. Beyddanta markaas aqoon isuma
                lahayn. Waxaase tiqiin mid ay Cambaro saaxiib yihiin, dumarka habeenkaas
                fadhiyana ku jirtay. Waa qof kulul oo shar badan, qudheeduna ninkeeda ku
                tuhunsan in uu Jaamac Dhegey la mid yahay, waa qofka badanaaba Cambaro
                guubaabisa, wararkana u keenta.</p>
            <p>Habeen sii horreeyey, oo laga war helay in Jaamac guriga Beyddan ku
                dhaxay ayay labadoodu Beyddan ku duuleen, si kululna uga digeen inay
                nimankooda faraha kala baxdo. Waxa hadda Beyddan tixraacaysaa ee
                masabidka ku sheegaysaa waa digniintaas.</p>
            <p>Maalintaas Khamiisaad, Jaamac-Dhegey markuu Beyddan talefoonka ka
                helay, baabuurka iyo lacagtana u diray, ayuu xaaskiisa talefoon kula
                hadlay ee ku yiri, “Cambaro qolyo wafdi khubara ah oo dibedda nooga
                yimid baa la yiri gobolka Shabeellada Hoose ha la geeyo. Anigu
                rabashkooda maba rabine, ninkii igu xigay baan rabey in aan ku sii daro,
                kii baas baa jirraday; marka waa in aan hadda anigu kaxeeyaa. Hadde waa
                idinkaas; qado iyo casho waxba yaan la iigu tala galin.”</p>
            <p>“Haa, goormaad ku maqnaanaysaa?”</p>
            <p>“Wallaahi lama yaqaan, kolleyba caawa waa dhixid, laba saddex beri oo
                kale in ay qaadatana waa laga yaabaa, gobolku waa gobol ballaaran,
                beeraha iyo waxyaalo badanna in la tusaa la rabaa.”</p>
            <p>“Waa yahay; safar salaama hadde! Qudaarna hore noogu soo qaad
                beerahaas aad ku wareegaysaan!”</p>
            <p>“Waa hagaag!” buu yiri, isagoo talefoonkii sii dhigaya, dhoollahana
                caddaynaya, ee niyadda ka leh, <em>Waa hagaag Cambaro, qudaar waan idiin
                    keeni doonaa, laakiin beeraha Shabeelle ka keeni mayee suuqa
                    Xamar-Weynan darawalka uga diri doonaa; waaba markhaati fiican oo aad i
                    xasuusisay.</em></p>
            <p>Sheekadaas iyada iyo ninkeeda saaka talefoonka ku dhex martay ayaa
                Cambaro ku soo dhacday, markay maqashay su’aashii Beyddan Shabeel
                lahayd, “Ninkaagii meel ma ku ogtahay?” iyo markay tiri, “Caawa wuu kaa
                dhixi doonaa, anaana og!”</p>
            <p>Jugtaas lama filaanka ah Cambaro way la anfariirtay. Dareenno kala
                jaad ah ayaa mar qura maankeeda isku hardiyey. Naagta ay neceb tahay ee
                warka aan loo dirsan ula soo horratay way dhibsatay, araggeedana
                sharaysatay. Ninkeeda looga war keenay way ka shakiday, hoosna uga
                carootay. Meesha fagaaraha ah ee arrimahooda gaarka ah iyo ninkeeda
                ceebihiisa naagta cadowga ahi daaha uga qaadday, way ka galiilyootay.
                Warka naagtu sheegayso run kharaar baa uga dhadhantay.</p>
            <p>Intaasoo dareen oo isku murugsan baa mar qura ku wada dhalatay.
                Hadalkii baa dhuunteeda ku xirmay. Af dhalaalaa ka soo haray. Goor
                dambay dareentay in afkeeda indhaha lagu wada hayo, ee jawaab laga
                sugayo. Markaasay intay is giriirixisay, waxeedii kalana qarsatay, sidii
                qof aan warkaas iyo naagta keentayba qiime u yeelayn u hadashay ee
                Beyddan ku tiri, “Adiga maxaa aniga iyo ninkayga dhaxdayada ku galiyey?
                Ma shaqa kalaad wayday? Meeshuu doono ha ku dhaxo, wuxuu doono ha
                sameeyo, anigaa raalli uga ah. Intaasi ma ku deeqdaa?”</p>
            <p>Kulankii aamusnaa hugun iyo nuxnux buu bilaabay markii la maqlay
                jawaabtaas lama filaanka ah.</p>
            <p>“Naa walaaley bal abaaldarradeeda day!” mid baa dhinac fadhiday ku
                tiri, “Qoftii dhammaydoo u soo digtay bay daalac u raacatay, intay u
                mahad celin lahayd. Aadane abaal xumaa!”</p>
            <p>“Baga allaylehe,” tii kalaa ku jawaabtay, “Mudankeeday marisay! Waa
                runteede yaa u dirsaday diradiraalahaas iyo in ay ka dhex shaqayso laba
                qof oo is qabta?”</p>
            <p>“Hoogey! Jac baa ku dhegtay!” mid aan kuwii hore la haysan baa la soo
                boodday, “Allow indhaha ma ka mirig-mirig siisay!”</p>
            <p>“Kaalay intee ka timid iyada, kolley xaafaddeenna ma ahee?” mid
                yaabban baa waydiisay.</p>
            <p>“Waa Cambaro dhiig la’aanteedii,” mid ninkeeda ka masayrsan baa ku
                canaanatay, “Intay boodi lahayde qoftaas la shaqaynaysa ka faa’iideysan
                lahayd bay iska af jigaysaa! Allow may aniga iiga soo warranto ninkaygii
                waxa uu samaynayo, bal sidaan cagaheeda dhulka uga qaado.”</p>
            <p>“Abaaye dulmigu ma fiicna,” mid u dhaweyd baa ugu jawaabtay.</p>
            <p>“Naa ha noo sheegin!” tii masayrsanayd baa la soo boodday, “Dulmi iyo
                khaa’innimo aabbeheed iyo hooyadeed waa nimanka. Sidee buu ku helay in
                ay iyaduna guriga u yuururto, isaguna naag xaaraan ah hoosta uga
                jiro?”</p>
            <p>“Laakiin Jaamac Dhegey waa nin ikhyaar ah, haddana madax ah oo
                waxyaalaha qaarkood ka xishoonaya, u malayn maayo in ay waxaasi ka
                suurtoobaan.”</p>
            <p>“Ikhyaar ikhyaar laysay! Ina adeer nimanka maanta jooga waa ikhyaar
                iyo waa awliyo lama yiraahdo, wax aan ka suurtoobin ma jiraan, imaankii
                baa Alla ka qaaday, imaanka Alla idinka qaad!”</p>
            <p>“Wallee naagaha qudhooduna dab yar shidi mayaan, imisaan aqaan mid
                ninkeedu miskiin yahay oo intay ishiisa iska fiiriso koorno
                galaysa.”</p>
            <p>“Wallee waxaa la yiri: khayr ha falin shar kuuma yimaadee!” Beyddan
                baa cod nuxnuxdii kaloo dhan aamusiyey ku qaylisay, “Heedhe waa adiga
                iyo dhiig la’aantaada, in aad hadalkaas iigu abaal guddid, markii inta
                ficilo dumarnimo i soo qaadday, aan is iri caawa intay indhaheeda wax ku
                aragto, ninkeeda ha ceshato, xaq ma aha in ay iyaduna keligeed sariirta
                galgalato, isaguna habeen walba mid cusub la marqaamo; yaah, markaan is
                iri miskiintaas dulman u hiili, oo caawa wixii dheg-ka-maqalka ku ahaa
                intay dhaayeheeda ku soo aragto, markii arrintu marag-ma-doonto noqoto
                ninkeeda iyo naagta ka qaadday ee sariirta ku cidlaysay wax ha la soo
                qaybsato, oo xuquuqdeeda maqan ha soo ceshato; markii faclal-khayrkaas
                iyo ficiladaas dumarnimo i soo qaadday baad sidaa iigu abaal gudday sow
                ma aha? Waa yahay. Anigaa iska xaal mariyey. Wax aanan isu geysan ima
                soo gaarin. Haddaba wax aan kuu sheegay ma jiraan, nabad gelyo!” oo is
                majiirtay, sidii qof tagtay.</p>
            <p>“Kaalay, kaalay! Sug wax yar!” Cambaro saaxiibteedii kululayd iyo
                kuwo kaloo in filinku dhakhsahaas uga go’o diiddanaa ayaa ka daba
                qayliyey.</p>
            <p>Qudheeda tagistu dhab kama ahayne dhoollatusad bay ka ahayd. Way
                garanaysay in la soo caro-celin doono. Haddaan la soo celinna iyadaa
                intay soo noqoto, taatikada baddeli lahayd. Wax kastoo soo gaara waxaa
                kala cuslayd ujeeddadii ay u timid iyo bar-tilmaameeddeeda Fillada
                Cagaaran.</p>
            <p>Markii Cambaro ka xanaaqday, waxay isku canaanatay, <em>Meesha
                    facsharka ah bay ka xumaataye, malaha waxaa kuu fiicnayd in aad gooni
                    ula faqdid!</em></p>
            <p>Fikraddaasi markii horeba Beyddan kama maqnayne, ula-kac bay arrinta
                facshar iyo fagaare ka sheeg uga dhigtay. Waxay uga dan lahayd in ay
                Jaamac Dhegey dad badan ku hor fadeexayso, warkuna dhakhso u fido.</p>
            <p>Beyddan soo noqotay. Warkii sii ballaarey. Dadkii soo badey. Buuqii
                sii koror. Cambaro sii wareertay. Warkii la sii kharaaraa. Run ula sii
                ekaa. Suntii masayrku maskaxdeeda ku sii fidday. Miisaankii xaggeeda u
                liic. Miyirkii iyo dagganaantii gilgishay.</p>
            <p>“Xaggee ku soo aragtay ninka aad sheegaysid iyo naagihiisa?” Cambaraa
                laga hayaa, codkeedii oo baddelmay.</p>
            <p><em>Haah, soo soco! Saasaa lagaa rabaa!</em> Beyddan baa niyadda ka
                tiri, afkana is-giriirixin been ah ka maqashiisay, “Meeshaan ku soo
                arkay aniga uun baa oge, adigu faraha ka qaad. Illayn raalli baadba uga
                tahaye, in ninkaagu kuu soo tunto, markii hurdo soo qabatana ku soo ag
                jiifsado, isagoon far dhaqaajin karin.”</p>
            <p>“Maya, maya, dhagayso walaaley,” tii ay Cambaro saaxiibka ahaayeen
                baa Beyddan ku maslaxday. “Warkeedii hore iska dhaafe, hadal ay iska
                tiri buu ahaaye, hadda si fiican ugu warran!”</p>
            <p>Beyddan mar labaad bay xog-warran iyo guubaabo isku dhafan
                kitaabkeeda la kala baxday. Markay cabbaar daldalmaysay bay Cambaro
                intay is celin wayday fadhigii ka boodday, warkiina ka kala goysay, ee
                tiri, “Ma i geyn kartaa meeshaas aad sheegaysid?”</p>
            <p>“Wallaahi inkastoo hawlahaygu iska badan yihiin, laakiin maadaama aan
                awelba sama-falkaaga u imid, tagsina waan wataa, hore waan kuu sii marin
                karaa haddaad jeceshahay.”</p>
            <p>“Waa yahay ina mari, igana raalli ahow haddaan haddaayey hadal gaf ah
                kugula hadlay.”</p>
            <p>Dumarkii wanaagga jeclaa iyo kuwo ay ‘ha lagaa sheego’ ka ahaydba
                giriif bay la kaceen. Waxay isku dayeen in ay tallaabadaas is hor
                taagaan, fidmada ka soo socotana baajiyaan. Beyddan Shabeel bay canaan
                kulul ku weerareen. “Wallee waxaa la yiri meel haddii wax ka socdaan
                dameerahaa weylo dhala. Naa islaanyahay orodoo qoriga dabka ahe aad la
                wareegaysid xaafadda noogala dhex bax! Maxaad ka helaysaa muslinkaad
                isku gubayso?” bay ku abhiyeen, Cambarana dajin iyo u caqli celin
                loolama harin. Kamase hoos qaadine, hadalkoodii dab iyo baasiin buu ku
                sii noqday. Kuwo la duuban oo hoosta ka guubaabinayeyna, horay bay u sii
                takhantakheeyeen. Intay kuwii celinayey erayo kulul ku weerartay bay
                markay ka yare gabbadeen tagsigii madax-madax isugu tuurtay, iyadoo
                intuu kontoroolkii ka dhumay, sidii wax aan miyir lahayn u daldalmaysa,
                qayladeedana meel fog laga maqlaayo. Beydanna, waa intii ay doonaysaye,
                intay ka daba gashay bay daaqaddii turriisha-la’aan qab ka siisay,
                darewalkiina u il jabisay.</p>
            <p>Tagsigii guduudnaa ee luuqa mugdiga ah muddada taagnaa, hal mar buu
                intuu sidii wax xanaaqay qiiq iyo habaas ka bul siiyey, hortiisana
                iftiinsaday qoob iyo qaylo isku daray. Ciyaalkii Xaafadduna way ka daba
                yaaceen, intay isugu baaqeen hal-ku-dheggoodii ahaa, “Ka dhimeey ka
                dhin.”</p>
            <p>“Koow!”</p>
            <p>“Ka dhimmeey ka dhin!”</p>
            <p>“Fakataa!”</p>
            <p>Af-carruureedkaas aynnaan innagu micnihiisa garanayn, hadduuba micne
                leeyahay, ayay intay isu jiibiyeen; hal mar tagsigii fagax ka daba
                yiraahdeen, wayse ku guulaysan waayeen in ay dabada qabsadaan, sidii ay
                baabuurta yeeli jireen. Markuu ka libray bay dib ugu soo laabteen
                hooyooyinkood oo wali halkoodii amankaag la tuban, meeshii tagsiga
                araggiisa ugu dambaysayna indhaha u sii taagaya, sidii iyagoo is leh,
                <em>Tolow maxaa ka soo noqon?</em>
            </p>
            <h3 id="section-57">— 5 —</h3>
            <p>“Saacaddu waa toddobadii iyo labaatan, yartii way nagu soo daahday!”
                Ciisaa yiri, intuu saacadda eegay?</p>
            <p>“Ma laga yaabaa inay soo noqon waydo?” Sahroo hiyi-kacsan baa
                su’aashaas ku walaacday.</p>
            <p>“Yaa og! Waa iska dhacdaa!” Leyloo ka sii walwal badan baa u
                dayrisay.</p>
            <p>“Goormay ahayd markay idinka tagtay?” Axmed oo muraara-dillaac ku
                dhow baa su’aal uu hore u waydiiyey ku celiyey.</p>
            <p>“Nus saac ilaa afartan daqiiqo ka hor.”</p>
            <p>“Markii Sahra ku soo aadday.”</p>
            <p>“Ma habboonayn in aad sii daysaan!” Axmed baa ku canaantay.</p>
            <p>“Way imaanaysaa,” Ciisaa ku dajiyey</p>
            <p>“Ina kiciya, yaakhay, aan meeshii baadi goobnee, inta goori goor
                tahay!” Axmed baa soo jeediyey, isagoo intuu fadhiyi kari waayey, sidii
                libaaxad ilmo laga dilay gaaf-meeraya.</p>
            <p>“Wax yar aynu sugno, Axmedow!” Ciisaa ka codsaday, “Haddaan yartu noo
                imaan meel aynu wax ka baadi goobno garan maynee.”</p>
            <p>“Wax tilmaan ah idinma siin miyaa?”</p>
            <p>“Waxba way tilmaami garan wayday, sidaan hore kuugu sheegnay.”</p>
            <p>“Waxaan ka baqayaa inuu caawa ninkaasi iga fakado!” Axmed baa ku ciil
                kaambiyey, isagoo weli gaaf-meeraya, “Ninka Maana-Faay jartaas u degay,
                caawa aniga iyo isaga waa in midkayo aakhiro u hoydaa!”</p>
            <p>“Naagta xun oo ruufyaanta ehna aniga ha la ii daayo! Kulli fidmo
                iyada waaye,” Leylaa ku gooddiday.</p>
            <p>“Labadaas qof dhibaatada ay noo geysteen wax kasta haddaan ku samayno
                ciilkood i deyn maayo,” Sahraa ku sii adkaysay.</p>
            <p>“Naagtu waa qalab lagu adeeganayee, arrinta gunteedu waa ninka.
                Lacagtaas iyo baabuurtaas la sheegayuu cid walba ku adeegsanayaa. Dad
                badanna ku dullaysanayaa,” Ciisaa yiri.</p>
            <p>“Kolley waa nin lacag leh siday yarta hadalkeeda laga garan karo,”
                Axmed baa yiri, “Waa kuwa intay ladnaanta is bideen, beryahaan mujtamaca
                sal iyo baar dhibaatada ku haya. Awel dhallinyaradaa farta lagu fiiqi
                jiray, haddase kuwo odayaal loo haystoo noocaas ah baa khaati billaahi
                laga joogaa. Ninkaas caawa waad arki doontaane, car yuu noqon oday aan
                aabbahay ka yarayn!”</p>
            <p>“Yartu waaba tiri,” Ciisaa ku taageeray, “Fillada ay sheegayso ee
                gabadha loo af duubay, habeenka ay tiri waan tagey, waxay noo sheegtay
                ninka meesha wax ka abaabulayey ee u muuqday ninka guriga leh in uu ahaa
                nin weyn oo buuran. Haddana boqolkii sagaashan waa ninkaas weyn ninka
                arrintan ka dambeeyaa.”</p>
            <p>“Waa noocii Axmed tilmaamay, wax kale ma aha. Xoolo xaaraan ah oo
                tuugo iyo dhiigmiirad lagu helay baa si fudud loogu hodmayaa; ka dibna
                awooddaasaa lagu burburinayaa mujtamacii kaadixa ahaa. Baahida iyo
                faqriga ay iyagu badeen bay ka faa’iidaysanayaan.”</p>
            <p>“Iimaanka Alla kaa qaad! Aaway xaaskiisii iyo caruurtiisii?” Sahraa
                duqii la eedaynayey ku nacladday.</p>
            <p>“Ma xaas iyo carruur buu dan ka leeyahay waa wax aan damiir lahayne?”
                Axmed baa yiri, “Ilaahow intaan ka arkayo ha i dilin! Wixii aad
                xaq-darro gashay haddaanan caawa kaa soo matajin, maradaan ku jiro nin
                kuma jiro, adiga iyo fataaladdii sibraha weynaydba!”</p>
            <p>“Abboowe waa ku tuugaa aniga ii daa, aan kab uga ciil beelee,
                kuwaasoo kale in la kabeeyo uun bay ku fiican yihiine!” Sahraa tiri,
                markii lagu qoslayna sii hadashay, “Haddii nimanka oo dhan sida aabbe
                camal wadaad u ahaan lahaayeen, fidmo ma dhacdeen haye Axmed?” Aabbaha
                ay sheegaysaa waa abtigeed Jaamac Dhegey! Maadaama uu isagu korsaday,
                aabbay tiraahdaa.</p>
            <p>“Aabbe wadaadnimadiisana anigu kama helo,” Axmed baa ugu jawaabay,
                “Wax aan mushkilad ahayn buu mushkilad ka dhigayaa. Annagoo intaas la’eg
                buu rabaa in uu na ilaaliyo, sidii gabar makhabiyo ah.”</p>
            <p>Sahraa intay sidii qof wax cusub gocatay u qososhay tiri, “Ka warran
                Axmed, haddii aabbe arrintaan loo sheego, fajicisay ku noqon lahayd
                haye?”</p>
            <p>“Waxan oranayaa: Waa taad anaga wax naga sheegi jirtaye, odayaal
                facaaga ah baan kala baxsan waynay gabdhihii aan guursan lahayn!”</p>
            <p>Saddexdii kale way yare qosleen, Leylase intay sidii wax hadalkaas
                diiddan indhaha taagtay bay Axmed ku tiri, “Laakiin abboowe ma loo
                baahna in aabbe loo sheego! Ceeb waaye!” Axmed waa ku gartay walwalka
                galay. Waxay is hortaagaysay in walaasheed Maana-Faay soddogeed lala
                socodsiiyo meelaha foosha xun ee raadkeedu gaaray, si kasta ha ku
                gaaree! War la’aanay ba’! Waxa ay ka walwalayso iyo waxa dhici doonaa ka
                la weynaa!</p>
            <p>“Maya walaal!” Axmed baa ugu laab-qaboojiyey, “Waan iska kaftamayaaye
                ma waxaasaa waalidka loo sheegi karaa?”</p>
            <p>“Haah! Waa tanaa Faaduma-Yarey!” Sahraa asxaabteedii ugu
                bishaaraysay.</p>
            <p>“Baraafo Faadumiina!” Ciisaa ku bogaadiyey intuu madaxa u salaaxay
                Faaduma-Yarey oo la neef tuuraysa orodkii ay soo orodday.</p>
            <p>“Ina keena haddaba, yaan waqti kale naga sii dhumine!” Axmed baa
                yiri, isagoo sii dhaqaaqaya.</p>
            <h3 id="section-58">— 6 —</h3>
            <p>Tagsigii heeganka u ahaa baa la isku guray. Ilaa Jidka Soddonka ayaa
                bar-tilmaameed la siiyey. Markii halkaas la gaaray baa majarihii
                Faaduma-Yarey lagu wareejiyey. Waddada Daraawiishtay ku leexisay.
                Cabbaar ha la sii socdo. Babicii shishe ha loo baxo. Faaduma-Yarey ha
                shakido. Haddana ha dhiirrato. Jid-cadde midig u weecday tagsigii ha la
                weeciso. Tagsi kale ha ka hor yimaado. Labadii tagsiile is garte. Isu
                hakade. Isu tannaagoode, “Waaryaahe waa ninka! War na sii qaadkayagii
                walaashaa wase! Ballan iyo diin midna ma lihide!”</p>
            <p>“Ina adeer ballantii kaagama bixine islaan wareersan baa i waashay,
                oo waqti aanan ku tala gelin iga qaadday.”</p>
            <p>“Islaantu waa tuma? Ma tii qalin-shubatada ahaydoo kugu shaqaysan
                jirtay baa? Beyddan miyuu ahaa magicii ad ku sheegayseen?”</p>
            <p>“Tii baa caawa meel halkaan ah dab afuufaysa. Nin xisaabo ka
                dhexeeyeen bay mindhaa intay isku xanaaqeen waxay…”</p>
            <p>“War ha ii sheekayne jaaw! Dad baan wadaaye mar kale ha inoo ahaato,”
                kii sheekada loo hayey baa ka kala gooyey. Isaga sheekadaas dani kama
                hayne, markii qaadkiisii loo soo tuuray buu tagsigiisii marsho gashaday.
                Wuxuu tixgelinayey dadka uu u kiraysan yahay.</p>
            <p>Arrin uu moog yahay baase jirtey. Waa sheekada uu kala gooyey xiisaha
                ay u leedahay dadka uu sido. Markii tagsiilaha cusub sheegay in uu
                Beyddan Shabeel la shaqaynayey, ayay intay is wada dhugteen dhagaha
                taageen. Hal saacna meesha ha la taagnaadee raalli iyo nus bay ka
                ahaayeen in sheekadaas la dhammaystiro. Tagsiilihii waday way ku diideen
                sheekadii uu saaxiibkii ka kala gooyey iyo dhaqaaqiddii uu damcay.</p>
            <p>“Mayee waxba ma degdegaynee dhammaysta sheekadiinna,” Ciisaa
                yiri.</p>
            <p>“Islaanta iyo ninku lacag bay ku dirireen miyaa?” Sahraa tagsiilihii
                cusbaa waydiisay, si xog-warranku ugu furfurmo.</p>
            <p>“Lacag bay isku laayeen,” tagsiilihii baa sii amba qaaday, “Markaasay
                intay gurigiisii tagtey naagtiisii soo qaadday. Fillo buurkaan ku taal
                oo mindhaa ay fiidkii hore naag ugu geysay bay duqdiisii uga dul geysay.
                Fillada markaan ku sii dhaweyn bay igu tiri, ‘Jooji baabuurka!’ Tii
                kalaa dagtay ee caradii iskula sii daysay. Anigana waxay igu tiri, ‘Ina
                keen aan gidaarka dambe shabaqiisa ka daawanee.’ Gidaarkii dambe markaan
                tagnay waxaan aragnay nin iyo gabar isku mashaqaysan! Ninku gabadha ma
                xoogi rabey ma aqaan, xaalkoodu siduu ahaa ma garanayo. Waxaan u jeeday
                qoftaan oo qaylinaysa iyo ninkaan oo marba intuu ku soo dhago jajuubaya,
                iyaduna intay ka fara baxsato kab iyo qori wixii ay haaban karto ku
                tuuryaynaysa. Iyagoo sidii ah bay naagtiisii ka dultimid. Hadee ma war
                baa ka dambeeyey! Kabteeday la kortay!”</p>
            <p>“Istaahil!” Leylaa la soo boodday.</p>
            <p>“Allaylehe baga!” Sahraa ka daba tiri.</p>
            <p>“Iihi? Ka bacdina?” Leylaa tagsiilihii waydiisay.</p>
            <p>“Anigu iyagoo wali sidii isu haystaan ka soo tagay,” tagsiilihii baa
                ku jawaabay.</p>
            <p>“Islaantiina aaway?” Axmed baa weydiiyey.</p>
            <p>“Halkeedii bay ku dhakanaysay. Gidaarkii bay wali ka daawanaysay;
                anigana waxay igu tiri nus saac kadib ii soo laabo.”</p>
            <p>“Ina mari, ina mari!” Axmed oo sii hiyi kacay baa tagsiilihii ku
                amray.</p>
            <p>Markii tagsigii dhaqaaqay bay faallo bilaabeen; waxay aad ugu farxeen
                fadeexadda iyo fashalka ku dhacay ninkii ay u dhaarsanaayeen. Waxay u
                riyaaqeen dagaalka ka dhex qarxay Beyddan iyo saaxiibkeed. Waxay u
                bogeen tallaabada fadeexaynta ah ee Beyddan qaadday. Waxayse ka
                walwalsanaayeen Maana waxa ay daqiiqaddaas ku sugan tahay.</p>
            <h3 id="section-59">— 7 —</h3>
            <p>Tagsi xammaysan ayaa Filladii isa soo hor taagay. Dadkii saarnaa baa
                degdeg uga firxaday, sidii ciidan weerar ah. Axmed baa u hor booday.
                Tagsigii oon saani isu taagin buu daaqadda iska malmalay. Sahra iyo
                Leyla waxba kama dambeyne way ka feer qaateen. Ciisana waa sii
                higsanayey. Wuxuu ku fekarayey in uu dejiyo qofkii aad u xarga goosta,
                wixii khasaaro weyn soo jiidi karana ka hor tago. Faaduma-Yarey iyo
                tagsiilihiina dhaqdhaqaaqa socda sheedda ayay ka il baadsanayeen, sidii
                ciidan kayd ah.</p>
            <p>Nasiib wanaag, ganjeeluhu waa furan yahay. Ilaaliyihii waa maqan
                yahay. Markuu qaylada maqlay buu ogaansho-jecli gudaha kula orday. Intuu
                luuq mugdi ah ku gabbaday buu waxa dhacaya ka daawanayaa. Dadka wuu kala
                qaban lahaaye dishibiliinkii hore loo baray baa ahaa in uusan u soo
                dhawaan meelaha madaxdiisu ku baashaalayso!</p>
            <p>Deydkii weynaa baa la isku wada shubay. Dadkii la raadinayey wali ma
                muuqdaan, waxaase lagu hiranayaa qayladooda ka yeeraysa jardiinada
                duleedka ah. Qaylada inteeda badan waa codka haweeneyda. Muusanow iyo
                dhaar isku dhafan bay si miyir la’aan ah ugu buuqaysaa. Sanqar is
                jiidjiid iyo is takhan-takhayna waa ka dhex yeeraysaa.</p>
            <p>Ciidankii weerarka ahaa waa la sii firxaday. Ubixii jardiinadaa lagu
                sii durduriyey. Abaartamintadii bari baa lala wareegay. Sahra kabteeday
                la sii baxday. Axmed shaatiga gacmihiisuu sii laablaabtay. Ciidanka
                isagaa u horreeya. Laba qof oo is jiid jiidaya malluugtood baa u soo
                baxday. Waa nin iyo naag. Waa sidii tagsiiluhu u tilmaamay. Ninkaa
                kulleetiga lagu dhaggan yahay. Af iyo addinba afadaa wax weeraraysa.
                Ninku keliya waa is daafacayaa. Wuxuu ku dadaalayaa in uu iska fujiyo
                iskana diro qofta dumarka ah. Abhis iyo handadaad buu marba mid ku
                dayayaa.</p>
            <p>“Naa orodoo iga tag islaanka haddaad ku jirto!”</p>
            <p>“Islaanka adaa Alla kaa saaray! Ninka isagoo cimri bilisaad ku jira
                maanta fisqi iyo…”</p>
            <p>“Ha igu kallifin baan ku iri in aan kuu gacan qaado! Ma…”</p>
            <p>“Ii gacan qaad! Qudha iga goo! Aan iska dhinto intaan fawaaxishkaas
                kugu ag joogi lahaa! Sharad Ilaahay waxaan ku galay caawa in labadeenna
                mid god u hoydaa! Soo bax baan ku iri sharciga Maxamed-ya ah ila
                qaabil!”</p>
            <p>“Naa hooy waa kuu roon tahaye orodoo gurigaagii aad intaad
                arrimahayga faraha kala baxdid, aniga maxaad iga…”</p>
            <p>“Guri? Gurigaa iyo garaacdaa ba’day! Guri dambe haddaan sidaan kuugu
                joogo, gurigay ha ba’o!”</p>
            <p>Axmed markuu erayadaas caddaan u maqlay buu orodkii socod ku
                baddelay. Codkii buu sii dhuuxay. Saantii buu sii dabciyey. Wax baa
                xiskiisa saaqay.</p>
            <p><em>Waa maxay waxa yeerayaa? Codku mid aan aqaan u ekaa! Ma yahay? Ma
                    noqon karo! Waa yahay! Waad waalatay! Ma noqon karo! Waa yahay! Maxaa
                    dhacay? Ma waalan rabtaa? Acuudu billaahi!</em></p>
            <p>Intuba inta ka dhakhso leh. In yar buu u soo jirsaday. Islaantii buu
                ka il buuxsaday. “A’! Iga qari. Iga qari!” Indhihii argagaxay buu odayga
                xaggiisii ula cararay. Mise yaahuu! Wallee waa aabbihii! Waa siduu
                codkiisa u gartay. Cirka iyo dhulkuba intay la wareega caddeeyeen buu
                jeega-jeego u turun turrooday. Intuusan dhulka ku dhicin buu geed ka
                dambeeyey dhabarka ku cuskaday. Madixii ay la noqotay in uu sidii kubbad
                la laaday kor u duulay, ayuu laan gees u baxday xagasheed jeegada u
                saaray. Afartii addin oo ruuxii ka baxay buu isku martay, indhahana isku
                qabsaday!</p>
            <p>Sahradii daba ordaysay baa isku naxday. Waxay is tiri ma ninkii uu
                weerarka ku ahaa baa durba xabbad ka hor keenay!</p>
            <p>“Abboowe maxaa kugu dhacay?” bay tiri iyadoo madaxiisii laanta
                saarnaa soo toosinaysa. Hadal iyo jawaab ma leh. “Ba’ayeey! Wiilkii
                maxaa helay? Abboowe, Axmed.” Saaxiibteen wali war ma hayso.</p>
            <p>Intuba inta ka dhakhsa leh. Intii ay sidaas lahayd Ciisihii soo
                higsanayey horay buu u sii dhaafay. Labadii is jiid-jiidaysay buu toos u
                abbaaray. Laba tallaabo markuu u jiray buu Jaamac Dhegey aqooday.
                Indhihiisii buu rumaysan waayey. Islaantii buu ku jeestay. Mise wallee
                waa Cambaro Cali Dhooftii cududaha gaabnayd! Ceebeey tacaal! <em>Tanina
                    ma noo dambaysay?</em> Dhawr ilmiriqsi buu meeshiisii ku dhagaxoobay.
                Socodkii baa ka kala dhumay. Waqti dheerse kuma qaadane horay buu ugu
                dhaqaaqay, isagoo niyadda ka leh, <em>Nin bad ku haftay qoyaan iskama
                    dhowro!</em></p>
            <p>Intuu labadii qof kala dhex galay buu labadiisa gacmood ku kala
                qabtay, kuna waaniyey in ay is-dajiyaan. Intuusan hadlin, Jaamac-Dhegey
                wuxuu u qaatay ninkaa xoogga leh ee isaga iyo xaaskiisa kala qabanayaa
                in uu yahay saaxiibkii Cawaale oo guriga ka soo baxay, markuu maqlay
                buuqa dagaalka. Cawaalase sooma bixine isaga iyo gabadhiisiiba qolkii ay
                ku jireen bay waxa dhacaya shabaqa dariishadda ka daawanayaan, intay
                nalkii iska damiyeen, si aan loo arag. Waxay ka baqeen haddii ay soo
                baxaan inay lafahooda la baxsan waayaan, illayn dambiga wax bay ka
                galeene.</p>
            <p>Jaamac intuu qumaati isu taagay buu ninka u soo gurmaday wajigiisa
                eegay, isagoo rafashadii badnayde labada dumar ahi isu baddeleen
                daalkeedii la neef tuuraya. Dhaayihiisii buu rumaysan waayey, <em>Ma
                    anaa waalan mise Cadan baa laga heesayaa!</em> Intuu indhaha sacabka
                mariyey buu mar labaad ninka wajigiisii dacliyey. Mise wallaahi waa
                Ciise Dheere! Waa shaqaalihii uu madaxda u ahaa. Waa dadkii uu isaga
                dhigi jiray ikhyaar ceeb-ka-saliin ah. Magac ba’ay! Ma fadeexad baa
                dhimman? Ma waji shaqaalihii lala hor tagaa harsan? Ma af damboo lagula
                hadlaa yaal? Meel kaleba maradu ha uga dhacdee, ma Filladii Cagaarnayd
                ee uu shaqaalaha eedda badan uga galay baa fool-xumadaan lagula qabtay?
                Ma kashifantay sababtii uu u xirtay gurigaas hay’addu lacagtiisa
                bixiso?</p>
            <p>Jaamac Dhegey ma aha ragga danaysiga u bareera, dambigoodana ku
                dhiirran. Sidii horeba loo soo arkay aad buu u ceeb neceb yahay.
                Sharafta xaggeeda lagama maro. Ceeb-iska-dhawrka iyo magac-ilaalinta waa
                ku dhintaa. Waa sababta weyn ee ku kalliftay in uu gurigaas qarsoodiga
                ah samaysto, si uu isaga ilaaliyo in meelaha qaarkood lagu arko, isagoo
                ku dhex jira waxyaalahaas la xun, haddana uusan dayn karin. Jaamac geeri
                buu ka dooran lahaa fool-xumada Ciise Dheere caawa uga dul yimid! Yaase
                is-gaaray?</p>
            <p>Leyla Xaaji Muumin waxa u daran ee ay soo tiigsanaysay waxay ahaayeen
                in ay mar uun indhaha saarto walaasheed oo nool. Intii Axmed
                qarracmayay, Sahra ku hagooganaysay, Ciise dadka kala qabanayey; iyadu
                baddaas oo dhan kuma jirine walaasheed oo meesha uga muuqan weyday ayay
                jardiinnada ballaaran ka dhex baadi goobaysay. “Maana! Alla ma noola
                miyaa? Maana ku aaway Maana?” ayay taagteed ku qaylinaysay.</p>
            <h3 id="section-60">— 8 —</h3>
            <p>Maana-Faay waa tii jar loo dagay, jardiino loo goglay, casho loo
                darbay, ciyaar lagu dhaba waliyey, jawi caadi ah lagu hoosaasiyey. In
                riwaayad loo dhigayo way malaynaysay. Waxa ka dambeeya way ka dareen
                qabtay. Markii iyada iyo Jaamac Dhegey loo faq daayeyna wax waliba way u
                caddaadeen.</p>
            <p>Faq-deyntaas waxaa loo sameeyey si xarfad ah. Markii cashadii laga
                soo jeestay ayay Saynab intay sidii qof guriga alaab ka doonaysa iska
                dhigtay gudaha aadday. Cawaalena in yar ka dib buu intuu suuliga ku
                marmarsooday ka daba tagey.</p>
            <p>Jaamac Dhegey markaasuu dhaqdhaqaaq cusub bilaabay. Maana intay mar
                qura, sidii neef bahal arkay, fadhigii ka boodday bay tiri, “An waa
                baxaa!” iyadoo codkeeda cabsi carruurnimo ka dhex sanqarayso. Jaamac wax
                walba waa isku dayey si uu gabadha u ceshado. Waxse Alle kama dheefsiin.
                Erayadii uu u macaaninayey eebay ku sii noqdeen. Inta uu la hadlayo
                wayba sii dhaqaaqaysaa. Markuu af kala quustay buu addinna ugu daray, ee
                gacanta soo qabtay. Intay sii argagaxday bay gacantii ka dhifsatay,
                iyadoo ku qaylinaysa, “Idaa! I daa! I daa!”</p>
            <p>Ninka odayga ah xisaab culus baa ka maqan. Qoftii uu la xisaabtami
                lahaana waa tay hore u kala dhinteen. Waa tii la isu dhaartay. In uu
                dhakhso u quusto lagama yaabo! Wax kasta ha ku qaadatee, waa in uu ka
                sal gaaraa. Is dhiibid ma oggola.</p>
            <p>Isaga iyo Maana oo sidii isugu ba’an waa tii Cambaro ka dul timid.
                Waa tii kabtiisa u dadajisay.</p>
            <p>Maana-Faay dhexday ka baxday. Markii ninkii laga fujiyey bay cagaha
                wax ka dayday. Markay cabbaar orodday bay boorsadeedii towday. In ay ka
                tagto iyo in ay ku laabato ayay isku qabatay. Baahidii ay saaka kala
                maarmi wayday bay soo xasuusatay. In ay ku noqoto ayey ku calool
                adaygtay, intay geesinnimo is-gelisay. Raad-raadinteedii waqti kalay ku
                qaadatay.</p>
            <p>Markay gacanta ku dhigtay bay isa soo gaddiday. Baabuurka yimid iyo
                dadkii ganjeellaha furan ka soo galayey bay aragtay. <em>Malaha waa
                    saaxiibbadiise intaysan kuu maja xaabin ka carar!</em> bay is-tiri.
                Daydka dhankiisii mugdiga ahaa bay isku sii daysay. Waxay goosatay inay
                gidaarka ka booddo, hadday doonto lug iyo gacanba ha ka jabtee. Goor ay
                darbigii tafayso oo meeshii ay lugta saartaba la sidbanayso, ayay
                jardiinada dhankeedii kale ka maqashay, “Maana! Ku aaway Maana?” Waa
                codkii walaasheed Leyla oo ayan ka habaabayn. Haatuf samada uga soo
                degay bay la noqotay. Hal mar bay darbigii ka soo haadday. Dhirtii ka
                hoosaysay bay soo jibaaxday. Dharka ay jeexayso iyo dhiigga ay korkeeda
                ka keenayso ma dareemayso. Saacado ka dib bay dhiigga arki doontaa.</p>
            <p>Dhankii looga dhawaaqayey bay ku fara baxsatay, iyadoo sidii wax
                bahal cayrsanayo qoob iyo qaylo isku daraysa, “Abbaay Leyla! Abaay
                Leyla! Abaay! Ab…”</p>
            <p>Codkii aad u dhuubnaa ee Maana-Faay, isagoon meel kale ku leexleexan
                buu Axmed wadnaha tikaareeyey. Warankii horoo ku dhacay waa kii la
                suuxsanaa. Waalidkiis markuu ku naxay waa kii muraara dillaacay.
                Maqalkii codka Maanaa maankiisa wada ruxay. “Abaay Leyla! Abaay Leyla,”
                ayaa xiskiisa ka yeertay. <em>Codku waa xaggee? Ma cirkuu ka soo yeeray?
                    Ma dhulkay ka soo dhawaaqday? Ma midig baa, ma bidix baa? Ma run baa? Ma
                    riyaa?</em> Intuu ‘haw’ soo yiri buu hareeraha ku hambaabaray. “Maana!
                Maana ku mee?” buu qarway. Marba dhinac u orday. Markaas show waaba ku
                soo dhow dahay.</p>
            <p>Toban tallaabo markay u soo jirtay bay si dhalanteed ah u dareentay
                hummaag Axmed u eg. Wax jiriirico la moodaa jirkeeda shax ku yiri.
                Addimadii ay ku soo ordaysay baa laleemooday. Indhahay isku qabsatay,
                haddana kala qaadday, sidii iyadoo hubinaysa in ay shaqaynayaan iyo in
                kale. Isla daqiiqaddaasuu isaguna indhaha saaray.</p>
            <p>Afar indhood oo hilow iyo kalgacal isu harraadan baa hal mar isku
                dhacay. Gantaalihii cishqigaa is-hardiyey. Maana af iyo addin midna way
                dhaqaajin kari wayday. Axmedna intuu sidii haatufka u soo haaday buu hal
                mar gabadhii kor ula booday. Muddo aan yarayn kaddib buu cagaha dhulka u
                dhigay. Cududaha intuu qabtay buu wajigeeda ka il-buuxsaday, sidii
                isagoo hubinaya in ay iyadii tahay iyo in kale.</p>
            <p>Afartii indhoode isu oommanayd baa mar labaad isku ambaday. Qoftii
                jacaylkaa danqatay. Maana-Faay illin baa ka soo butaacday. Axmedna eray
                qaali ah baa ka soo baxay. Waa erayga uu u jecel yahay waxa ifka ku
                uuman. Waa iyada magaceeda! Intuu dhabankeedii ilmadu ka da’aysay sacab
                naxariistii gacalnimo ku idishahay ku salaaxay, ayuu cod qalbiga ka
                reemaya ugu guuxay, “Maana!”</p>
            <p>Maqalkaas macaan baa maankeeda jibaaxay. <em>Muhashada xasuustaa i
                    dishay!</em> Farxaddii xad-dhaaftay bay kula fara baxsatay. Sidii wax la
                maray bay wiilkii isugu duubtay, iyadoo cod raynrayn la qosol-ooyaya ku
                leh, “Axmed! Macaane!”</p>
            <p>Laba nafood oo is-jecel baa laxaw buux-dhaafay iskula boodday. Laba
                xabad oo isu jeellan baa la isku xoqay. Qofba qofka kale qoortiisuu isku
                maray, quwad intii uu lahaana isku cadaadiyey. Boholyowgii gaamuray baa
                la is-kula weyraxay. Marba inta la is-gacalo-milicsadaa misna la isku
                boodayaa. Shumis la isku boobayaa. Bogga la isku qabanayaa. Farxad lala
                bururayaa. Bi’iwaa jacaylow! Mindhaa baabyo badanaa! Maana-Faay “Axmed”
                iyo “Macaane” mooyee eray kale waa ka soo bixi waayey. Illinteeduna
                shaarkiisii bay qoysay. Isagu mar dambuu erayadii haleelay. Isagoo la
                moodo in qalbigiisu hadlaayo ayuu yiri, “Maana! Ii dambi dhaaf macaaney!
                Wixii kugu dhacay anaa kaa dhaqayee. Inta aan noolahay adaa i leh.
                Maana! Waan ku jecelahay Maana! Inta ifka saaran adaan kuu jecelahay. Ma
                jiraan wax aan kugu doorsanayaa, naftaydana ha ahaatee. Nolol aadan ila
                wadaagin iima jirto Maana! Wehelkii naftaydaad tahay macaaney! Wadnahaad
                iiga taal gacaloy! Xanaaqa xad-dhaafka ah iyo fudaydka aan loo baahnayn
                waxa iga keenayaa waa jacaylkaaga xoogga badan.</p>
            <p>“Gacaliso! Haddaad markaan i cafido, waxaan kaa ballanqaadayaa in
                aanan munaafaq dambe fursad u siin in uu na kala dhex galo. Intii horana
                waaya aragnimo ha inoo ahaato!”</p>
            <p>Eraygii afkiisa ka soo baxaaba Maana oof buu ka siibayey. Farxad bay
                la ilmaynaysay. Erayadii haleeli wayday. Adduunyada furaheedii in farta
                laga saaray bay la noqotay. Waxay la ahayd in ay riyo macaan ku
                jirto.</p>
            <h3 id="section-61">— 9 —</h3>
            <p>Markii Axmed Maana codkeeda ku soo baraarugay bay Sahra ka tagtay.
                Bartilmaameeddii horoo ay ku ordayeen bay u sii gudubtay. Waxay aragtay
                labadii qof oo Ciise ku kala dhex jiro. Ciisihii bay u carootay. <em>Ha
                    is-laayeene, muxuu u kala qabsanayaa?</em> bay is-tiri. Intuba inta ka
                dhakhsa leh. Islaantii bay hagaag u eegtay, “Yaah? Maxaa waaye?
                Ba’ayeey!” Ninkii bay ku jeesatay. Mise yaahuu! Runta qaawani kharaaraa!
                Qac! “Aa! Hoogey! Hoogaye ma aabbaa ninka walaalkay gabadhiisii
                shirqoolay? Hoogayoo ba’aye xaggee ku dhuuntaa?” Dhuuman kari mayside
                calool adayg miciinso! Jilbahay dhulka ku dhufatay, sidii wax la fayla
                gooyey. Cagaarkii bay ku dul rafatay.</p>
            <p>Intuba inta ka dhakhsa leh! Waxaas oo dhammi isku daqiiqad gudaheed
                bay dhacayaan. Waa isla daqiiqaddii Jaamac-Dhegey Ciise-Dheere aqooday.
                Qarracankii uu ka jeeso is yiriba qacdaan kalaa ugu xigtay. Codkii Sahra
                Yuusuf oo uu durba aqooday, baa sida fallaar mariid leh dhagihiisa ugu
                dhacday, xiskana kala dhambalay! Sidii wax sasay buu afarta jaho u
                jees-jeestay, sidii isagoo ka raadinaya fur dalooloo uu ka duso, intaan
                indhihiisa iyo kuwa gabadhu isku dhicin! <em>Godkiiyow kumee? Guri
                    ba’ay! Gole ceebeed! Guuldarro! Gabadhiina ma timid? Ma tahay? Ma la
                    hubaa? Ma iyadii baa? Baloy la tag! Jinnow iga qaad! Maxay soo doontay?
                    Maxaa i tusay? Maxaa i uumay? Maxaa igu watey? Maxaa i dhaliyey? Maxay
                    tiri? Gabadhii walaalkay aa? Gabadhee? Walaalkee? Ma Axmed? Ka kac!
                    Beentaa! Qad iyo hus! Ha dhihin! Ma mid kalaa jira? Ma jiro! Walaalkee?
                    Gabadhee? Afka Alla ku goo! Allow been ka dhig! Ma gabadhii wiilkaygu?
                    Us! Ma dhihi kartid! Ma noqon karto! Aamus! Afka Alla ku goo. Gabadhee?
                    Wiilkee? Yay sheegaysaa? Waydii! Ha la hadlin! Ha fiirin. Maqal, maqal!
                    Muxuu yiri? ”Maana ku mee?” Ma isagii baa? Ma runteedaa? Ma dhici karto!
                    Maxay leedahay? “Axmed” aa? Magacay ba’! Iga qariya! I qabta! Dhulku waa
                    ordayaa! War dhulka qabta! Cirka iga celiya! Waa igu soo dhacayaa! Igu
                    soo dhac! Igu soo dhac!</em></p>
            <p>Intuba inta ka dhakhsa leh. Madixii calwasaadayey buu dhanka midig u
                duway. Ha u duwin lahaydaa! Ilayn waa dhankii Axmed iyo Maana ka jireen!
                Labadoodii oo isku maran mar qura isha qac! Musiibadii uu rumeysan
                la’aa, haar bannaan hortiisa wagac! Wax jibin la moodo wadnihiisa
                jug-jug!</p>
            <p>“Ooo!” iyo odaygii oo mar qura faniinay baa lagu war helay! “War
                qabta! War qabta!” Waa lagu soo wada yaacay. Ciise-Dheeroo dadka ugu
                dhawaa, wax miyir qabana meesha ka joogay, baa intuu dhinac fariistay
                lugtiisa u barkiyey, wadnahana taabtay. In uu shaqaynayo iyo in uu
                fariistay waa kala garan waayey. Haweenkii oo argagaxsane erayo
                baroor-diiq u dhadhamaya iyo su’aalo aan loo baahnayn ku calwasaadaya
                ayaa ku soo qamaamay. Wadnihiisa iyo halbowleyaashu say gacmaha kula
                wada ordeen.</p>
            <p>“Dhaafa, dhaafa!” Ciisaa ka didiyey. “Ka leexda idinku, hawada ha ka
                xirinee! Waxba ma aha, waa fiican yahay; waa shoog yar oo iska caadi ah,
                iska jooga idinku anigaa soo daweynayee! Isbitaalkaan geynayaa, irbad
                baa lagu dhufanayaa, haddaba waa miyirsanayaa.”</p>
            <p>Hadalkaasi Ciise afka uun buu ka ahaa. Dadka argagaxsan buu ugu laab
                qaboojinayey. Uurkase isagaa dad ugu walwal badnaa. Jaamac-Dhegey geeri
                iyo nolol midka uu u dhow yahay shaki baa uga jiray. Wuxuu maskaxda ku
                hayey in ay meesha joogaan dad kale oo xiskooda hore nabarro ugu
                dhaceen, haddii wax yari u sii raacaanna, caafimaadkoodu halis qarka u
                saaran yahay!</p>
            <p>Haddii odaygu, lacalla xagga geerida u bato, ama xaalkiisu xumaado,
                dadkiisii awelba musiibooyinkii hore la muraara-dillaacsanaa waxay halis
                u yihiin in ay qaarkood ka raacdo. Sidaa awgeed, Ciise wuxuu go’aansaday
                in uu ku dhaqaaqo sidii uu iyagana ku badbaadin lahaa, odaygana gargaar
                degdeg ah ula tiigsan lahaa. Amarro diirran buu degdeg isaga daba
                bixiyey, “Sii orod baabuurka soo dhawee!” tagsiilihii buu ku amray.
                “Kaalay oday, ila qaad ninka!” ilaaliyihii buu ku yiri. “Ka leexda
                idinku! Ka fogaada!” Axmed iyo Sahra oo in ay la qaadaan damcay buu
                isaga fogeeyey. In ay raacaanna waa u diiday. “Iska sii jooga idinku,
                odayga anaa soo durayee! Haddaan soo celinayaa asagoo ladan!” Ciisaa ku
                laab dajiyey. Xataa Leyladii kalkaalisada ahayd oo rabtay in ay caawiso,
                si kulul buu isaga reebay.</p>
            <p>“Jisadiisa weeye, dambigii uu galay baa laga jeebayaa, Allow toobada
                ha na seejin!” Cambaraa tiri, markii ninkii la qaaday; iyadoo af ahaan
                odaygeeda wali colaaddii iyo eedeyntii ku sii wadda, uur ahaan haddii
                loo baarose, waxaa la ogaan lahaa in ay tahay dadka meesha jooga qofta
                Jaamac caafimaadkiisa ugu welwel badan, ee wadnaha farta ku haysa.
                “Ilaahow u sahal, oo habaarkaygii ha u qaadin!” bay hoos ugu
                ducaynaysay.</p>
            <p>“Ummaa waxba ma aha, wixii dhacay waa dhaceen, micna me leh,” Leylaa
                ku tiri.</p>
            <h3 id="section-62">— 10 —</h3>
            <p>Leyla iyo Cambaro halkii bay isku barteen. Sahra Yuusuf baa
                is-bartay. Midba gees bay u amankaagtay, markii la war geliyey. Waxay
                labadii gabdhood Cambaro la socodsiiyeen shirqoolkii meesha ku jiray oo
                tifaftiran, iyagoo isku dayayey in ay eedda oo idil u xambaariyaan
                Beyddan Shabeel, odayga dambigiisana intii ay fududayn karaan
                fududeeyaan.</p>
            <p>Cambaro amankaag iyo qarracan hor leh bay ku noqotay, markay ogaatay
                gabadhu in ay tahay tii wiilkeedu aroosi rabay. Ceeb iyo yaxyax
                cambuurkii baa ka yaraaday. Catow hor leh iyo eedeyn ay odaygeeda ku
                cambaaraynayso ayay meeshii ka bilowday. Leylana waxay ku dadaalaysay
                intii ay dajin karto in ay dajiso.</p>
            <p>Maana qudheedu markaan ka hor waxa jira ma wada fahamsanayn. Hadda
                uun bay fahamtay ninkii dabinka u dhigayey in uu yahay soddoggeed,
                islaanta meesha fadhidaana Axmed hooyadii tahay! Intay mar kale
                khafiiftay bay Axmed ku oyday. Mar labaad bay shaarkiisa illin ku
                qoysay.</p>
            <p>Markuu qaboojiyey bay duqdii ku soo orodday, surka isaga duubtay,
                dhabannada ka dhunkatay, jilbaheeda ku ilmaysay, “Ummaa! Ummaa! Ummaa,”
                bay ku weyraxday. Sidii iyadoo rabtay in ay tiraahdo, “Ummaa. Adiga
                miyaa qofta goobtaan ceebeed la isaga kaaya hor keenay? Aad baan uga
                xumahay wixii dhacay!”</p>
            <p>Cambaro indhaheeda illin baa ku soo joogsatay. Nabarkii fadeexadda oo
                danqaday iyo naxariistii hooyannimo oo ku soo degtay ayaa qalbigeeda ku
                kulmay. Gabadha qaalinnimadeeda iyo dibindaabyada soo gaartay bay ka
                uur-xumaatay. Gacaltooyadii ay wiilkeeda u haysay mid aan ka yarayn bay
                gabadhiisii u qaadday. Intay markeeda dhunkatay, dhabannada u salaaxday,
                illintiina sacabbadeeda uga qallajisay ayay cod raxmaddii hooyannimo ku
                idishahay ku tiri, “Hooyo, macaan, iska illow wixii laguu geystay! Wax
                kastaa ha ku soo gaareene waa Ilaahay mahaddii haddaad hadda ii ladan
                tahay. Waa ii cawiyo ayaan gabar qiimahaaga leh in ay wiilkayga calaf
                isku yeeshaan. Ilaahay idankii waad is-calfanaysaan, waana isku khayri
                doontaan. Anigaa idinka ballanqaaday in aan ku dadaalo sidii aad degdeg
                ugu aqal gali lahaydeen!”</p>
            <p>Maana markii eraygaasi dhegteeda ku dhacay bay soddohdeed farax kula
                boodday, si ay lugaha uga shumiso.</p>
            <p>“Axmed mee?” Cambaraa sii wadatay, “Axmed! Kaalay hooyo! Adiga awelba
                horaan kuugu duceeyey, qof kaloo ducaysanna waad heshay. Maandhow
                gabadhaasi yay mar dambe naga sarma seegtoon!”</p>
            <p>“Khaladaadkii uu samayn lahaa horay buu u sameeyey,” Sahraa tiri,
                “Hadduu gabadha hadda ka hor guriga keeni lahaa, ee iyada iyo waalidka
                is-bari lahaa, waxaan oo dhanba ma dheceen!”</p>
            <p>“Khaladkaas kuwo ka waaweyn baan sameeyey Sahraay,” Axmed baa isku
                dhaliilay. “Xalay iyo saakaba aad baan u fududaaday. Masayr aan sal
                lahayn baa miyirkii iga qaaday; markaasaan gacaladay cadow aanan ogayn u
                maja xaabiyey. Haddaan wax hubsan lahaa, arrintu heerkaan xun ma soo
                gaarteen.” Markuu intaas yiri buu Faadumo-Yarey oo Maana si
                kalgacaltooyo leh dhabta ugu haysato intuu il gacal ku eegay wuxuu
                raaciyey, “Haddaan Faadumo-Yarey i caymin, fudaydkaygii wuxuu i
                dhaxalsiin lahaa khasaare intaan aad uga weyn, mustaqbalkayguna caawa
                halis buu ku sugnaan lahaa! Faadumo! Abaal weyn baad igu leedahay.
                Waxaan kaa ballanqaaday inta aan noolahay in aan wax walboo qaali igu ah
                u huraa farxaddaada iyo dhisidda mustaqbalkaaga. Dib dambe ugu noqon
                maysid addoonsigii Beyddan Shabeel!”</p>
            <p>Erayadaasi Maana way ka oohin gaareen. Abaalkii Faadumo-Yarey iyo
                jacaylkii Axmedba way la sii ballaarteen. Gabadhii ay dhabta ku haysatay
                bay intay soo haabatay dhunkasho ku boobtay, iyadoo leh, “Faadumo!
                Nolosheyda ad lee badbaadisay macaaneey!”</p>
            <p>“Dhibaatadan oo dhan waxaa keenay,” Sahraa tiri, “Dhaqanka gaboobay
                ee waalidka badankoodu wali aaminsan yihiin in gabadhoodu hadal la’aan
                guursato ninkii ay iyagu la maagaan, iyadoon la tixgelin rabitaankeeda
                iyo jacaylkeeda. Haddii Xaaji Muumin ku xaq dhawri lahaa rabitaankeeda
                iyo in ay aayaheeda iyadu ka tashato, dhibaatadani uma timaaddeen,
                dadkaan shirqoolka u dhigayna maba is-arkeen.”</p>
            <p>“Abaay Sahra, an naftirkey khalad ween aan sameeyey,” Leylaa markeeda
                isku dhaliishay, “Axmed jid aas leeyahay oo waaba nin laga xanaajiyey,
                laakiin, aniga waa fududaaday. Walaasheyda an lee god ku riday.
                Rufyaantaas minankeeda an lee u diray. Subaxaan xitaa haddiin aniga soo
                burin leheen dukha iyo minankiisa may is-arki lahaayeen? Ma is-arki
                leheen. Iihi? In aan wax hubsado ma la rabinoo? Ma hubsatooy meher ma
                leh aa la dhahay.” Markay intaas tiri, bay intay Maana ku soo dhawaatay,
                ee dhabannada ka shumisay ku tiri, “Abaay Maana i cafi! Unuka dhan waa
                kuu gefnay, Ilaahaa na lehe. Gef-xumo geeriyaa ka roon!”</p>
            <p>Maana intay shumiskeedii mid u dhigma uga jawaabtay bay tiri, “Abaaye
                idinka dhan dambi ma lihidiin. An naftirkey khalad ween aan galay,
                nabarkii oo la iga caqli badiyey. Dambiga dhan waxaa iska leh cajuustaas
                oo iskoronyada eh, ruufyaantaas rabtey in ay aniga dhan maca
                mustaqbalkeyga i iibsato!”</p>
            <p>Eedeyntaas Maana Beyddan Shabeel eedeysay, Axmed waxay soo xasuusisay
                arrin cabbaarkaan maskaxdiisa ka maqnayd.</p>
            <p>“Horta aaway iyadii? Waaba illaawaye waa tii tagsiiluhu noo sheegay
                in ay meelaha ku gabbanaysee?” Axmed baa yiri, isagoo degdeg u sii
                dhaqaaqaya. Dumarkiina markii Beyddan la xasuusiyey bay intay waxay
                hayeenba sii daayeen mar qura ganjeelaha xaggiisa u yaaceen. Qoob iyo
                qaylay isku dareen. Mid waliba wixii ay haaban kartay hore u sii
                haabatay! Mid dhagax haabata, mid ul jabsata, mid kabteeda siibata;
                Maana iyadu intay jikada ku orodday bay mindi xiiraysa la soo boodday,
                iyadoo cartamaysa, ee leh, “Waa idin tuugaa, ha iga qabannina cawada
                taas!” Dhaartaasi ka dhab bay ahayd. Ciil bay isla madax marsanayd.
                Waxay rabtay siday u sii ordayso in ay rubadda ku dhufato.</p>
            <p>Beyddan, iyadoo wali duleedka taagan, ee sugaysa tagsigii oo ka soo
                daahay, ayay dareentay in duullaan ku soo maqan yahay. Intay
                is-xamuurtay bay xagga beledka u dhaqaaqday. Ciidankii weerarka ahaa
                daydkii weynaa baa hareeraha lagala soo laabtay. Axmed oo u soo
                horreeyey ayaa judhiiba indhaha saaray Beyddan oo mugdi halkeer ah sii
                kabash-kabash leh. Intuu hor qabateeyey buu cod caro ka buuxdo ku
                handaday, “Istaag duqda! Kabash-kabashtaasi caawa meel ku geyn
                maysee!”</p>
            <p>Dumarkii hubaysnaana meel aan ka fogeyn bay isa soo daba firxanayaan,
                iyagoo ku soo qaylinaya, “Wayoo way! War naagtu yay naga fakan.”</p>
            <p>“Ii qabo sharmuutada Ilaah iyo islaan ka furatay! Mar gacantayda ku
                soo sin waa ku tuugaa! Cawada haddiid noolaatid, ruufyaan aan ahay adiga
                camal!”</p>
            <h3 id="section-63">— 11 —</h3>
            <p>Beyddan markii lagu biya keenay bay intay istaagtay qummaati u soo
                jeesatay, ee tiri, “I dhegeysta!” Axmed intuu is-hortaagay buu u dheg
                raariciyey.</p>
            <p>Dumarkuse ma oggolayn in ay siiyaan fursad ay ku hadasho. Mid waliba
                markay soo gaartay bay qalabkii ay gacanta ku sidatay kula fara
                baxsatay. Axmed baa ku hagoogtay, dumarkiina ka baryey in ay in yar u
                kaadiyaan. “Naga daaya, dhiiggeeda wasakhdiisa waxba ku fali maynee,
                sharcigaynu la tiigsanaynaa,” ayuu ku waaniyey dumarkii kacsanaa.</p>
            <p>Iyagoo weli u soo fara baxsanaya, Axmedna celcelinayo, ayey Beyddan
                hadashay ee tiri, “Waar hooy, hooy! Allow yaa idin yiraahda Beyddan
                Shabeel waxba ka guri maysaane cagaha dhulka dhiga! Aniga haddaad i
                dishaanna idinkay idiin daran tahaye, aniga awalba noloshu qiime iima
                lahayn; sharciga wiilkaani sheegayo haddaad igu dacweysaanna idinka uun
                baa ceebtiinna dad aan hadda ogayn sii ogaanayaan mooyee aniga awelba
                weeso iima dhawrnayn, dacwo iyo maxkamad waa is-naqaan waxna la iiga
                qaadi maayo!”</p>
            <p>“Hal su’aal baan ku weydiinayaa, xisaabtanka kale waa noo
                dambaynayaaye,” Axmed baa yiri, “Maxaa kugu kallifay in aad
                dhibaatadanada ka shaqaysid, ee ku kacdid fidmada iyo fawaaxishka intaas
                le’eg?”</p>
            <p>“Idinkaa igu kallifay, idinka!”</p>
            <p>“Annagee?”</p>
            <p>“Kuwiinna xukunka iyo xoolaha haysta!”</p>
            <p><em>Xaggee baan ku haystaa xukunka iyo xoolaha!</em> Axmed baa iskula
                hadlay, <em>Tolow ma aniga iyo aabbahay bay isku mid noo haysataa? Yaa u
                    sheega inaan ahay xoogsade hor-u-jeed ah, shuqulna ku lahayn waxa
                    aabbahay haysto?</em></p>
            <p>“Kuwiinna is-fookhaariya,” Beyddan baa sii wadatay, “Ee isu qaba cid
                kaloo sharaf leh ama waddanka xuquuq ku leh in aanay jirin,” intay sii
                kululaatay ee si horornimo ah Axmedkii indhaha iyo farahaba ugu soo
                taagtay bay u raacisay, “Waryaa miyaanan anigu ahayn qof dalka u
                dhalatay oo xuquuq ku leh?”</p>
            <p>“Waad tahay,” Axmed baa si deggan ugu jawaabay.</p>
            <p>“Aaway xuquuqdaydii aan ku lahaa waddankayga?” Beyddan baa si kulul u
                sii wadatay, “Maanta aniga iyo hooyadaadaan iga soo horjeedda waxaan
                nahay laba naagood oo isku fac ah. Waa tanoo maanta iyaduna wax walbay
                haysataa, aniguna gabaahirig cidla ah baan taagnahay; haye? Nin bay
                leedahay, carruur bay leedahay, ehel bay leedahay, sharaf iyo maamuus
                bay leedahay. Meel walba waxaa la leeyahay Cambaro Cali Dhoof, marwada
                Jaamac-Dhegey! Mandar eysh! Kursigaa looga kacayaa. Haye? Anigana
                meeshaan tagaba waa la iga cawdi billaysanayaa! Maxay ku dhacday; xaq
                Ilaahay miyaa? Waryaa. Aniga aaway ninkaygii? Aaway carruurtaydii? Aaway
                marwonnimadaydii iyo sharaftaydii? Aaway tacabkaygii? Aaway quruxdaydii?
                Aaway dhallinyaranimadaydii? Aaway mustaqbalkaygii? Aaway magacaygii?
                Aaway, aaway, aaway?” Intay bowdadeeda tantoonyo la dhacday,
                garba-saarteediina jeexi gaartay bay dadkii weerarka ku ahaa xaggooda u
                soo fara baxsatay. Dib bay uga durkeen, iyagoo wada amankaagsan.
                “Miyaanan ahayn muwaadinad intaas oo dhan xaq u leh waryaa?”</p>
            <p>“Waad u leedahay, yaa kaa qaaday laakiin?” Axmed baa waydiiyey.</p>
            <p>“Idinkaa iga qaaday, idinka! Idinkaa i duudsiyey, aniguna sharad
                Ilaahay waxaan ku galay intaan idin lug goyn karo in aan idin lug gooyo!
                Idinkaa igu jirrabay in aan shaxaadkiinna nolol ka raadsho! Idinkaa iga
                dhigay qof mujtamaca ka takooran oo aan xuquuq lahayn; anna waxaan ku
                dhaartay, inta aan noolahay in aan mujtamaciinna wajiga uga candhuufaa!
                In aan ku tuntaa wax allaale wixii uu wanaag u yaqaan: sharcigiisa,
                sharaftiisa, dhaqankiisa, diintiisa, wixiisoo dhan. Cid aan lug ka gooyo
                ma ahee cidna lug u kabi maayo; waayo, wax aniga la ii geysan lahaa oo
                ii dhiman baan jirin. Waxba dhawran maynee Allow dhagaxyo soo daadi! buu
                yiri ninkii gabyey. Mar haddii anigaba sharaftaydii la burburiyey ma
                doonayo in cidina sharaf yeelato!”</p>
            <p>Injineer Axmed Jaamac iyo dumarkii la jirayba af dhalaalaa ka soo
                haray. Islaantii ay weerarka ku ahaayeen way u yare danqadeen. Warkeedii
                wuxuu ku dhaliyey dareen uur-xumo, siiba Axmed oo inta kale ka garaad
                sarreeyey. Intuu codkii u dabciyey buu Beyddan ku yiri, “Waxaan ku
                waydiiyey, ma noo fasiri kartaa sida lagu burburiyey xuquuqdaadii aad
                tilmaamaysay?”</p>
            <p>“Waan idiin fasiri karaa, maxaan idiinku fasiri waayey?”</p>
            <p>“Waxaan kaa codsanayaa in aad noo fasirtid.”</p>
            <p>Beyddan intay in yar aamustay, xabbad sigaar ahna shidatay, bay
                fasiraaddii bilowday, iyadoo sidii hore ka deggan, “Anigu miyi baan ku
                dhashay, kuna koray. Anigoo lix iyo toban jir ah ayaa xoolahanagii
                abaari qaadday, markaasaan magaalo u soo qaxay. Kontonaadkii baan Xamar
                imid. In badan baan shaqo raadsaday. Xukuumaddii isticmaarku shaqo way
                ii diidday. Noloshaydii ciriiri xun bay gashay. Anigoo jiritaankayguba
                halis ku jiro ayaa gabar aan is-niqiin waxay ii sheegtay niman
                Talyaanigii dalka xukumey ka mid ah oo u baahan gabar guriga uga
                edeegta. Nimankii baan u shaqo tagay.</p>
            <p>“Maalintaasaa la igu bilaabay dacaayad iyo dhaleecayn. Wixii ehelnimo
                iyo aqooni naga dhexaysay albaabbadaa la iga soo xirtay. ‘Waa tii
                gaalada u fuushay!’ baa meel walba la ii mariyey. Gaalada ay leeyihiin
                waa u fuushaana wax aan shaqo ahayn isuguma imaan jirin. Run ahaan way
                jirtay in ay i shukaansan jireen, maadaama aan ahaa gabar yar oo qurux
                badan; laakiinse, kama hoos qaadi jirin. Maxayse kuugu taal, anigoo
                sharaf leh baa sharaftaydii la wasakheeyey oo meel walba magac-xumo la
                ii mariyey, markaasaan aniguna carruurnimaa i haysaye warkii dadka
                raacay. Waxaan isla noqday wax aan sharaf iyo qiima lahayn; markaasaan
                intaan is-nacay wixii aan ilaashan jiray oo dhan faraha ka qaaday!</p>
            <p>“Gadaal dambe waxaan ka ogaaday, nimankii qalaad ee aan u
                shaqaynayney, aniga iyo gabdho ila mid ah in ay iyagu si dadban
                shaqooyinkii kalee an raadinaynay nooga hor is-taageen, si aan
                guryahooda uga shaqayno. Way ogaayeen haddaan guryahooda tagno in nala
                takoori doono. Qorshe ay ku talo galeen buu ahaa in ay takooriddaas ka
                faa’iideystaan, ee hadhow jidkii ay doonaan na mariyaan.</p>
            <p>“Sidii bay noqotay. Markii xukunkii lagala wareegi rabay, ee
                bixiddoodii soo dhawaatay bay waxay na yiraahdeen, ‘Waa tanoo dadkiinnii
                way idin takooreenoo kuma laaban kartaane, waxaan idiin samaynaynaa qaab
                aad ku noolaataan.’ Intay warqado aqoonsi ah noo sameeyeen bay meel gaar
                ah na dajiyeen, ee yiraahdeen, ‘Ku shaqaysta jirkiinna iyo
                quruxdiinna.’</p>
            <p>“Waxaan is-lahaa: Inta aad gumeysiga ka xoroobaysaan dulligiinna
                isaga adkaysta, si aydinnaan gaajo ugu qurbixin; marka gobannimada la
                gaarana dan baad waddankiinna uga heli doontaan shaqo sharaf leh oo aad
                ku noolaataan. Waxaan is-iri si gobannimadu u soo degdegto, wixii
                awooddaada ah oo idil uga shaqee. Xisbigii Es.Waay.El baan si mintidnimo
                ah ula shaqayn jiray. Waxaan u noqday wardoon gaalada sirteeda u soo
                ogaada. Waxaan gaaray xad aan dhegaheyga iyo jin-jimahayga, iyo
                waxyaalihii aan ku xarragoon lahaa u iibiyo kabidda dhaqaalaha
                Xisbiga!</p>
            <p>“Habeenkii calanka la saaray toddobaad dhan baan farxad iyo
                dabbaaldeg sharaab qaybinayey. Habeenkaasaan gurigii xumaa intaan iska
                xiray guri cusub u guuray. Waxaan niyaystay in ay tahay maalintii aan
                bilaabi lahaa nolol cusub iyo shaqo cusub oo sharaf leh. Maxaa ka
                dambeeyey?</p>
            <p>“Xafiisyadii dawladda oo gaaladii shaqada ii diidi jirtay
                kuraastoodii rag Soomaaliyeed ku fadhiyaan ayaan mar labaad shaqo-raadis
                u tagay. Nasiibdarro, waxaa dhacday kii madax ah oo aan shaqo waydiisi
                ugu tagaaba, shaqadii aan xaqa u lahaa ee dawladda ka doonayey in uu ka
                dhigto wax isagu iska leeyahay oo in aan ka iibsado mooyee si kale aanan
                ku heli karin. Waa in aan uga iibsadaa jirkayga ama laaluush ama nin
                kale oo dano isaga xiran yihiin aan u soo maraa! Aaway gobannimadii aan
                intaas oo dhan u soo dagaallamayey, een dherersanayey maalinta calan
                Soomaaliyeed la saari doono?</p>
            <p>“Alla wuxuu qaddarey in ay isaga raaxaystaan dad yar oo markii loo
                dhimanayey guryahooda iska hurdayey, waliba qaarkood isticmaarka la
                safnaa; annagii dhagahayaga u iibinayna geed baa nalagu xiray!”</p>
            <p>Intay madaxa gilgishay, ee farta dhexda ka qaniintay bay ku
                muusootay, “Ciilow way! Goormaa nala xaq soorayaa, ma aakhiro?” Way
                aamustay, madaxa gilgishay, hoos u hogatay, masar la soo baxday, ilmo
                soo dhaaftay ku qarisay! Mar dambay sii hadashay, ee tiri, “Waxba yaanan
                hadal kugu daaline, ilaa maalintaas ilaa maanta noloshaydii waxba iskama
                beddelin. Nimanka awoodda leh shaqada qura ee ay waligoodba gacanta igu
                siin jireen waxaa weeye in aan jirkayga ka iibiyo; markay quruxdiisii
                iyo dhallinyarannimadiisii dhammeysteenna waxay igu dhiirri geliyeen in
                aan ka iibiyo gabdhaha yaryar ee ay marba xiisaynayaan! Anna waan ka
                iibinayaa, si aan u noolaado; ha baaba’een ma ahee, ha bas beeleen! Anba
                la i baabi’i. Ha guur gafeen ma ahee, waligoodba ha guumeysoobeen!
                Anigaba la i guur seeji. Guryahoodu ha dumeen, anigaba la i gablami!”
                Markay halkaas maraysay baa hadalkii dhuunteeda ku xirmay, sidii oohini
                cabburisay. Masarkii bay indhaha ku tirtirtay, iyadoo aamusan.</p>
            <p>“Laakiin Beyddan mid baad ku gefsan tahay,” Axmed baa mar dambe la
                hadlay, markuu cabbaar ka aamusnaa si ay u yar nasato. Saddexdii dumar
                ahaana uur-xumo iyo u-danqashay la aamusan yihiin. “Dadkaan aad
                baabi’ineysee u dhaaraneyso, dembi kaama galin waa adigoo kale, sidii
                aad aheyd kontonaadkii. Kuwii dambiga kaa galay waa kuwaas haddeerna ku
                adeegsanaya. Iyagii baadba la safan tahay oo aad u majo xaabinaysaa
                kuwii loo itaal sheeganayey, sidii adiga laguugu itaal sheegtay.”</p>
            <p>“Aniga qalbigayga naxariisi way ka dhammaatay. Agtayda ma jiro qof
                wanaagsan,” Beyddan baa si kulul ugu jawaabtay.</p>
            <p>In yar bay aamustay, iyadoo fiirinaysa Faadumo-Yarey oo meel shishe
                taagan. Intay indhaha ku caddaysay bay tiri, “Naayaa maxaa adigana halka
                ku keenay, waa adiga meesha ii arag xune? Yaad uga timid gurigii? Taas
                xunoo aad u jeeddaan haddaan tababarayaa. Dhawr bilood ka dib waxaan ku
                bilaabayaa in ay rag la geerashayso.”</p>
            <p>“Balaayo kula geerashaysay,” Faaduma-Yarey baa cod aan la maqlayn
                hoos ugu tiri.</p>
            <p>Axmed baa su’aal kale waydiiyey ee yiri, “Hadda shaqo nadiif ah
                haddaad heshid ma ka bixi lahayd waxaan?”</p>
            <p>Intay isu qososhay bay tiri, “Ma anigaan ina Shabeel ah? Hooyo anigu
                dhan u batay!”</p>
            <p>“Waa hagaag. Waad fasaxan tahay! Waxba kuuma haysanno!” Axmed baa
                Beyddan ku yiri. Iyana way dhaqaaqday.</p>
            <p>Dumarkii xanaaqsanaa fasixiddaas way ku gacan sayreen. Midba
                meesheeday af iyo addinba is-hortaag ka muujisay.</p>
            <p>“Aad ma waalatay Axmed! Waa fasaxan tahay maxaa waaye? Ma la fasixi
                karo!” Maanaa ku giriiftay.</p>
            <p>“Sug-hee gacaliso!” Axmed baa gabadhiisii iyo kuwii kaleba ku
                dajiyey, “Xaalku sidaad moodaysaan ma aha e. Qoftaan hadalkeedii wax
                weyn buu nagu kordhiyey. Dhab ahaan waa qof dulman. Xumaha ay ku kacayso
                dambigooda waxaa leh ciddii iyada heerkaas gaarsiisay. Waxaa…”</p>
            <p>“Yaa? Iida dambi ma leh miyaa? Ruufyaantaan oo Kabco iyo Madiino
                gubtay?” Leylaa kula doodday.</p>
            <p>“Iyadu wax kastoo ay tahayba waa laga dhigay Leyla, iyadu iskama
                dhigin. Qof wanaagsan oo sharaf leh in ay noqoto iyadaba cidi kama
                jecla; waad maqlaysay sidii ay u hadlaysay. Ninna korkiisa biyo kama
                hagrado.”</p>
            <p>“Cid kastaa iyada eed ha ka gashee,” Sahraa markeeda Axmed kula
                doodday, “Ma kula habboon tahay qofta waxaas mujtamaca kula dhex jirta
                in aynu faraha ka qaadno, ee ay wixii ay qasaysay halkeedii ka sii
                miisto?”</p>
            <p>“Adiga maxaa kula habboon?” Axmed baa su’aal ku celiyey.</p>
            <p>“Aniga waxaa ila habboon in qoftaas la xiro, ee bulshada laga dhex
                saaro. Boogta jirran waa la gooyaa, si ayan u sumayn jirka intiisa kale!
                Haye Leyla? Adigaa takhtarnimada nooga cilmi roone?”</p>
            <p>“Run waaye, maxaa jira!” Leylaa ku taageertay. “Boogta jirran waa in
                la gooyaa!”</p>
            <p>“Laakiin ogow,” Axmed baa yiri, “Marka taasi faa’iidada keeni kartaa
                waa marka jirka intiisa kale fayowdahay. Laakiin ka warran haddii ay
                boogtu tahay mid markeedii horeba ka dhalatay sun iyo jeermi jirka oo
                dhan ku baahsan? Ma diidaysaa haddii boogtaas hadda kuu muuqata la gooyo
                in ay isla goortiiba kuwo kale soo baxayaan, ama haddeerba meelo badan
                oo aadan u jeedin kuwo ka khatarsani ku yaalliin? Maxaan dhib iyo xanuun
                ahayn oo ay markaas taraysaa hal boog oo aad goysay?”</p>
            <p>“Run waaye, laakiin gacmaha maa laga laabahaa? Maxaa la
                suubihaa?”</p>
            <p>“Maya Leyla, ma aha in gacmaha la laabto. Waa in jirka oo idil isku
                mar la daweeyaa. In boogta dusha ka muuqata afka laga jaro, haddana soo
                fufto, xal ma aha. Xalku waxaa weeye in la xidid-gooyo begteeriyada
                jirridda ku aasan ee sababta u ah boogaha dusha ka muuqda.”</p>
            <p>“Maxaa waaye idinka waxa aa noo keenteen?” Maana oo Axmed
                hadalladiisii dambe waxba ka fahmi wayday baa su’aashaas ka hor geysay,
                “Ununka Beyddan Shabeel aan ka hadlaynay; boog iyo begteeriya iyo
                balaayadaan aa noo keenteen maxaa waaye? Naagtii igu dheeshay maxaan ku
                suubinaa? Warka noo soo gaabiya.”</p>
            <p>Axmed intuu dhoolla-caddeeyey ee gabadhiisii, sidii cunug yar qoorta
                iyo garbaha u salaaxay buu cod daggan ku yiri, “Maana! Beyddan Shabeel
                sida ay tahay, iyada qof ahaan, waxba lagama baddeli karo. Jaa waa
                ahaatay. Hadalkii aan markii dhaweyd lahaa haddii fahamkiisu kugu
                adkaaday waxaan ula jeeday: Haddii aynu Beyddantaan xirno, ama dilno,
                wax faa’iido ah ma leh; maxaa yeelay waxaa jira boqollaal Beyddan oo
                mujtamaca ku dhex jira; ama dib ka soo fufaya. Beyddan iyo da’deedu
                caymin ma leh, waa ahaadeen, wixii ay galaafan karaanna waa galaafteen.
                Laakiin waxaa caymin leh Faaduma-Yarey iyo da’deeda iyo da’aha ka
                dambeeya. Waad arkayseen, Faaduma haddii aan la caymin waddadii Beyddan
                martay bay ku socotaa. Inta taag-darrida iyo tabaalaha haysta loogu soo
                duggaalo, ayaa tubtaas qalloocan lagu khasbayaa, berrina waa Beyddan
                cusub!”</p>
            <p>“Akhrud! Ha u saadin gabadha waxaas!” Cambaraa wiilkeeda ku af
                jigtay, iyadoo Faaduma-Yarey si hooyonimo ah hoosta u soo gashanaysa,
                “Ha iga maqashiin, Ilaahay ku jirrabi mayee. Caawa laga bilaabo
                carruurtayday ka mid tahay. Berri-subaxba dugsi baan hore ka geynayaa!”
                Intay hoos u gacalo-eegtay bay u raacisay, “Sow ma aha hooyo? Haye
                dheh.”</p>
            <p>Faaduma-Yarey sidii laga filayey “Haye” lama soo boodin, farxadna ma
                muujine hoos bay u hogatay, sidii wax fekeraya. Waa lala yaabay, madaxa
                loo toosiyey, warkii loogu soo cel-celiyey! “Maxaa jira Faadumo? Ma
                rabtid miyaa in addoonsigii Beyddan Shabeel lagaa xoreeyo? Ma jeclid
                miyaa in wax lagu baro oo mustaqbalkaaga la dhiso?”</p>
            <p>Mar dambay hadashay, iyadoo indhaheeda ilmo ka da’ayso, codkeeduna
                laxan oohineed la googo’ayo, ayay tiri, “Waa jeclahay… Laakiin… Laakiin,
                walaaleheyna?”</p>
            <p>Inta la naxay baa la is wada eegay. Qof eray ka soo baxaa la waayey.
                Murugadii bay wada qaadsiisay. Qof walba waxaa hor yimid horintii
                agoonta ahayd ee Faaduma u weynayd, dhammaantoodna caawa iyada ka il
                daran. Waa yuruuricii tabaalaysnaa ee ay aawadood addoonsiga Beyddan ugu
                adkaysanaysay; waa kuwii ay saqda dhexe marka la seexdo luflufka martida
                Beyddan ka wabax-taraaraan, dambiisha ugu aruurinaysaye ula
                guuraynaysey, si ay nafta ugu ceshadaan, intooda marba Xamar joogta.</p>
            <p>Waa loo wada murugooday, laakiin xal looma hayn. Hal qof waa la korin
                karaa, laakiin qoys dhan korintiis miyey kafaala qaadi karaan? Immisa
                qoys baase jirta oo kaas la mid ah ama ka sii liidata?</p>
            <p>Axmed baa mar dambe hadlay oo yiri, “Faadumo waa runteed. Iyada
                qudheeda mushkiladdeedu inta aad moodaysaan ka qota dheer. Kuma xallismi
                karto sidii fududayd ee ay markii hore noogu muuqatay. Iyadu waa qof
                abaal noo gashay, in aan u gudnaana waa nagu waajib. Qof ahaan wax
                waannu u qabanaynaa; laakiin mushkiladdii asaasiga ahayd ee
                Faaduma-Yarey faqriga badday, wali waa taagan tahay, Faaduma-Yarey
                yeynaan u arkin halkaan ruux ee naga soo horjeedda. Sida ay u jiraan
                boqollaal Beyddan, ayaa waxaa u jira boqollaal iyo kumanaan
                Faaduma-Yarey oo u baahan in aayahooda la badbaadiyo!”</p>
            <p>“Sidee lagu badbaadin karaa hadda waayee?” Leylaa waydiisay.</p>
            <p>“Waxaa lagu badbaadin karaa in mujtamaca oo idil la carra gaddiyo,”
                Axmed baa ku jawaabay, “In la dabar gooyo dhammaan dhaqannada gaboobay
                iyo kuwa gumeysigu abuuray, gadaashiisiina kuwii dhaxlay isaguna
                wakiishay ay sii kobcinayeen. Waa taas begteeriyada boogaha oo dhammi ka
                soo fufayaan. Ilaa jirridda ay fadhido la gooyo, ciidda ay ku fadhidana
                la carra-gaddiyo, mujtamac fayow ma la helaayo!”</p>
            <p>“Laakiin yaa laga sugayaa carra-gaddintaas?” Sahraa waydiisay.</p>
            <p>“Waa hawl innaga inoo taal, Sahraay. Da’dayada cusub baa laga
                sugayaa.”</p>
            <p>“Dhallinyarada Soomaaliyeed dabeecaddooda waan aqaan,” Sahraa kula
                doodday, “Qof waliba sida uu hoostaas uga guuxayo, wax-qabadka dhabta
                ahna inta kale ugu hallaynayo, ayay qarniyaal gudbayaan!”</p>
            <p>“Maya Sahra; saadaal-xumadu ma fiicna. Dareenkaagaas wax baa ka jira,
                laakiin ogow, is beddelka bulshada qawaaniin baa xukunta, waana wax
                khasab ah. Ku kalsoonow mustaqbalka!”</p>
            <h3 id="section-64">— 12 —</h3>
            <p>“Ciise iyo odaygii waa soo daaheen. Tolow ma odoygii baa miyirsan
                waayey?” Cambaro Cali Dhoof oo cabbaarkaanba dooddii socotay aan waxba
                ka fahmayn, waxna ku darsan, ayaa su’aashaas hadalka majarihiisii ku
                weecisay. Cabbaar baa lagu walaacay erayo looga walwalsan yahay
                caafimaadkii odayga.</p>
            <p>Axmed maskaxdiisa markaasay ka baxday mushkiladdii guud ee uu
                casharka ka bixinayey. Waxaa mar labaad garbisay mushkiladdii isaga u
                gaarka ahayd. Jawigii murugsanaa ee uu ku dhex jiray buu mar kale
                gocday. Mustaqbalkii guurkiisa Maana, ee mad-madowgu galay buu indhaha
                ku taagay. Mushkiladda ugu weyn waxay uga muuqatay sida uu u guursan
                doono gabadhii aabbihi ku ceeboobay. Wuxuu is waydiinayey odayga
                mawqifkiisu waxa uu noqon doono iyo ra’yil-caamku waxa uu oran doono.
                Wax kasta ha ka horyimaadeene kolleyba isaga talo way u go’an tahay. Wax
                uu Maana dhaafsanayaa ma jiraan!</p>
            <p>Leyla Xaaji Muumin oo meel aan ka fogayn taagan buu intuu milicsaday
                ku yiri, “Leyla! Aniga iyo Maana abaalka aad noo gashay wax la gudi karo
                waa ka weyn yahay. Walina walaaley waanu kuu baahannahay. Waxaan kaa
                baryayaa in aad waalidkii mar labaad noogu gargelyootid, ee adigoon
                fadeexadahaan iyo mashaakilkaan dhacay u sheegin, aad tiraahdid…”</p>
            <p>“Haah! Ar wax fiican baan idinka hilmaamay!” Leylaa intay soo boodday
                hadalkii ka kala goysay.</p>
            <p>“Haye?” Maana iyo Axmed oo hididiilo kadis ahi gashay baa hal mar
                isla yiri.</p>
            <p>“Subaxaan adoogaay aa ii wacay. Minankaynaan tagay. Bes waxaaba la ii
                sheegay in arintii dib la isugu noqday. Adooga waa lala hadlay, ikhyaar
                iyo ma akhaan, adiga dad badan aa u caqli celiyeen, waxaa la dhahay,
                ‘Aaw Xaaji Muumin soo dhawaaw! Gabartaada lamma goorba igaarkiid la
                rabtay waa is gafeen. Wixii dhacay waa dhaceen. Hadda gabartii saan
                haddii lagu dhaafo waa hallaaweesaa, sidii Iisha camal; gabartii intii
                oo hallaawi leheed, ninka oo iida jeceshahey a loogu duceeyo. Yaa og in
                us lee kheer u yahay? Walaasheeda Leylaba shalay maantaan ninkii
                jeclaatayaa loo diidaayey, nabarkii isla fakteen oo is arooseen, hadda
                yaa ka fiican! Kheerka meeshiis ku jiro ilaahaa og…’</p>
            <p>“Bes adooga waa oggolaaday. Waxaas i dhahay, ‘Maanadii soo wad.
                Minankooda a timaado. Igaarka aa sheegeysiin, igaar fiican haddiis yahay
                waa arki doonnaa! Xaalka waa iska hagaagaa!’ Bil xaqiiqa aniga waxaan ka
                kurbaysnaa Maana oo subaxaan an buriyey, laakiin, nasiib wanaag, khafna
                ma u sheegin wixii dhacay.</p>
            <p>“Hadda berri subixii Maana waa wadaa. Waalidkeeday u hoyanaysaa,
                anigana waalidka mar kale waa la hadlaa; xaalka waa hagaagaa.
                Bishaaradaasaan idiin haayey, waxaan ku hilmaamay mashaakilkii
                inta!”</p>
            <p>Axmed iyo Maana intay rayrayn kula soo ordeen bay Leyla isku mar
                midba dhaban ka dhunkaday. Haddana intay labadoodii
                is-gacalo-milicsadeen, farax iskula boodeen, afarta gacmood is
                waydaarsadeen, laabta iyo luquntana isku cadaadiyeen.</p>
            <hr>
            <p>Dhammaad</p>
        </div>
    </main>
</body>

</html>