<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>


<body>
    <main class=normalize>
        <div class="content">

            <h1 class="title">Soonka, Taraawiixda iyo Sakada – Cabdulcasiis Xasan
                Yacquub</h1>

            <p>Cabdulcasiis Xasan Yacquub</p>
            <p>Xafiiska Isu-Kaalmeynta Dacwada iyo Toosinta<br />
                Qeybta Jaaliyadaha<br />
                Sanduuqa Boostada: (20824) Riyaad, Sucuudiga<br />
                Tel. 4030251<br />
                Faakis: 4030142</p>
            <p>Shacbaan, 1410 Hijri</p>
            <p>Mahad Ilaah baa leh, waynu u mahad celin, kaalmeysan, dembi dhaaf
                weydiisan, ka magan gali sharka iyo sheydaanka nafteenna ku lammaanan,
                falalka aan wanaagsaneyn iyo inay innaga dhacaan arrimo khilaafsan
                sharciga daahirka ah – kitaabka Ilaahay iyo Sunnada Rasuulkiisii
                (SCW).</p>
            <p>Qofkii uu Ilaah hanuunin, habow iyo heehaab isdaaye, kiise silic iyo
                saxariir ka doona sarreeye Ilaah ee siraadka toosan aan raacin, diidanna
                inuu hannaanka noloshiisa iyo habdhaqankiisa ka qaato Qur’aanka cadiimka
                ah iyo Sunnada Rasuulkii caddaaladda Maxamed (SCW), Rabbina u qoro habow
                iyo heehaab, qofka sidaa ah hanuun iyo hooraarsan kala tage, ba’ iyo
                hoog buuna hirgeli, adduunka waa u jahwareer; aakhirana jeebado iyo
                jahannama.</p>
            <p>Waxaan qirina in ilaah jirin xaq lagu caabudo Alla mooyee, Ilaah
                keliya oo ayan cidna wax la wadaagin, waxaan qirina in Maxamed yahay
                addoon iyo rasuul Ilaahay soo diray, nabad iyo naxariis Ilaah dushiisa
                ha ahaato nebigeennii, ehelkiisii asxaabtiisii, iyo cid kastoo xaqa ku
                raacday (aamiin); kaddib</p>
            <p>Munaasabadda bishan Ramadaanka ee barakeysan, waxaan u soo gudbin
                walaalahay Muslimiinta ee Soomaaliyeed cutubyadan soo socda, waxaynuna
                ka baryi Ilaahay inuu ka dhigo camalkayaga midaynu Ilaahay oo keliya
                ulajeedno, kagana abaal dooni, iyo camal uu raalli ka yahay,
                shareecadiisa waafaqsan, shacbiga Soomaaliyeedna waxtar u yeesha.</p>
            <p>CabdulCasiis Xasan Yacquub</p>
            <h2 id="tusmada"><strong>TUSMADA</strong></h2>
            <p>CUTUBKA KOOWAAD: WAAJIBNIMADA SOONKA<br />
                CUTUBKA LABAAD: UJEEDDADA IYO FAA’IDOOYINKA SOONKA<br />
                CUTUBKA SEDDEXAAD: MIYAA SOON LAGA DOONI QOFKA XANUUNSAN IYO QOFKA
                SOCDAALKA AHI?<br />
                CUTUBKA AFARAAD: WAXYAABAHA BURIN – JABIN – SOONKA<br />
                CUTUBKA SHANAAD: SALAADDA TARAAWIIXDA<br />
                CUTUBKA LIXAAD: SAKADA IYO FAA’IDOOYINKEEDA<br />
                CUTUBKA TODDOBAAD: HANTIDA AY SAKADU KU WAAJIBTO IYO INTA SAKO AHAAN
                LOOGA BIXIN. CUTUBKA SIDDEEDAAD: QOLOOYINKA MUDAN SAKADA<br />
                CUTUBKA SAGAALAAD: SAKAATUL FIDRIGA</p>
            <h2 id="cutubka-koowaad-waajibnimada-soonka">CUTUBKA KOOWAAD:
                WAAJIBNIMADA SOONKA</h2>
            <p>In la soomaa bisha Ramadaan waa waajib iyo fariido ku sugan kitaabka
                Ilaahay iyo sunnada rasuulkiisii (SCW), muslimiintana isku wada raacsan
                tahay:- Wuxuu yiri sarreeye Ilaahay:</p>
            <p>“Kuwa Ilaah rumeeyow waxaa laydinku waajib yeelay inaad soontaan,
                sidaynu ugu waajib yeelnayba ummaddahii idin ka horreeyey, u jeeddada
                waajibinta soonkaa dushiinna waa inaad cabsi Ilaah ka kororsataan, uuna
                idin noqdo -tababar- si aad xumaha iyo xildarrada isaga dhowrtaan,
                soonkaa oo ayaamo tirsan ah – ciddii uu markaa xanuun hayo ama socdaal
                ah waxaa bannaan inuu afuro dibna ka qalleeyo.</p>
            <p>Qofkii aan karinse gabow awgi ama cudur ku lammaanan miskiin ha
                quudiyo maalin waliba oo soon laga dooni… kiise quudiya tiro miskiin ka
                badan waa kheyr iyo abaal uu naftiisa u hormarsan… Qofkii karase soonkaa
                uu fadli iyo kheyr badan.</p>
            <p>Bisha Ramadaan oo ah bishii aynu Qur’aanka soo dejinnay, Qur’aankaa
                oo hanuun ah, kalana caddeyn xaqa iyo baadilka… kolkay bishaa soo gasho
                qof kastoo muslim ah, qaan gaar, fayow, degaanna ah waa inuu soomaa…
                Qofkiise uu xanuun hayo ama socdaal ah waxaa u bannaan inuu afuraa,
                dibse ha ka qalleeyo, wuxuu Ilaahay dooni sida idiin fudud iyo dhib
                la’aan, oo idinlama doonayo culeys… wuxuuna dooni inaad tirada soonka
                dhammeystirtaan, deetana takbiir falid iyo Alla weyneyn guda gashaan iyo
                idinkoo uga mahad naqa galladdaa waafajinta soonka.”</p>
            <p>Wuxuuna yiri nebi Maxamed nabad iyo naxariis dushiisa ha ahaatee:</p>
            <p>Imaam Muslimna wuxuu ku soo wariyey xadiiska Lafdiga ah:</p>
            <p>Macnaha xadiiska waxaa weeye:</p>
            <p>“Tiirarka Islaamka ku dhisan yahay waa shan, qiritaanka in ilaah xaq
                loogu caabudo uusan jirin Alla keliya mooyee, Maxamedna yahay rasuul
                Ilaahay soo diray, oogitaanka salaadda, bixinta sakada, soomidda bisha
                Ramadaan iyo gudashada Xajka – qofkii awooda.” Xadiis laysku raacsan
                yahay.</p>
            <p>Mid waliba oo shantaa tiir ka mid ahina ujeeddo iyo xigmad ballaaran
                ayaa ka dambeysa, nasiib darrana waxaa ah in dadka samankan badankood
                macnaha iyo fahankeeda ka marriin iyo maskax habaabeyn, madow iyo mugdi
                badanna ay ka gashay… qaadeenna dhabbo caro Ilaah keeni, laguna naar
                tegi.</p>
            <p>Wuxuu Ilaahay amray, tiirka horena yahay ee Islaamka in Ilaah la
                mideeyo, ee aan cibaadada uu inoo abuurtay cid kale loo leexin, lala
                wadaajin, taa oo shirki lagu gaaloobi ah, wuxuu sharcigu dhigay in lagu
                gaar yeelo Ilaah baryada gaar ahaan arrimaha ayan cidaan isaga aheyn
                karin sida caafimaadka, hanuunka, carruur weydiisiga iwm aan cid kale
                laga baryin, nebi Ilaah soo diray, malag daraja leh, awoowe hore, weli
                saalax ah, wuxuu ahaadaba, cidna aan lala wadaajin baryada darajaday
                doonaan ciddaa ha lahaatee waxaan bannaaneyn iyadana ee falka gaalada
                iyo mushrikiintii iyo qowlka Rasuulka (SCW):</p>
            <p>Ama inaad cid u heyso maxabbad iyo kalgaceyl ka badan taa qofka la
                doonayo inuu Ilaahii abuurtay u hayo, tixraac qowlka sarreeye
                Ilaahay:</p>
            <p>Ama inaad cid kaga raalli noqoto ood ku raacdo inay waxay doonaan kuu
                xalaaleeyaan waxay doonaanna kaa xaaraantimeeyaan tixraac qowlka
                sarreeye Ilaahay:</p>
            <p>Ama inuu qof dejiyo, ama soo saaro, ama banneeyo, ama ka raalli
                noqdo, sharci ama distoor, ama xeeraan ku saleysneyn, khilaafsanna
                kitaabka Ilaahay, iyo sunnada rasuulkiisii (SCW), tixraac qowlka
                sarreeye Ilaahay:</p>
            <p>Arrimahaa oo shirki lagu gaaloobi ah siday Ilaahay iyo rasuulki (SCW)
                inoo sheegeen, aayadaha Qur’aanka iyo axaadiista rasuulka (SCW) ay
                muujin.</p>
            <p>Waxaa kaloo ka mid waxyaabaha burin ashahaadada inaadan dan u gelin,
                tixgelin, ku dadaalin, ka jeesato barashada kitaabka Ilaahay iyo ku
                camalfalkiisa, tixraac qowlka sarreeye Ilaahay:</p>
            <p>Sidayna weesadu u leedahay waxyaaba buriya bay ashahaadaduna u
                leedahay arrimo buriya, qofkana waxaa laga dooni inuu barashada kitaabka
                Ilaahay ku dadaalo, ehlu cilmiga daacadda ahna la xiriiro, fuliyana
                wuxuu Ilaahay ugu yeeri taa oo ah macnaha qaybta hore ee ashahaaada.</p>
            <p>Macnaha qiritaanka in nebi Maxamed yahay addoon iyo rasuul Ilaah soo
                diray ma aha marqaati fur oo keliya, balse ujeeddada ka dambeysa waa
                wuxuu ina faray oo aynu ku fartoonno, wuxuu diidayna ka dheeraanno,
                sunnadiisana baranno, raacnana, maxabbad ka badan taynu u heyno
                maalkeenna, waalidkeen iyo owlaaddeenna u heyno, rasuulkaa Ilaahayna ku
                dayanno, hadalka Ilaahay iyo hadalka nebi Maxamed aynu cidna ka
                hormarin.</p>
            <p>Ujeeddada tiirka labaad ee Islaamka oo ah salaalaadda, waa siduu
                Ilaahay inoo sheegay:</p>
            <p>Oo macnaheedu yahay:</p>
            <p>“Oog salaadda, waayo salaaddu waxay qofka ka reebtaa faxshi iyo
                foolxumoo dhan – xumaha ka hor istaagtaa iyo munkarka.”</p>
            <p>Qofkii ayan salaaddiisu xumaha ka reebin, salaad lama iman.</p>
            <p>Balse waa salaad dhimman, khashuuc la’aan iyo qalbi maran lagu
                tukaday, raadna aan laheyn.</p>
            <p>Waxaad arki qof salaadda kula tukan, aan waqtigiisa kaga
                faa’ideysaneyn barashada wuxuu Ilaah faray, baar fariisi u carari, ama
                haasaawe xaaraan ah, sidaana waqtigiisa ugu cayaari, baarkaa oo heesa in
                laga sii daayo laga yaabo, heesahaa miyuusigga wata ee xaaraantaa ah,
                qof dumar ah ee aan xijaabkii Islaamka xirneyn ay ragga u adeegeyso, taa
                oo xaaraan kale ah. Waxaad arki qofkaa inuu iska geli guri uusan laheyn
                idin la’aan, taa oo xaaraan ah, gacan qaadi dumar uu gayo, taa oo
                xaaraan ah, la haasaawo iyo fadhi wadaagi dumar uu gayo, guurna ka
                dhaxeyn, taa oo xaaraan, hannaanka noloshiisa ay xaaraan u badan tahay
                kaddibna ku oran waan tukadaa oo Muslim dhan ayaan ahay!</p>
            <p>Waxaa laga yaabaa ragga qaarkood intay damiir iyo qalbad beeleen,
                inayan xaasaskooda, gabdhahooda, iyo dumarka kale ee ku hoos nool ayan
                ugu yeerin, ku qasbin inay xijaabka Islaamka oo ah maro ama shuko waasic
                ah oogadadooda wada asturta qaataan, iyo inay ragga gaya – guurna ka
                dhaxeyn – ka xaroodaan. balse u qiraya inay la sheeko wadaagaan, ninka
                sidaa ahna ee u gogol dhiga ragga iyo dumarka inay faaxishad iyo zino ku
                dhacaan, wuxuu qaaday dhabbaha dayuuskii uu rasuulkii Ilaahay (SCW) inuu
                sheegay inuusan janno galeyn, kaa oo kale, sheydhaan kaaliyaha ah. ragga
                iyo dumarka isku fitneyn. amarka Ilaahayna khilaafsan, zinada u gogol
                dhiga, bal salaaddiisa ka warrama? Waxaynu ognahay in qofka muslimka ahi
                salaadaha faradka ah Ilaahay toddobo iyo toban jeer ka baryo kolkuu
                akhrinayo Faataxada inuu ku hanuuniyo dhabbaha toosan ee ah Qur’aanka
                iyo Sunnadii rasuulkiisii (SCW) barashadooda iyo ku camal falkooda isla
                markaana ka duwo, uusan qaadinna marriinkii kuwa loo carooday oo ah
                Yahuudda, waayo iyagoo cilmi u leh diinta baynan ku camal falin… iyo
                kuwa ka habaabay xaqa oo ah Nasaarada (Kirishtaanka) ee khalad iyo
                qallooc iyo cilmi la’aan Ilaah ku caabuday… Qofka salaad kastoo uu
                tukado intaa Ilaah ka baryi, aanse siraadka toosan doonaneyn, daneyneyn,
                barashada kitaabka Ilaahay iyo Sunnada rasuulkiisii (SCW) raadsaneyn, si
                uu ugu dhaqmo, noloshiisa adduun iyo aakhiraba u hagaagta, hadduu barto
                ama xaqa la gaarsiiyo aan ku dhaqmeyn, maxaydun ka oran salaaddiisa?</p>
            <p>Waa salaad qalbi maran iyo khashuuc la’aan lagu tukan, qofkana uusan
                dareensaneyn cadamada, weynida, jalaalka, jamaalka, iyo cisada Rabbiga
                uunkoo dhan barbaariyey, qofkaana waa qofay mugdi iyo madow ay kaga
                jidho in dadku labo makaan masiirkoodu kala noqon iyo hoygay ku dambeyn
                janno nasiino iyo nasteexa leh, ama naar nabsi iyo naclad Ilaah ay kuu
                wehliso…</p>
            <p>Sakada iyo soonka oo iyagana shanta tiir ee islaamka ka mid ah si
                gaar ah ayeynu buuggan uga hadli. Xajkana waa cibaado jaamic ah,
                kulmineysa ujeeddooyinka ashahaadada, salaadda, soonka iyo sakada.</p>
            <p>Waxaynu u noqon mowduucii kitaabka, kolkaan idiin soo koobay tiirarka
                Islaamka ee laba tiir ka mid ah soonka iyo sakada aynu si gaar ah
                buuggan ugu hadli doonno, waxaynu oran:</p>
            <p>Waxay Muslimiinta isku wada raacsan yihiin inay fariido waajib ah
                tahay soomidda bisha Ramadaan, qofkii diidaa ee taa inkiraa ee soomi
                diidana, waa qof diintii Islaamka ka noqday ee gaaloobay.</p>
            <p>Waxaana loo soo jeedin inuu ka noqdo diiddada iyo jaaxidaadda soonka,
                hadduu ku adkeysto, diiddada soonka iyo inuusan waajib aheyn waxaa lagu
                xukumi dil, noqonna ruux gaalnimo ku dhintay riddoobay oo lama dhaqayo,
                lama kafnayo, laguma tukanayo, lagumana aasayo qubuurta muslimiinta,
                Ilaahay baynu taa ka magan geliye.</p>
            <p>Waxaana la waajib yeelay in la soomaa bisha Ramadaan sannadkii labaad
                ee hijriyadda, wuxuuna soomay rasuulkii Ilaahay (SCW) sagaal Ramadaan,
                soonkuna waa ku waajib qof kastoo Muslim ah, qaan gaaray, garasho leh,
                ee soonka kara.</p>
            <p>Sidaa awgeed buusan ugu waajib aheyn qofka gaalka ahi oo aan laga
                aqbaleyn hadduu soomo illaa uu ka islaamo, iyo qofka aan tukan,
                salaaddana ku waajibtay, waayo ka tagidda iyo iska deynta salaadda waa
                kufri iyo gaalnimo, tixraac xadiiskan rasuulka (SCW):</p>
            <p>Iyo sidoo kale qowlkan rasuulka (SCW):</p>
            <p>Wuxuuna yiri sarreeye Ilaahay:</p>
            <p>Sidoo kalena wuxuu yiri:</p>
            <p>Aayadahan iyo axaadiista aynu soo sheegnay waxay muujin kufriga iyo
                gaalnimada qofka aan tukan, sida awgeed kama ansaxayso soomid qofka aan
                tukan, saa waa gaale oo waa inuu tukadaa salaaddana jamaaca ahaan u
                daa’imaa:</p>
            <p>Waxaa sidoo kale diinta looga bixi oo kufri iyo gaalnima ah inaad
                bisha Ramadaan oo keliya soonto, salaaddana tukato, Ramadaanka kaddibna
                ay taladaadu tahay inaad salaadda ka tagto, qofka sidaa oo kale ah bisha
                Ramadaan caabudo sharei jeebkiisa ah ayuu sameystay iyo diin hor leh,
                hadduu sidaa la soo banbaxana, bareer u doorto, kana toobad keeni waayo,
                waa gaal murtad ah, waxaan seef aheynna ma leh. Waxaynuna ugu yeeri kaa
                bisha soon caabuda, iyo matukadahaba inay Ilaahay ka baqaan,
                sharcigiisana u hoggaansamaan iskana jiraan naartaa:</p>
            <p>Loo diyaariyey oo loogu tala galay gaalada, oo ay kitaabka Ilaahay
                iyo sunnada rasuulkiisa (SCW) bartaan, hannaanka noloshooda ka qaataan,
                habdhaqankoodana waafajiyaan, si ay ugu galaan fadliga iyo naxariista
                Ilaah, innagana macigood, fadliga iyo naxariista Ilaah jannadaa:</p>
            <p>“Loogu tala galay kuwa Eebbahood ka baqa.”</p>
            <p>Kumana waajib aha soonka ilmaha saqiirka ah, tan iyo intay ka qaan
                gaari, wuxuuna qaan gaar noqon kolkuu shan iyo toban sano gaaro, ama
                timaha hoose – caanada – ay ka soo baxaan, ama shahwad yeesho –
                mino.</p>
            <p>Waxaa u dheer qofka dumarka ahi intaa oo calaamad qaan gaar ah hadday
                caadadii isku aragto – dhiigga xeydka – hadduu qofka saqiirka ahi
                calaamad ka mid ah calaamooyinka aynu soo sheegnay isku arko wuu qaan
                gaaray.</p>
            <p>Hayeeshee waxaa habboon in ilmaha yar la amro inay soomaan -hadday
                awoodaan, dhibna ku aheyn – si ay yaraanta ugu caadeystaan salaadda iyo
                soonkaba. Kumana waajib aha soonka qof caqli beelay waalli darteed ama
                maan doorsamay ama qof cantatabay ee aan waxba kala garaneyn…</p>
            <p>Sidaa awgeed, hadduu qofku yahay da’ isku dardarsamay aan waxba kala
                garaneyn, soon lagama doonayo iyo quudinba.</p>
            <h2 id="cutubka-labaad-ujeeddada-soonka-iyo-faaidooyinkiisa">CUTUBKA
                LABAAD: UJEEDDADA SOONKA IYO FAA’IDOOYINKIISA</h2>
            <p>Magacyada Ilaahay waxaa ka mid ah – Al Xakiim – xakiimna waa ciddii
                xikmad ku sifowday.</p>
            <p>Xikmadduna waxaa weeye hagaajinta amuuraha iyo dhigiddooda halkii
                loogu tala galay.</p>
            <p>Waxaynuna ka garan magacaa ka mid ah magacyada sarreeye Ilaahay in
                wax kastoo Ilaah abuuray, ama na amray ee sharciguu dhigay ah ay ku
                saleysan tahay xigmad qoto dheer.</p>
            <p>Soonka uu Ilaahay jideeyey, addoommadiisana faray, wuxuu xambaarsan
                yahay ujeeddooyin waaweyn iyo faa’iidooyin ballaaran.</p>
            <p>Waxaa ka mid ah ujeeddooyinka soonka waa cibaado uu addoonkaa Ilaahay
                ugu dhowaan Rabbigiis, isagoo qofkii uu ka tagayo waxyaabaha uu xiseeyo,
                jeclaantoodana lagu abuuray ee cunto iyo cabitaan leh, iyo u tagidda
                ninka haweeneydiisa maalinnimada soonka.</p>
            <p>Qofkuna wuxuu arrimahaa u deyn Ilaahay darti, si uu qofku u helo
                raalinnimada Ilaahaa abuuray, daartiisa darajada sare iyo karaamada leh
                ee jannada ugu guuleysto.</p>
            <p>Qofkuna wuxuu ka qaadan halkaa oo uu ka kororsan darsin iyo cashar ah
                inuu waxay naftiisa dooni ka hormariyaa wuxuu Ilaahay dooni, aakhirada
                iyo adduunka ugu howlgeli sida Rabbi raalli gelin, markaa buu wuxuu
                noloshiisa saldhig kaga dhigi, hannaanka iyo habdhaqankiisa ka qaadan
                Qur’aanka kariimka iyo Sunnada rasuulka (SCW) barashadoodana ku dadaali
                iyo ku camalfalkooda.</p>
            <p>Waxaa sidoo kale ka mid ah ujeeddooyinka soonka inuu qofka kororsodo
                iimaan iyo taqwo iyo ka cabsasho Ilaah, iskana ilaaliyo naar xanuun
                badan, camalkii ka badbaadin lahaana la yimaado, ay gashana dareen ah
                inuu carada iyo cadaabta Ilaahay iska jiraa, taana wuxuu qofku gaari
                hadduu u guto waajibaadka soonka si dhan, xilalka islaamino ee bishaa ku
                hareersanna kaga soo baxo si habboon.</p>
            <p>Wuxuu yiri sarreeye Ilaahay:</p>
            <p>Macnaha aayaddana waxaa weeye:</p>
            <p>“Kuwa Eebbe rumeeyeyow, waxaynu waajib idiinkaga dhignay inaad
                soontaan sidaynu ugu waajib yeelnayba ummadahii idinka horreeyey,
                waxaydun mudan inaad Rabbi ka cabsataan.” Suuradda Al-Baqara.</p>
            <p>Qofka soomanna waa inuu Ilaah ka baqaa, ee uu la yimaado wuxuu Rabbi
                faray oo dhan, kana dheeraado wax kasta ee uu Ilaah ka reebay, u diiday,
                ka har yiri, waana ujeeddada ugu weyn ee soonka laga leeyahay, mana aha
                ujeeddada iyo danta ka dambeysaa soonka in qofka la caddibo la dhibo,
                cunitaanka, cabitaanka iyo u tegidda xaaskiisa laga cesho, balse waa
                tababbar si aad xuduudda Ilaahay u dhowrto.</p>
            <p>Wuxuu yiri nebi Maxamed (NNDHA):</p>
            <p>Macnaha xadiiska waxaa weeye:</p>
            <p>“Qofkaan iska deyn oo aan ka tagin hadal iyo camal kastoo xun iyo
                hareer marka xaqa qowl iyo ficilba, Ilaah kama doonayo inuu iska cuna
                qabateeyo cunnada iyo cabitaankiisa.”</p>
            <p>Waxaa soo wariyey Al-Bukhaari</p>
            <p>Qowl suureedka xadiisku tilmaamayo waa qowl iyo hadal kastoo xun ee
                xaaraan ah, sida beenta, xanta, war xun u kala geynta dadka, af
                lagaaddada iyo hadal kastoo xaaraan ah, waa inuu qofka sooman ka
                fogaadaa waxyaabahaa.</p>
            <p>Camal suureedka xadiisku tilmaamayana waa fal kastoo xaaraan ah sida
                duullimaadyada gardarrada ah ee qabiillada iyo dadka dhexdooda ah,
                khiyaanada, dhagarta, dagaallada aan xaqa aheyn ee aan loola jeedin kor
                yeelidda kalmadda Ilaahay, boobka iyo dhaca, laaluushka, ganacsiga kiisa
                xun, kaydinta badeecadda si dadweynaha loogu qaaliyo, xijaab la’aanta oo
                ah dumarka oo aan ka asturan oogadooda sida timaha, luqunta, wajiga,
                gacmaha, lugaha iyo dhammaan xubnaha jirkooda ragga gayaankooda ah,
                guurna uusan ka dhaxeyn, sida uu Ilaahay Qur’aanku ku amray, nebi
                Maxamedna Muslimiinta ku adkeeyey arrintan oo ay dad badan dhayalsadeen
                oo ay ku halaagsami haddayan ka soo waaban.</p>
            <p>Waxaa kaloo ka mid ah camal suureedka xadiisku sheegayo is dhexgalka
                ragga iyo dumarka is gaya – nikaaxna uusan ka dhaxeyn – xitaa hadday
                qaraabo iyo xigto yihiin, iyo haasaawe ama qosol wadaaggood, arrimahaa
                oo xaaraan ah… sharcigu Islaamku diiday waxaana yaab leh inay dadku ku
                yaabaan qofka isagoo khamri cabsan la arko, ha yeeshee ayan ku yaabeyn
                haweeney Muslimad baan ahay leh haddana aan xijaabka Islaamka Ilaah
                faray qaadaneyn, ragga gaya u soo ban bixi, ama suuqa soo aadi, ama
                dugsi, iyadoo ay xubno oogadeeda ka mid ah ay qaawan yihiin, sida
                timaha, luqunta, gacmaha, ama maryo khafiif ahba xiran, ama ciriiri ku
                ah, ama gaaban, ama surweel iyo shaar xiran, ninkeeduna ama waalidkeed
                ama cidda kale ee ka mas’uulka ahi ay ku eeganayaan arrintaa xishood iyo
                xushmad la’aanta ah, caasin Rabbi iyo rasuulki, fitnad lagu duni iyo
                diin seegi, xaaraan ku cad kitaabka Ilaahay iyo sunnada rasuulkiisii
                (SCW) laguna naar tegi.</p>
            <p>Waxaa sidoo kale soo geli camal suurka xun ee xaaraanta ah dhageysiga
                heesaha miyuusigga wata ee zinada iyo isutagga xaaraanta ah ragga iyo
                dumarka isugu yeeri, ama idaacad ha laga dhagayesto ama cajalade.</p>
            <p>Waxaad arki qof Muslim baan ahay leh oo dhageysan ama xaaskiisa
                gabdhahiisa iyo wiilashiisa u soo iibin cajalado ku heesaya luuqadii
                sheydaanka, sida ‘Dhabta miyaan ku saaraa’, ‘Yaa gareyska kaa fura kuu
                salaaxa gaaddada,’ fankaa qurmoonka ah ee lagula dagaalayo diinta iyo
                asluubta wanaagsan dhageysan.</p>
            <p>Heesahana samankan badankood waa labo nooc, kuwo qurmoonkaa dadka ugu
                yeeraya, foolxumo iyo faaxishad, zino iyo dhilleysi iwm.</p>
            <p>Waxaa sidoo kale ka mid ah camal suurka xaaraanta ah gelitaanka
                aflaanta, riwaayadaha, akhriska buugta jaceyl sheydaanka xambaarsan oo
                ah dhabbaha loo maro dhilleysiga iyo xishood la’aanta, waana waajib
                saaraan Muslimiinta inay ooryahooda, ubadkooda iyo ciddii ku hoos noolba
                ay ka manciyaan, kagana digaan foolxumadooda, kana reebaan aflaanta,
                riwaayadaha, akhriska buugta jaceyl sheydaanka iwm.</p>
            <p>Waxaa sidoo kale qofka sooman laga dooni inuu ka fogaado daawashada
                taleefishanka, waayo shartiisaa aad uga badan kheyrkiisa, iyo inuu ka
                dheeraado qofka qamaarka, turubka, iyo inay ragga dumarka isu
                ekeysiiyaan, ama dumarka ragga isu ekeysiiyaan, sida qof haween ahoo
                surweel iyo shaar xirata, rasuulkii Ilaahayna (SCW) wuu nacladay
                dumarkaa ragga dharkooda xidha, Rabbina naxariistiisa ka fogee…
                waalidkood, walaalahood iyo xigtada kaga aamustayna dumarkaa saraawiisha
                dembigay la wadaagi.</p>
            <p>Camalka iyo qowl jaahileedka xadiiska ku soo arooray ee uu rasuulka
                Ilaahay (SCW) kaga digayo qofka sooman waa qofkoo ka taga xilkasnimada,
                hareer mara xaqa qowl ama ficil ahaan, kuna xadgudba macruufka, sida
                qofka oo gurigiisa la mid dhiga guryaha gaalada, ka dhiga guri aan waji
                Islaam ah laheyn ee qof waliba iska soo geli idin la’aan, ninka
                xaaskiisu ay soo dhoweyn, la fariisan, ama la haasaawi, ama ay qosol la
                wadaagi rag gayaankeeda ah, sida ilma adeerradeed, ilma abtideed, ilma
                habreeddeed iyo ragga gayoo dhan, arrintaa oo xaaraan ah, ninkii aan ka
                hortegin uu rasuulkii Ilaahay (SCW) inoo sheegay inuu yahay dayuus aan
                janno tageyn ama ayan ninka xaaskiisu ama gabdhahiisa ama dumarka kale
                ee uu mas’uulka ka yahay, ayan xijaabka qaadan arrinta oo xaaraan ah,
                Rabbi ka hor imaad, fitneyn rag, xumo u yeerasho, xishood iyo xushmad
                la’aan, laga dooni nin kastoo Muslim ah inuu xal u helo, si uu naar kaga
                badbaado, Ilaahna raalli kaga noqdo, oo waa inuu faraa inay xijaabka
                Islaamka qaataan, sharciga Ilaahayna u hoggaansamaan.</p>
            <p>Guriga qof Muslim ah leeyahay waa in salaadda lagu wada oogaa tan iyo
                intuu toddobo jir u yar yahay, aanna laga oggolaan cidna salaad la’aan
                waxaan aheyn ilmo toddobo jir ka yar, ama qof dumar ahoo caadadii qabta
                – dhiiggii xeydka – intaa waxaan aheyn waa inay wada tukadaan iyadoo ay
                ragga masaajidka ku tukan, dumarkana guriga.</p>
            <p>Waa inay dumarka gurigaa ku nool ay ka xaroonayaan ragga gayaankooda
                ah, xitaa hadday qaraabo iyo xigto yihiin, daah gadaashina ay ka
                salaamaan, hadduu qofka qaraabo dhow yahay, diintana ku toosan, fitnana
                aan looga baqeyn, haddii kale may.</p>
            <p>Ninkana uusan xiriir la wadaageyn, sheeko, fadhi dumarka uu gayo
                hadday dumar yimaadaan ay dumarka la joogi, ragna ragga, isdhex galna
                jirin iyo fadhi wadaag, siduu sharciga Ilaahay dhigi.</p>
            <p>Wuxuu yiri sarreeye Ilaahay:</p>
            <p>Wuxuu yiri nebi Maxamed (NNDHA):</p>
            <p>Waana inay dumarka gurigooda ku eg yihiin waxaan dan weyn aheynna
                ayan kaga baxeyn, kolkay dan u bixina haweentu iyadoo si wacan u
                xijaaban baxdaa, tixraac qowlka sarreeye Ilaahay:</p>
            <p>Iyadoo idin kaga qaadan bixitaankeedaase cidda ka mas’uulka ahi,
                ninkeeda.</p>
            <p>Waalid, walaal – waxay ahaadaanba – hadduu may yiraahdana ka
                joogeyso..</p>
            <p>Waayo rasuulkii Ilaahay wuu nacladay, naxariis Eebbana heli meyso
                qofka dumarka ahi ee gurigeeda ka baxda idiin la’aanta cidda ka
                mas’uulka ahi – xitaa hadday deriska aadi – tixraac qowlka rasuulka
                Ilaahay:</p>
            <p>Raggana waxaa laga dooni inayan dumarka ku eegan, kagana aamusin
                dumarka ku xadgudubka diinka Ilaahay oo ay sharciga Ilaahay la aamusin,
                si ay noloshooda adduunka iyo aakhiradaba u hagaagto, dumarkana ay
                sharciga Ilaahay raggooda ugu yeeraan, hadday ragga xumo doon yihiinna
                ay arrintooda kala tashadaan ehlu diinka daacadda ah… haddayse reer
                wanaagsan ka dhalatay Ilaahay ka baqa arrintiisa ha u bandhigto.</p>
            <p>Waxaa sidoo kale xadgudub ah, khilaafsan diinta Islaamka iyadoo
                duqeyda, carruurta, iyo dumarka lagula tartamo fuulitaanka gaadiidka,
                sida basaska oo lagu ciriiriyo, iyagoo xoog lagu maquuninayo, arrintaa
                oo diinteenna khalad kaga tarjumi iyo dhaqanka suubban, gunnimana
                ah…</p>
            <p>Waana waajib Muslimiinta saaran in gaadiidka dadweynaha ee xaafadaha
                u kala goosho rag iyo dumar loo kala sooco.</p>
            <p>Sidaa awgeed buu hadduu qofka sooman tixgeliyo aayaddaa iyo xadiiskaa
                aynu soo sheegnay, arrimahaa xaaraanta aynu soo xusnay ka fogaado, wuxuu
                u noqon soonka macallin xaqa ku barbaariya, qofka adaabtiisa dhisa,
                saluuggiisa toosiya, bishii Ramadaanna waxay dhammaan qofkii oo is
                beddelay, is beddel dhan, isbeddel ka muuqan naftiisa, akhlaaqdiisa,
                saluuggiisa, iyo gurigiisaba, guri kasta kolkuu hagaagana bulshadoo dhan
                baa haggaagi, ciriiriga iyo abaartana laga bixi Ilaahay idanki.</p>
            <p>Waxaa sidoo kale ka mid ah ujeeddooyinka iyo xigmadda soonka ka
                dambeysa inuu ogaado qofka hantida leh, garowsado galladaha Eebbe, iyo
                helitaanka cuntada, iyo cabitaanka uu u fududeeyey iyo guursigaba,
                markaa buu qofka dareemi dhibaatada cunto iyo cabitaan la’aanta iyo
                dhibaatada xaas la’aanta, markaa buu qofka Ilaah u mahad naqi, wuxuu
                farayna uusan wax kale ka hormarineyn kana gaabineyn.</p>
            <p>Sidoo kale wuxuu qofka dhab u dareemi shacuurta iyo xaaladda
                walaalahi Muslimiinta ee saboolka ah ee aan heli karin cunto iyo
                cabitaan iyo inay guursadaan, markaa buu Muslimiinta dhabta ah u asxaan
                iyo sadaqo fali, arrimahaana ka kaalmeyn…</p>
            <p>Waxaa sidoo kale ka mid ah ujeeddooyinka iyo xigmadaha soonka inuu
                qofku barto sida uu naftiisa u xukumi lahaa u ilaalin lahaa xumaha kaga
                xakameyn lahaa, si uu qofka ugu hoggaamiyo naftiisa.</p>
            <p>Waxa danteeda ah adduun iyo aakhiraba, Ilaahna dooni, qowlka iyo
                ficilkiisana waafajin kitaabka Ilaahay iyo Sunnada rasuulka (SCW).</p>
            <p>Wuxuuna qofka ka xoroobi inuu noqdo qof sida xoolaha oo kale ah aan
                karin inuu naftiisa ka hayo waxyaabaha xun ay naftu iyo sheydaanka ugu
                yeerayaan, sida isutagga ragga iyo dumarka xaaraanta ah, cabitaanka
                khamriga, cabbitaanka sigaarka – sigaarkuna wuxuu soo geli waxyaabaha
                xun ee waxyeelleyn nafta qofka, dhaqaalahiisa, caafiimaadkiisa,
                diintiisa, si guudna loogu xaraantimeeyey kitaabka Qur’aanka iyo Sunnada
                rasuulka (SCW) iyo wax kasta ay Rabbi iyo rasuulki xaarintimeeyeen, saa
                dan uma ahee adduun iyo aakhiraba.</p>
            <p>Wuxuu sidoo kale qofka ka fogaan, iskana dhowri inuu udhaafaa
                xudduudda Ilaahay ee uu xadgubo.</p>
            <p>Waxaa kaloo uu leeyahay soonku caafimaad, sida ay qireen dhaqaatir
                Muslim iyo gaalaba leh.</p>
            <p>Intaa waa ujeeddooyinka iyo faa’iidooyinka soonka aynu caqligeenna
                kooban ku garannay iyadoo ay jiri karaan amaba jiraanba ujeeddooyin kale
                ee intaynu soo xusnay ka weyn, ka muhiimsan ee uu xog-ogaal u yahay
                Allahaa xakiimka ah, caliimka ah, garashadeenna gaabanna ayan tiigsan
                karin.</p>
            <h2 id="cutubka-seddexaad-miyaa-inuu-soomo-laga-dooni-qofka-buka-ama-qofka-musaafirka-ah">CUTUBKA
                SEDDEXAAD: MIYAA INUU SOOMO LAGA DOONI QOFKA BUKA AMA QOFKA MUSAAFIRKA
                AH?</h2>
            <p>Wuxuu yiri sarreeye Ilaahay:</p>
            <p>Macnaha guud ee aayadda waxaa weeye:</p>
            <p>“Qofkii xanuunsanna ama socdaal ah, hadduu xanuun ama socdaal awgiis
                la afuro – ha qalleeyo soonkaa waajibka ah oo ha iska gudo ayaamaha kale
                – kolkuu bogsado ama socdaalka u dhammaado – wuxuu Ilaahay dooni inuu
                idiin fududeeyo arrimahiina, oo idiin lama doonayo dhibaato.” Suuradda
                Al-Baqara.</p>
            <p>Qofka bukaanka ahina waa inuu laba xaaladood mid yahay:</p>
            <p>Midda hore inuu xanuunkaa haya yahay xanuun ku lammaanan ee joogto
                ah, inuu ka bogsado aan laga rajo qabin, qofkaasi oo kale soonku waajib
                kuma aha, waayo ma uu karo soonka, wuxuuse quudin maalin kasta oo soon
                laga dooni ruux miskiin – sabool – ah.</p>
            <p>Qofkaana wuxuu yeeli karaa inuu kulmiyo masaakiin tiradooda ay
                gaareyso cadadka ayaamaha soonka, casha siiyo ama qado, sida uu yeeli
                jiray Anas bin Maalik – Ilaah ha ka raalli noqdee – kolkuu duqoobay.</p>
            <p>Wuxuu sidoo kale qofku yeeli karaa inuu u qaybiyo qaddar dhan kiilo
                iyo bar oo bariis ah, ama gallay, iwm hadba waxaa ka cunna ah dalkaa,
                masaakiin tiro ahaan gaaraya tirada maalmaha soonka. Waxaa kaa xanuunka
                joogtada ah uu hayo la mid ah qofka da’da ah ee aan soonka karin.</p>
            <p>Wuxuu halkii soonka quudin masaakiin, sidaynu horay u soo xusnay…</p>
            <p>Tan labaad, qofka inuu xanuunsado, xanuun uusan horay u qabin ee ah
                mid markaa ku yimi, sida xummad, qandho markaa qabatay iwm, kaana seddex
                xaaladood buu mid yahay:</p>
            <p>XAALADDA KOWAAD: Inuusan soonka dhib ku aheyn, wax dhibaato ahna ayan
                ka soo gaareyn hadduu soomo, markaa soonka waa ku waajib, waayo cudur
                daar ma leh.</p>
            <p>XAALADDA LABAAD: Inuu soonku ku culus yahay, ha yeeshee uusan
                waxyeelleeneyn caafimaadkiisa, markaana ma habboona inuu soomaa kolba
                hadduu soonku dhib ku yahay, Ilaahayna rukhsad afurid ah siiyey.</p>
            <p>XAALADDA SEDDEXAAD: Inuu soonku waxyeelleyn caafimaadkiisa, markaana
                waa xaaraan inuu soomaa, dhibaatada naftiisa ka soo gaari kadha soonka
                awgeed.</p>
            <p>Wuxuu yiri sarreeye Ilaahay:</p>
            <p>Macnaha aayadda waxaa weeye:</p>
            <p>“Naftiinna ha dilina, Ilaahay waa kii idiin naxariistee.” Sidoo kale
                wuxuu yiri sarreeye Ilaahay:</p>
            <p>Macnaha guud ee aayadda waxaa weeye:</p>
            <p>“Naftiinna ha dhibana ee dhaqaaleeya, turaanturro adduun iyo tahluko
                aakhiro ha u horseedine.” sida in sharciga Ilaahay la khilaafo, waa gef
                uu qofka naftiisa ka geli, dulmi iyo istahlukeyn, waayo qofkii sharciga
                Ilaahay khilaafa dhabbahii naartuu qaaday.</p>
            <p>Waxaana laga soo wariyay nebi Maxamed (NNDHA):</p>
            <p>Waxaana lagu ogaan karaa waxyeellada soonku qofku u leeyahay inuu
                qofka shakhsi ahaantiisa dareemo arrintaa, ama inuu sheego dhakhtar lagu
                kalsoon yahay. Markay arrintu sidan tahay, qofkuna uu cudurka ku kallifo
                inuu afuro, isagoo qofkaa ka faa’ideysanaya fasaxaa afuridda ah ee
                Ilaahay u fidiyey, wuxuu qofkaa dib ka qalleyn maalmahuu afuray kolkuu
                bogsado, hadduuse qofku dhinto intuusan caafimaadin ka hor, waxaa ka
                dhici qallahii, waayo wuxuu Ilaah faray inuu soomo ayaamo kale, mana
                uusan gaarin.</p>
            <p>Qofkii dhintase isagoo soon lagu lahaa waajib ah, awoodayna inuu
                qalleeyo, ha yeeshee aan qalleyn, waxaa ka soomi xigtadi, tixraac qowlka
                rasuulka (SCW):</p>
            <p>Macnaha xadiiska waxaa weeye:</p>
            <p>“Qofkii dhinta isagoo soon lagu leeyahay waxaa ka soomi weligiis.”
                Waa mutafaq (xadiis laysku raacsan yahay).</p>
            <p>Ama wuxuu ka quudin – halka soonka – miskiin, siinna quud dhan kiilo
                iyo bar cuntada dalkaa qaalibka ka ah, sida bariiska, galleyda, iwm.</p>
            <p>Waxaana qofkaa laga gudi soonkaa, ama cid la quudin si looga gudo
                hadduu qofkaa soonkaa lagu lahaa dhinto isagoo karay inuu iska gudo,
                waqti uu iska gudayna heystay…</p>
            <p>Tusaale ahaan qof baa wuxuu nidir ku galay hadduu wiil u dhasho, ama
                shaqo helo, ama imtixaan ku baaso inuu Ilaahay darti seddex cisho u
                soomo, hadday u hirgasho wuxuu Ilaahay ka baryey, soonkaa nidirka ah baa
                ku waajibay kaddib buu qofka wuxuu ku tashaday inuu iska gudaa, saa wuu
                geeriyooday intuusan iska gudin, markaa waxaa ka gudi xigtadiis oo waa
                ay ka soomi. maalmahaa lagu lahaa, ama maalin kastoo soon lagu lahaa ah
                cid miskiin ah ka quudin…</p>
            <p>Mana ay bannaana inuu qofka soon Ramadaan ah ee lagu lahaa dib u
                dhigto – isagoo kara inuu iska gudo – oo uu Ramadaankii kale ku soo
                galo, sida qof dumar oo caadadii ay ku dhacday, sidaana maalmo soon
                Ramadaan lagu yeeshay, ama qof socdaal ama xanuun la afuray sidaana soon
                Ramadaan ah lagu yeeshay, inuu isagoo kara, cudur daar sharci ah aan
                heysan inuu Ramadaan kii kale ku soo galo.</p>
            <p>Qofkii uu ku soo galana, waxaa ku waajibi inuu qalleeyo kolkay bisha
                Ramadaan dhammaato, wuxuuna is raacin inuu qalleeyo soonkaa lagu yeeshay
                ee uu cudur la’aan dib u dhigay illaa uu kii kale ku soo galay iyo
                quudin miskiin inta maalmood ee soon lagu leeyahay, quudinta miskiinkana
                waa kafaarada soonka uu dib dhigtay. Dadka socotada ahna waa labo
                qaybood:</p>
            <p>Qaybta hore: Qof u jeeddada safarkiisa ay ka dambeyso inuu cudur daar
                afurid helo, kaana uma bannaana afurka, waayo Ilaah looma xeeledeysan
                karo, sidaana qofku cudur daar kuma leh.</p>
            <p>Qaybta labaad: Qofaan safarkiisa ugalajeedin inuu cudur daar ku helo
                kaana seddex xaaladood buu mid yahay:</p>
            <p>XAALADDA 1AAD: Inuu soonku dhib ku yahay, waxyeelleyna, markaana waa
                xaaraan inuu soomaa, waayo nebi Maxamed (NNDHA) wuu soomanaa kolkay
                duullimaadkii furitaanka u socdeen, markaa baa waxaa soo gaaray inuu
                dadku soonkii ku adkaaday, dhibna ku yahay, ayna dhowrayaan wuxuu
                rasuulku falo, markaa ayuu wuxuu dalbay nebi Maxamed -NNDHA- koob biyo
                ah casarkii kaddib, cabbayna dadkoo eegaya.</p>
            <p>Markaa kaddib baa waxaa loo sheegay inay dadku qaar weli sooman
                yihiin, markaa buu wuxuu yiri:</p>
            <p>“Kuwaa waa caasiyiinta -kuwaa waa caasiyiinta.”</p>
            <p>Waxaa soo wariyey Muslim.</p>
            <p>Naska xadiiska oo carabi ahina waa sidan:</p>
            <p>XAALADDA 2AAD: Inuu soonku dhibayo dhib aan weyneyn, markaana uma
                habboona soonka, waayo fasaxii Ilaahay siiyey buu ka tagay, naftiisii
                aheyd inuu dhaqaaleeyana dhib u geystay.</p>
            <p>XAALADDA 3AAD: Inuusan soonku dhib ku aheyn, markaana wuxuu yeeli
                sida u roon oo ay naftu rabto, oo hadduu doono wuu soomi, hadduu doonana
                afuri, tixraac qawlka sarreeye Ilaahay:</p>
            <p>Oo macnaheedu yahay:</p>
            <p>“Wuxuu Ilaah dooni sida idiin fudud ee idiin habboon oo idinla dooni
                mahayo dhibaato.”</p>
            <p>Hadday qofku u siman yihiin inuu soomo ama afuro, waxaa habboon inuu
                soomaa, siduu falayba rasuulkii Ilaahay (SCW) kuna soo aroodhay Saxiixul
                Muslimka: Waxaa Abii Al-Dardaa Ilaah ha ka raalli noqdee laga soo
                wariyey inuu yiri:</p>
            <p>“Waxaynu la socdaalnay nebi Maxamed -NNDHA- bil Ramadaan, cadceedduna
                aad u kululeyd, heer rag innaga mid ah madaxa sacabbadooda saarteen
                kuleylka jira awgeed. Waxaana innaga soomanaa oo keliya rasuulkaa
                Ilaahay (SCW) iyo Cabdullaahi Bin Rawaaxa – Ilaahay ha ka raalli
                noqdee.”</p>
            <h2 id="cutubka-afraad-waxyaabaha-soonka-buriya-qofkana-afurin">CUTUBKA
                AFRAAD: WAXYAABAHA SOONKA BURIYA, QOFKANA AFURIN</h2>
            <p>Waxyaabaha soonka buriya waa toddoba:</p>
            <p>MIDDA KOOWAAD: Ninka oo xaaskiisa u taga maalinnimada, waana ninka oo
                laboodkiisa geliya dheddigoodka xaaskiisa.</p>
            <p>Qofka soomanna hadduu qofka dumarka ahi ugu tago sidaynu soo xusnay,
                soonkiisu wuu buri, hadday isu tagiddaana dhacdo maalin Ramadaan ah,
                soonkuna waajib ku ahaa, markaa waxaa ku waajib noqon kafaaro gud adag
                foolxumada ficilkiisa awgeed, oo ah inuu qoor furo – xureeyo addoon
                muslim ah, hadduusan awoodin, ama waayo qoor uu furo, waa inuu soomaa
                laba bilood oo isdaba joog ah, hadduusan inuu soomaa awoodin, markaa
                wuxuu quudin halkii soonka lixdan miskiin, tixraac xadiiskan rasuulka
                (SCW):</p>
            <p>Hadduusanse soonku waajib ku aheyn, sida qof musaafir ahoo xaaskiisa
                u taga, ama xanuunsan, wuu qalleyn soonkaa, kafaara gudna lagama
                doonayo.</p>
            <p>MIDDA LABAAD: Qofka oo ay mino – biyo shahwo ah – kaga timaaddo
                dhunkasho ama gaadda saar iwm, hadduuse qofka xaaskiisa dhunkado,
                waxnana ka iman, wax lagu leeyahay ma jiraan, waxbana kuma jabnaa sidaa,
                gaar ahaan hadduu qofka is hubo, iskana adag yahay, tixraac qowlka
                Caa’isha – Ilaahay ha ka raalli noqdee:</p>
            <p>MIDDA SEDDEXAAD: CABIDDA AMA CUNITAANKA. Wuxuu soonka kaga jabi
                hadday qofka calooshiisa gaarto, halkuu doono ha ka qaatee – afka ama
                sanka – noocay doontana ha ahaato cuntadaa ama cabitaankaa, mana
                bannaana inuu qofku cabbo ee uu neef qaato uunka ka baxa uunsiga iwm,
                waayo waxay gaari calooshiisa.</p>
            <p>MIDDA AFRAAD: Wax kasta ee soo gali kara macnaha cunitaanka iyo
                cabidda sida cirbadaha nafaqo sidka ah ee uu qofku kaga maarmayo cuntada
                iyo cabitaanka. Cirbidahase aan nafaqo sidka aheyn laguma afurayo.</p>
            <p>MIDDA SHANAAD: Qofkoo is dhiig bixiya, dhiig bixin jirkiisa saameyn,
                dhiig bixinta yarse sida baaritaan qofka lagu sameyn iwm, qofka kuma
                afurayo, waayo dhibaato ma leh.</p>
            <p>MIDDA LIXAAD: Qofkoo kas isu matajiyo, sida qofkoo iska soo saaro
                cunto iyo cabitaan uu qaatay hadduuse matagga iski kaaga yimaado soonkii
                wuu kuu jiraa, tixraac xadiiskan rasuulka (SCW):</p>
            <p>MIDDA TODDOBAAD: Caadada dumarka – dhiigga xaydka – iyo nafaasada oo
                ah dhiigga la socda dhalmada ee dumarka ka yimaada,</p>
            <p>Arrimahaa soonka burin aynu soo xusnay waxay qofka soonka ka jabin,
                qofkana afurin haddii seddex shuruud la helo.</p>
            <p>SHARDIGA KOOWAAD: Inuu qofka xukunkeeda ogyahay iyo waqtigaba.</p>
            <p>SHARDIGA LABAAD: Inuu xusuusan yahay.</p>
            <p>SHARDIGA SEDDEXAAD: Inuu isaga doorto, oo aan qasab iyo sandulle
                looga dhigin.</p>
            <p>Hadduu – masalan – qofka dhiig xun iska saaro ee uu istoobo isagoo
                qaba, maleynna inaan istoobidda lagu afurin, soonkiisa wuu u jiraa oo
                waa saxiix, waayo wuu moogaa xukunka, wuxuuna yiri sarreeye Ilaahay:</p>
            <p>Macnaha aayadda waxaa weeye:</p>
            <p>“Dembi idin kama soo gaarayo waxii gef ah ee aydun ogeyn, ula kac
                la’aannaa idiinkaga dhacay, wuxuuse dembi idinka soo gaari waxaad kas
                iyo ogaal ugu dhacdeen.”</p>
            <p>Wuxuu sidoo kale yiri sarreeye Ilaahay:</p>
            <p>Oo macnaheedu yahay:</p>
            <p>“Rabbow ha noo qaadin oo dembi ha nooga qorin waxaynu illowno ama gef
                ahaan inooga dhaca.” Sidaa waxaa ka baryey Ilaahay Mu’miniita.</p>
            <p>Markaa buu wuxuu yiri Ilaahay:</p>
            <p>Oo macnaheedu yahay:</p>
            <p>“Yeelay!”</p>
            <p>Waxaana ku soo arooray Saxiixeynka:</p>
            <p>“Waxaa laga wariyey Caddiyi Bin Xaatim – Ilaahay ha ka raalli noqdee
                – inuu labo kheyd, mid madow yahay, midna cad yahay barkinta hoosteeda
                gashtay, markaa buu eegaa habeenkii, saa wax uma muuqdaan isagoo sidaa
                moodi macnaha qowlka sarreeye Ilaahay.</p>
            <p>Kolkuu u sheegay arrintaa uu sameeyey rasuulkii Ilaahay (SCW).</p>
            <p>Wuxuu yiri rasuulkii Ilaahay (SCW):</p>
            <p>“Waxaa loola jeedaa caddowga maalinta iyo madowga habeenka.”</p>
            <p>Mana amrin inuu soonkiisa ku celiyo.</p>
            <p>Hadduu qofkana wax cuno isagoo is leh weli waagu ma baryin ama
                gabbalkii wuu dhacay, kaddib uu ogaado inay arrintu aheyn siduu mooday,
                soonkiisa waa saxiix oo wuu u jiraa, celisna ma leh, waayo waqtiguu
                moogaa…</p>
            <p>Waxaa ku soo arooray Saxiixul Bukhaariga.</p>
            <p>Waxaa laga soo wariyey Asmaa Binti Abii Bakar – Ilaahay ha ka raalli
                noqdee – inay tiri: “Waxaynu afurnay cahdigii Nebiga (NNDHA) maalin ay
                cirka daruur qarisay, markaa kaddib ayey cadceeddu soo baxday.”</p>
            <p>Waxay moodayeen inay dhacday, kaddib arrintu ma ayan noqon sida ay
                moodeen, oo qorraxdii baa soo baxday inkastoy afureen…</p>
            <p>Hadduu qallahu waajib yahay wuu u caddeyn lahaa rasuulkii Ilaahay
                (SCW) waayo Ilaahay diin dhan buu ku soo diray nebigiisii (SCW).</p>
            <p>Hadduu arrintaa rasuulka (SCW) caddeeyeyna, wayna soo gaarsiin
                lahaayeen saxaabadii – Ilaahay dhammaantood ha ka wada raalli noqdee –
                waayo Ilaah baa kafaala qaaday dhowrista iyo xafidaadda diinta, maadaama
                ayanna na soo gaarsiin asxaabtii, waxaynu halkaa ka ogaan inuusan nebigu
                (NNDHA) amrin, kolba hadduusan amrinna, waxaynu ogaan inayan waajib
                aheyn in la qalleeyo…</p>
            <p>Ha yeeshee waa inuusan qofka is dhigan, barashada axkaamta diinta ku
                dadaalo, rugaha iyo masaajidda ay diinta ka socdaan ku xirnaado,
                ehludiinka daacadda ah la xiriiro, oo ayan aheyn xukunkaa uu moog yahay
                dhayalsasho awaamirta Ilaahay iyo ka jiifsasho barashada waxa uu faray
                iyo waxa uu ka joog yiri… waxaa sidoo kale qofka la dooni inuu hubsado
                waxa uusan yaqiintooda heyn.</p>
            <p>Qofkuna hadduu intuu is illoobo wax cuno ama cabbo, kama jabayo
                soonkii oo halkiisii buu ka wadi, mana afurayo, tixraac qowlka nebi
                Maxamed (NNDHA):</p>
            <p>Macnaha xadiiska waxaa weeye:</p>
            <p>“Qofkii intuu is illoobo – isagoo sooman – waxcuna, ama wax cabba,
                soonkiis ha dhammeystirto, Ilaah baa quudiyey e.” Xadiis mutafaq ah.</p>
            <p>Qofkuna haddii lagu qasbo oo sandulle looga dhigo inuu wax cuno ama
                cabbo, ama isagoo luqluqan ay biyo calooshiis u fakadaan -isagoon u
                qasdin – ama intuu riyooda maalin isagoo sooman shahwo mino baxo,
                soonkii kama jabayo, oo wuu u jiraa, waayo arrimahaa oo idil kas cad uma
                uusan falin, mana aha arrimo uu ku tala galay isaguna door biday.</p>
            <p>Cadayashadana soonku kuma jabo, balse waa sunno, qofkuna waqtiguu
                doonuu cadaysan karaa ama billowga maalinta ama dhammaadkeeda, ama
                dhexdeeda. Waxaana u bannaan qofka sooman inuu falo wax ka fududeeya
                dhibka, harraadka, iyo kuleylka soonka, sida isagoo biyo isku qaboojiya
                iwm, waayo nebi Maxamed (NNDHA) wuxuu madaxa isaga shubi jiray biyo
                isagoo sooman, harraadka uu dareemi awgeed, Ibnu Cumarna – Ilaah ha ka
                wada raalli noqdee isaga iyo aabbihiba – intuu duub maro ah qoysto ayuu
                is marin jiray isagoo sooman.</p>
            <p>Haweeneyda xaamilada ah iyo midda ilmaha nuujinna waxaa u bannaan
                inay afuraan hadday ilmahooda u baqaan – ilmaha uurka ku jira, ama
                ilmaha ay markaa nuujin – waxaana ku waajib ah inay qalleeyaan,
                miskiinna quudiyaan iyagoo labadaba isku dari. Tusaale ahaan haweeney
                baa iyadoo ilmo ay nuujin u baqi afurtay bishii Ramadaan oo dhan, markaa
                waxaa ku waajib noqon inay qalleyso, soddon miskiinna oo ah tirada
                maalmahay afurtay quudiso, habka quudinta waa iyadoo 30 miskiin u
                qaybiso bariis ama galley iwm – hadba quudka dalkaa qaalibka ka ah –
                qaddar dhan kiilo iyo bar ama ay isugu yeerto iyadoo ninkeeda ama ragga
                ka mas’uulka ah la qorsheyn 30 miskiin qado ama casho siiso, ama waxaa u
                bannaan inay qiimo dhan qado 30 qof ay u dhiibto qof ehlu diin daacad ah
                ee qayb weyn kaga jira fidinta diinka Ilaahay si ay nolosha dadka u
                hagaagto, amni iyo ammaanna loogu noolaado, qofkaas oo gaarsiin
                lacagtaa, uguna iibin raashin reero diinta ku wanaagsan ee sabool ah,
                tusaale ahaan hadday qado meel dhexaad ah tahay qiimaheed Shilin
                Soomaali 300, qofka dumarka ahina ay afurtay bil soon oo dhan iyadoo
                ilma ay nuujin ama uurka ku jira u baqi, way qalleyn lacag dhan Shilin
                Soomaali 9000 u dhiibi daaci diinta ku wanaagsan si uu masaakiinta uga
                quudiyo.</p>
            <p>Haddayse haweenta xaamilada ah ama ilmaha nuujin ay naf ahaantooda u
                baqaan, markaa way afuri dibna ka qalleyn, ha yeeshee quudin lagama
                doonayo, inay qallahaa raaciyaan, oo waa ay qalleyn oo keliya.</p>
            <p>Waxaa sidoo kale u bannaan qofka sooman inuu candhuuftiisa liqo, inuu
                ilig ama gows iska rido – inkastoo ay habboon tahay inuu habeenka u dib
                dhigto, hadduusan xanuun badan ku heyn.</p>
            <p>Waxaa sidoo kale u bannaan labada isqaba hadday habeennimada Ramadaan
                isu tagaan, ama qofkii isku junuubo inuu meyrashada subaxnimada u dib
                dhigtaan.</p>
            <p>Arrimahaana waa yusriga iyo dhib la’aanta Ilaah ina la dooni.</p>
            <p>Bisha Ramadaanna waxaa ku jidho habeen, habeennada sannadka ugu kheyr
                badan, oo ah habeenka Laylatul Qaddarka, habeenkaa oo ajar iyo lagu heli
                deeq Ilaah ka badan tuu qofku ku heli lahaa kun bilood oo ah 83 sano iyo
                afar bilood.</p>
            <p>Wuxuu yiri rasuulkii Ilaahay (SCW):</p>
            <p>Macnaha xadiiskana waxaa weeye: “Qofkii habeenka Leylatul Qadarka
                salaad habeenkii u kaca qiyaamu leylka – taraawiixda – isagoo Ilaahay
                darti ugu kici kagana abaal dooni, Ilaahay wuxuu u dhaafaa waxii horay
                dembi uga dhacay.”</p>
            <p>Qofka dumarka ahina waxaa wanaagsan inay gurigeeda ku tukato
                taraawiixda iyo qiyaamu leylkoo dhan, hadduu masaajidka ka fog yahay,
                gaadiid gaar ahna ayan heysan, ama jidku aamin aheyn.</p>
            <p>Waxaana qofka muslimka ah laga dooni inuu si gaar ah u daneeyo, una
                eegto habeenka Leylatul Qadarka, kuna duceysto ducadii uu rasuulka (SCW)
                baray Caa’isha – Ilaahay ha ka raalli noqdee – ee ahayd:</p>
            <p>Oo macnaheedu yahay:</p>
            <p>“Allow waxaad tahay cafiye cafinta jecel ee i cafi.” Waxaa soo
                wariyey Al-Tirmidi, saxayna.</p>
            <p>Qofkuna ha ka eego Leylatul Qadarka, oo si gaar ha u daneeyo tobanka
                cishee ugu dambeeya ee Ramadaan, gaar ahaan habeennada 21aad, 23aad,
                25aad, 27aad iyo 29aadka. Habeenka Leylatul Qadarkana waxaa soo daaddaga
                malaa’igta oo dhammi, iyagoo salaamaya, nabadgalyana u fidin Mu’miniinta
                tan iyo intay qorraxda habeenkaa – Leylatul Qadarka soo bixi – iyadoo
                aan fallaaro laheyn, sida ku soo aroodhay xadiiskan:</p>
            <p>Maxaa ka wanaagsan habeenkaa aan kululeyn, qaboobeynna, ee ku dadaal
                walaalkay Muslimka ahow badsashada kheyrka iyo inaad Ilaahay ugu
                dhowaato samafallo kala duwan.</p>
            <p>Waxaana wanaagsan inaad fariisato ood ku ictikaafto masjid jaamic ah
                adigoo Ilaahay kaga abaal dooni, ictikaafkaa oo aad ka billaabi gabbal
                dhaca habeenka ay bisha Ramadaan tahay 21ka kuna dhammeyn gabbal dhaca
                maalinta ugu dambeysa ee Ramadaanka, tixraac xadiiskan Caa’isha –
                Ilaahay ha ka raalli noqdee – ay rasuulka (SCW) ka soo warisay:</p>
            <p>Waxaana aan ugu yeeri walaalahay Soomaaliyeed meel kasta ay joogaan
                inay bisha Soon ay ka faa’iideystaan, xumo oo idil ka fogaadaan, bishaa
                iyo wixii ka dambeeyaba daacadda Ilaahay lasumaan, ku dadaalaan, addooma
                dhab ah Eebbe u noqdaan, dadkuna isu naseexeeyaan wanaagga lays faro,
                xumaha layska reebo, rugaha ay casharrada diiniga ah ka socdaan laga
                wada qayb qaato, cilmiga laga soo bartana la dhaqan galiyo.</p>
            <p>Qof kastana bishaa waxaan kheyr aheyn Ilaahay uusan ku arag, samaha
                loo kala tartamo.</p>
            <p>Soonkana sidaynu horay u soo xusnay fadli weyn buu leeyahay iyo deeq
                Allaah – faradkiisa iyo naafiladiisaba. Waxaa laga soo wariyey Sahal bin
                Sacad in nebiga (NNDHA) yiri:</p>
            <p>Macnaha xadiiskana waxaa weeye:</p>
            <p>“Waxay jannadu leedahay irrid la yiraahdo al-Rayaan, waxaana la oran
                aakhirada aaway ehlu-soomkii? Kolkuu galo qofka ugu dambeeya ee iyaga
                ah, ayaa irridkaa la xiri.”</p>
            <p>Waxaa soo wariyey al-Bukhaari iyo Muslim.</p>
            <p>Siduu qofkana uga mid noqdo kuwaa ha ku dadaalo soonka faradka ah ee
                bisha Ramaadaan, iyo soonka sunnada ah ee uu rasuulka ummaddiisa ku
                boorriyey, waxaana ka mid ah inuu qofka bisha Soonfur (Shawaal) lix
                cisho ka soomo, shardina ma aha inuu qofka is xijiyo:</p>
            <p>Wuxuu yiri rasuulkii Ilaahay (SCW):</p>
            <p>Macnaha xadiiskana waxaa weeye:</p>
            <p>“Qofkii bisha Ramadaan sooma, dabadeedna raaciya lix maalmood ee uu
                ka soomo bisha Soonfur, wuxuu la mid yahay qof cimrigiisii oo idil
                soomay.” Waxaa soo wariyey Muslim.</p>
            <p>Waxayna u noqon sida qof cimrigoo idil soomay, waayo waxay Rabbi iyo
                rasuulki inoo sheegeen in qofka halkii wanaag uu la yimaado toban looga
                dhigi, sidaa awgeed hadduu qofka soo soomay bil Ramadaan oo dhan waa 30
                cisho, kaddibna hadduu lix maalmood ka soomo Soonfur, isugeyntooda waa
                36 cisho, markaa buu Ilaahay siduu ballan qaadan 36daa maalmood ka soo
                qaadi ajar ahaan 360 maalmood, waayo halkii maalin qofka Ilaahay toban
                maalmood buu uga qori xagga ajarka.</p>
            <p>Sidaa buu qofka hadduu soomo bisha Ramadaan, dabadeed raaciyo lix
                maalmood ee uu bisha soonfur ka soomo uu ula mid yahay sida qof cimrigi
                oo idil soomanaa.</p>
            <p>Waxaa kaloo ka mid ah soonka sunnada ah ee uu rasuulka innagu
                boorriyey, kheyr badanina uu ku jiro soonka maalmaha Isniinta iyo
                Khamiista, waayo waa labo maalmood ay ka war bixiyaan malaa’igaha dadka,
                ee qofka acmaashiisa Ilaah loo bandhigo waxaana wanaagsan in qofka laga
                warbixiyo isagoo kheyrka soonka ku jiro ee sooman, rasuulkana (SCW) wuu
                ku dadaali jiray soomidda maalmahaa, waana laba maalmood soomiddoodu
                ajar         badan lagu helo, tixraac qowlka rasuulka (SCW):</p>
            <p>Waxaa kaloo ka mid ah soonka sunnada ah ee rasuulka innagu booriyey,
                kulana dardaarmay asxaabtiisa inuu qofka bil kasta ka soomaa seddex
                maalmood, waxaana wanaagsan inuu ku beegaa qofka maalmaha cadadka ah
                13ka, 14 ka iyo 15ka ee bisha Islaamka. Tixraac qowlka rasuulka
                (SCW):</p>
            <p>Seddexdaa maalmood qofkii bil walba ka soomaanaa, waa sida qof bishii
                dhammaanteed wada soomay waayo halkii xasano qofka Ilaahay toban buu uga
                dhigaa, sidaa awgeed bay seddexdii maalmood soddon uga dhigan yihiin
                xagga ajarka.</p>
            <p>Waxaa kaloo ka mid ah soonka sunnada ah ee qofka u wanaagsan inuu
                soomaa soonka Caashuuraa ee ah sagaalaadka iyo tobanaadka bisha Muxarram
                ee ah bisha Xajka xigta, waana markii uu Ilaahay halaagay Fircoon,
                badbaadiyeyna Muuse – nabad dushiisa ha ahaatee, rasuulkana (SCW) wuu
                soomi jiray, ummaddiisana ku boorriyey inay soomaan Caashuurada. Tixraac
                qowlkiisa (SCW):</p>
            <p>Waxaa kaloo wanaagsan in la soomaa maalinta Carafada la taagan yahay
                oo ah maalinta ka horreysa Iidda Carafo, taana waa qofka aan xaj ku
                jirin ee aan markaa xajineyn.</p>
            <p>Soonka waajibka ahna waa soonka nidirka ah iyo kafaara gudka.</p>
            <p>Soonka reebban waa soonka uu qofka xajka ku jiro soomo maalinta
                Carafada, iyo inaad Jimco ama Sabti soon ku gaar yeesho, ha yeeshee
                dhibaato ma leh hadduu Jimco kugu yimaado adigoo soon waday, sida qofka
                sooma bishii seddex maalin sunno ah 13ka, 14ka iyo 15ka, hadday ku soo
                hagaagaan Khamiis, Jimce iyo Sabti, markaa dhibaato ma leh.</p>
            <p>Sidoo kale waxaa ka mid ah soonka reebban soonka maalinta aan la
                hubin inay soon tahay – inay Ramadaan tahay iyo in kale.</p>
            <p>Soonka sunnada ahna niyeysi hore shardi uma aha, oo uma baahna qofkoo
                aan ku seexan habeenkii inuu soomaa ayuu wuxuu go’aansan karaa
                subaxnimada intuusan wax cunin inuu soomaa.</p>
            <p>Soonka faradka ahise – Ramadaanka – waa shardi qofka inuu
                habeennimada niyeysto. Tixraac qowlka rasuulka (SCW):</p>
            <p>Macnaha xadiiskana waxaa weeye:</p>
            <p>“Qofkaan inuu soomaa – soonka faradka – go’aansan, niyeysanna
                aroornimada ka hor, soomid kama ansaxi.” Waxaa soo wariyey Axmed iyo
                ehlu-Sunanka, waxaana saxay Ibn Khuzeymah.</p>
            <p>Niyeysiga soonku ma aha in kor lagu dhawaaqo oo la yiraahdo:</p>
            <p>‘Nawaytu farada soomi can adaa’ in.’</p>
            <p>Ama iimaamka ku dhawaaqo ma’muumiintana ka daba jiibiyaan, waayo
                sidaa nebiga iyo asxaabtiisaba kama ayan sugnaan, waana bidca diinta ku
                cusub, habow leh, ee dadku ha iska daayeen.</p>
            <p>Sida nebiga iyo asxaabtiisa ka sugnaatayna waa inuu qof kasta gaarki
                qalbiga ka niyeysto, ku tala galo habeennimada inuu soomaa isagoo ugu
                diyaar noqon soonkaa suxuur iwm.</p>
            <p>Waxaa sidoo kale bidca ah ducada layska daba akhrin ee kor loogu
                dhawaaqo, qofkana waxaa habboon inuu iskii u duceysto, afkiisa hooyo ku
                duceysto hadduusan Carabiga aqoon, waqtiyada ducada la aqbalana si gaar
                u eegto, sida kolkuu sujuudi, labada aadaan dhexdooda – aaddanka hore
                iyo aqimmada, atixiyaadka dambe kaddib iyo intuusan qofka salaamo
                noqsan, saacadda Jimcaha ku jidha iwm.</p>
            <p>Waxayna sunnada ku jidhaa ee habboon in afurka la dadejiyo, oo kolka
                Maqribka la addimo toban daqiiqo fursad ah dadka la siiyo ay ku yari
                afuraan, dabadeedna masjidka la soo aado si jamaacad ahaan loogu tukado.
                Wuxuu yiri rasuulkii Ilaahay (SCW):</p>
            <p>Macnaha xadiiskana waxaa weeye:</p>
            <p>“Dadka weli kheyr bay ku sugan yihiin intay afurka dadejinayaan.”
                Waxaa soo wariyey al-Bukhaari iyo Muslim.</p>
            <p>Qofkuna waxaa wanaagsan hadduu awoodo inuu cumreysto bisha Ramadaan,
                waayo cumrada Ramadaanka la gutaa waxay leedahay ajar la mid taa xajka.
                Tixraac qowlka rasuulka (SCW):</p>
            <p>Ogaadaana, walaalayaal, inayan bannaaneyn sidaynu soo sheegnayba in
                hadduu qofka rukhsad uu Ilaah siiyey awgeed la afuro sida xanuun,
                socdaal, haween caadadii awgeed la afurtay ama nafaasad, qallahaa ku
                waajibay ay dib u dhigtaan illaa uu Ramadaankii kale ku soo galo.</p>
            <p>Qofkii sidaa yeelana ee dhayalsaday inuu iska gudo soonkaa lagu
                yeeshay – isagoo aan cudur daar laheyn – waxaa ku waajibi inuu qalleeyo,
                islamarkaana miskiin quudiyo, tusaale ahaan qofbaa 21 maalmood soon
                farad ah lagu leeyahay, hadduu Ramadaankii kale qofku ku soo galo
                isagoon iska gudin, waa inuu kolkuu Ramadaankaa ku soo galay dhammaado,
                ciiddana laga baxo billaabo inuu iska gudaa soonkaa – 21kaa maalmood –
                lagu lahaa, isla markaana quudiyo 21 miskiin oo ah kafaara gudka soonkaa
                deynka ku ahaa ee uu dib dhigtay cudur daar la’aan, wuxuu qofka wax
                quudin yeeli karaa dhowr siyaabood, sida:</p>
            <p>A – Inuu 21 qof oo miskiin ah wadajir qado ama casho u siiyo, waana
                inay dadkaa u quudin diinta ku toosan yihiin. Tixraac xadiiska:</p>
            <p>Macnaha xadiiskana waxaa weeye:</p>
            <p>“Saaxiib ha ka dhigan cidaan mu’min aheyn, raashinkaagana ha siin
                cidaan Ilaahay ka baqin.”</p>
            <p>B – Inuu qof ehlu-diin dhab ah, dadkana diinta ugu yeera, wax soo
                saar diineed leh, sida qof duruus xoog leh akhriya, cajalado dadka
                diinta bara duubay ama buugag Islaamka u adeegi qora u dhiibo lacag
                raashin u goyso 21 qof, tusaale ahaan hadday qado meel dhexaad tahay 300
                Shilin Soomaali.</p>
            <p>Waxaa 300 lagu dhufan 21 qof, 300 x 21 = waa Shilin Soomaali
                6,300</p>
            <p>Si uu qofkaa daaciga ah raashin ugu iibiyo qoysas diinta ku wanaagsan
                ee sabool ah.</p>
            <p>C – Inuu qofkaa min kiilo iyo bar raashinka dalkaa ka cunnada ah sida
                bariis, galley iwm u qaybiyo 21 miskiin.</p>
            <p>D – Inuu qado siiyo ama casho qof miskiin ah 21 cisho. Qofka soomanna
                ha badsado akhriska Qur’aanka, inuu sadaqo la baxaa, iyo samahoo
                dhan.</p>
            <p>Wuxuu yiri rasuulkii Ilaahay (SCW):</p>
            <p>Macnaha xadiiskana waxaa weeye:- “Qofkii afuriya qof soomanaa, wuxuu
                Ilaahay u qoraa ajarka ciddaa soomaneyd oo kale, hayeeshee waxba kama
                nuqsaamayaan ajarka ciddii soomaneyd.” Waxaa soo wariyey al-Tirmidi,
                wuxuu yiri waa xadiis sanad wanaagsan, saxiix ah.</p>
            <p>Qofkuna sidoo kale ha badsado tasbiixda, sida inuu yiraahdo:</p>
            <p>Oo macnaheedu yahay: “Ilaahow adigaa nuqsaan ka maran, mahadina ay
                kuu sugnaatay.”</p>
            <p>Iyo qowlka:</p>
            <p>Oo macnaheedu yahay “Ilaah baa weyn.”</p>
            <p>Iyo qowlka:-</p>
            <p>Oo macnaheedu yahay: “Ilaah mooyee ilaah kale ma jiro cid wax la
                wadaagtana ma ay jiraan mahad iyo lahaanshoo idil isagay u sugnaatay,
                isagaa wax dila, waxna nooleeya, wax walibana isagaa kara.”</p>
            <p>Sidoo kale qofka ha badsado dembi dhaaf weydiisiga, sida inuu
                yiraahdo:</p>
            <p>Oo    macnaheedu yahay: “Ilaahow dembi dhaaf baan kuweydiisan kuuna
                toobad keeni.”</p>
            <p>Sidoo kale waxaad badsan ku salliga nebiga (SCW). Waayo xuskaa
                Ilaahay waa beer aad ku abuurin jannada.</p>
            <p>Wuxuu yiri rasuulkii Ilaahay (SCW):</p>
            <p>Macnaha xadiiskana waxaa weeye: “Inaan iraahdo ‘Subxaanallaah’, iyo
                ‘Alxamdu-lillaah’, iyo ‘Laa ilaaha illal Laah’, iyo ‘Allaahu akbar’ baan
                ka jeclahay kana doorsan lahaa waxa kastoo adduunka jira, cadceeddana u
                soo baxday.”</p>
            <p>Qofkuna ha u asxaan falo bishaa iyo qeyrkeedba agoonta iyo
                masaakiinta, waayo rasuulka Ilaahay wuxuu ahaa kan ugu deeqsisan dadka,
                wuxuuna aad u deeq badnaa bisha Ramadaan, waxaana aad u wanaagsan in
                sakada lala baxaa Ramadaan kasta. Qofkuna ha ku dadaalo inuu salaadda
                subax kaddib masjidka fadhiyo, Ilaahay ku xuso, Qur’aanka walaalladi
                Islaamka kula akhristo tan iyo intay cadceedda ka soo bixi, kaddibna
                laba rakcadood tukado.</p>
            <p>Qofkuna kolkuu tukado, naftiisa xuska Ilaahay ku daahir yeelo iyo
                gudashada faraa’idda Ilaah u xil saaray, ama kolkuu isagoo soomanaa
                afuro yuusan wasakh iyo qurun dhex dabaalin, oo ma aha inay indhahiisu
                noqdaan indho sheydaan, oo yuusan ku eegin dumarka uu gayo, guurna aan
                ka dhaxeyn, iyo waxyaabaha xun oo dhan, carrabkiisuna yuusan noqon
                carrab sheydaan, carrab dadka lagu xanto, lagu ximiyo, carrab dan la’aan
                u hadlo, oo dadka nolosheeda iyo arrimahooda gaarka ah ka sheekeeya –
                dumarkaba ha u bateen, inkastoo rag badan ay arrinta dumarka kala mid
                noqdeen, oy hadda ku biireen.</p>
            <p>Qofkuna yeynan dhagahiisu noqon dhago sheydaan, dhago wax xun lagu
                dhageysto sida xanta, xinta, wararka aan qofka khuseyn oo aan isaga la
                xiriirin sida inta is furtay, inta is qabatay, inta isku carootay, inta
                is colaadisay iwm.</p>
            <p>Wuxuuna yiri rasuulka ilaahay (SCW):</p>
            <p>Macnaha xadiiskuna waxaa weeye: “Wuxuu qofka wanaagga Islaamkiisu ku
                jiraa inuu ka tago, danna u gelin waxaan khuseyn.”</p>
            <p>Yeynan noqonna dhagaha qofka dhago sheydaan, dhago heesahaa iyo fanka
                qurmoonka dhagaysta. Qofkana yuusan yeelan af iyo addin sheydaan dadka
                uu ku waxyeelleeyo, addimo uu caweysyada tumashada uu ku tago, ama af uu
                dadka ku af lagaaddeeyo.</p>
            <p>Qof kastana oo ‘Muslim baan ahay’ leh ha iska jira oo ha ka fogaado
                inuu wax sawirro ama isa sawirro, sawir aan dan weyn keenin sida sawir
                baasaboor, teesaro leesan iwm, iyo inuu qofku ku dhaarto cidaan Ilaahay
                aheyn, waayo ku dhaarashada cidaan Ilaahay aheyn waxay ka mid tahay
                shirkiga yar qofka geyn oo ku ridi shirkiga weyn oo gaalnimo ah, qofkii
                ku dhaca, isagoon ka toobad keeninna dhintaa uu naar ku waari daa’in iyo
                abad.</p>
            <p>Sidoo kale waa inuu qofka iska jiraa kana fogaadaa isu ekeysiinta
                gaalada, cabitaanka sigaarka, istustuska, doodaha baadilka ah, xiiridda
                garka, cunitaanka ribada iyo ka shaqeynta bunuugta ribada bixiya, ama
                qaata, caymis gelinta nolosha iyo hantida iyo markhaati beenaadka,
                aflagaaddada, macaasidoo dhan qowl iyo ficilba, cuquuqidda waalidka,
                goynta riximka, xasadka, gacaltooyada gaalada, daryeel la’aanta salaadda
                iwm. Arrimahaa oo giddi xaaraan ah, sheydaanka innagu boorrin, Rabbi iyo
                rasuulkina inoogu digeen si ay noloshayada adduunka ugu hagaagto,
                aakhiradana samaan Eebbe u hantinno ee Ilaah mahad ha innaga gaaddo,
                gallada Islaamka, galladda salaadda, gallada soonka iyo galladahiisa
                badan awgeed.</p>
            <h2 id="cutubka-shanaad-salaadda-taraawiixda">Cutubka Shanaad: Salaadda
                Taraawiixda</h2>
            <p>Taraawiixdu waa kicidda habeennada bisha Ramadaan jamaaca ahaan
                salaad loogo kaco, wuxuu waqtigeeda ka billaaban salaadda cishaha kaddib
                illaa waa beriga. Nebiguna (NNDHA) ummada wuu ku boorriyey Qiyaamka
                Ramadaanka, oo wuxuu yiri:</p>
            <p>Macnaha xadiiska waxaa weeye: “Qofkii bisha Ramadaan u kaca habeenkii
                salaad, si iimaannimo ku dheehan tahay, isagoo Ilaah kaga ajar iyo abaal
                dooni, wuxuu Ilaahay ka dhaafaa dembiyadiisa hore»</p>
            <p>Waxaana ku soo arooray Saxiixul Bukhaariga:</p>
            <p>“Waxaa laga soo xigtay Caa’isha – Ilaah ha ka raalli noqdee – in
                nebigu -NNDHA- uu habeen masjidka qiyaamul leyl ku tukanayey, markaa bay
                dadkii qaar la tukadeen, habeenkii xigay ayuu haddana u kacay salaaddii,
                markaa bay dadkii soo bateen habeenkii saddexaad iyo afraadna ururkii u
                batay, ha yeeshee kama uusan soo qayb gelin nebiga, kolkuu waagu baryay
                ayuu u sheegay dadkii oo wuxuu ku yiri: ’Waxaan arkay sidaad yeesheen,
                waxaana iga reebay inaan idiin soo baxo baqdin aan ka baqay in laydun ku
                farad yeelo -waxay aheyd Ramadaan.” Sunnada rasuulkana waxay ku jidhaa
                in Qiyaamu Leylka Bisha Ramadaan – Taraawiixda – lagu soo koobo 11 kow
                iyo toban rikcadood – waayo Caa’isha – Ilaah ha ka raalli noqdee – ayaa
                la weydiiyey: “Sidee bay aheyd salaadda nebiga NNDHA Qiyaamul
                Leylka?”</p>
            <p>Markaa bay waxay tiri: “Kama badin jirin Ramadaanka iyo qeyrkiba kow
                iyo toban rikcadood.” Xadiis mutafaq ah.</p>
            <p>Waxaana Muwadda’a ku soo arooray oo laga soo xigtay Maxamed bin
                Yuusuf – oo kalsooni ah – inuu ka soo xigtay al-Saa’ib bin Yaziid -oo
                saxaabi ah – in Cumar bin Khaddaab – Ilaah ha ka raalli noqdee -amray
                Ubaya bin Kacab iyo      Tamiima ad-Daari in Qiyaamu Leylka Ramadaanka
                ay dadka tujiyaan kow iyo toban rikcadood…</p>
            <p>Haddii laga badiyana 11 rikcadood waxba kuma jabno, waayo nebigu ayaa
                la weydiiyey Qiyaamu Leylka wuxuu yiri:</p>
            <p>“Waa laba laba rikcadood, hadduuse midkiin ka baqo waaberiga, wuxuu
                tukan rikcad keliya ee u watarin rikcadahuu tukaday.”</p>
            <p>Wuxuu xadiiskan ku soo arooray Saxiixeeynka. Ha yeeshee waxaa habboon
                in la dhowro tiradii rasuulka (SCW) oo ah 11 rikcadood, qunyar loo
                tukado, aan qiyaamkana iyo akhriska Qur’aanka la dadejin, xaaladda
                dadkana la dhowro, lana tixgeliyo.</p>
            <p>Waxaana muslimiinta laga dooni inay ku dadaalaan oogidda iyo ka qayb
                galka salaadda taraawiixda, oo ayan ku dayacin hadba masjid aadistiis,
                waayo qofkii la billowda salaaddaa imaamka tan iyo intuu ka baxo, waxay
                u dhigan tahay isagoo habeenkii oo dhan salaad u taagnaa, xitaa hadduu
                jiifsado gurigiisa salaaddaa kaddib ee uusan habeenkii oo idil salaad u
                soo jeedin. Waxbana kuma jabna inay dumarka masjidka jamaacadda kula
                tukadaan, waase inay iyagoo dhab u xijaaban, oogadooda wada asturan
                tahay tin illaa cirib tagaan, wax udgoon ah haba yaraatee uusan ka soo
                udgeyn, kaga soo qayb galaanna salaaddaa si xishood iyo xushmad ku
                dheehan tahay, iskana ilaaliyaan inay waddooyinka istaagaan , ama dhex
                bartankeeda maraan.ama ku sheekeystaan.</p>
            <p>Waana inuu masjidka leeyahay meel gaar ah ee daboolan dumarka loogu
                tala galay, mashaqana ayan kala kulmeyn imaanshada masjidka, haddayse
                mashaqo kala kulmi imaanshadiisa, sida inay gaari rag iyo dumar isku
                ciriirin, aan lagu kala xishooneyn u soo raaceyso, ama xaafad fog ay
                deggan tahay aan masjid dhow laheyn taraawiixda lagu tukado, ama ay saq
                dhexe socon – iyadoo fitnad ayan ka nabad galeyn. Hadday intaan soo
                xusnay mid ka mid ah jidho, ma aha inay haweenta muslimadda ahi ay
                taraawiixda u soo baxdo, balse waa inay gurigeeda ku tukutaa. Waxaynuna
                ognahay inuu sharcigu dhigay inay qofka dumarka ee muslimadda ahi ay u
                wanaagsan tahay inay salaadaha faradka ah qolkeeda ku tukato,
                taraawiixda ka sakow, sidaa awgeed ma bannaana inay taraawiixda u soo
                baxdo iyadoo fitnad u bandhigan, ciriiri iyo nabad galyo la’aan la
                kulmi.</p>
            <p>Waxaana dumarka mu’miinta ah tusaale ugu filan Asmaa binti Abii Bakar
                as-Siddiiq – Ilaahay ha ka raalli noqdee – ka xishootay inay gaadiiday
                nebiga (SCW) iyo nafar asxaabta kamid ah ay saarnaayeen, soo fuusho
                iyadoo meel gaar ah loo banneeyey iyadoo daallan, gurigeeda iyo ninkeeda
                u soo adeegatay.</p>
            <p>Bal ka warrama dumar Islaam sheegan gaadiid aan la kala xishooneyn,
                isku soo ciriirin, iyadoonan adag ayan jirin, amaba leh taraawiix baynu
                u soconnaa – haweenta mu’minadda dhabta ahi waa tii gurigeeda ku tukata
                haddii ayan si Ilaahay raalli ka yahay masjidka ku soo gaareyn.</p>
            <h2 id="cutubka-lixaad-sakada"><strong>Cutubka Lixaad:
                    SAKADA</strong></h2>
            <p>Sakadu waa farad waajib ah ee ka mid ah faraa’idda Ilaahay, ina
                saaray. Waana mid ka mid ah tiirarka Islaamka, uguna muhiimsan labada
                shahaado iyo salaadda kaddib:</p>
            <p>Waxayna waajibnimadeeda ku caddahay oo lagu qeexay kitaabka Ilaahay
                ee Qur’aanka iyo Sunnada rasuulkiisii (SCW).</p>
            <p>Qofkii inkira ee qiri diida waajibnimadeeda ee yiraahda waajib ma aha
                gaalow, islaamkiina sidaa kaga bax, markaana labaa la kala doorin: inuu
                ka toobad keeno hadalkaa ama dil baa lagu xukumi, maadaamuu riddoobay,
                diintiina ka noqday.</p>
            <p>Qofkiisa mudulnimo awgeed (bakheylnimo) la bixin waayo, ama si dhan
                aan u gudan, ee wax ka reebta sako ku waajibtay, wuxuu ka mid noqon
                daalimiintaa cuquubada Ilaahay mudan iyo cadaabtiisa.</p>
            <p>Wuxuu yiri sarreeye Ilaahay:</p>
            <p>Macnaha aayadda waxaa weeye: “Yeynan moodin kuwaa bakheylaya, deeqda
                iyo galladda Eebbe siiyey, aan xaqu lagu leeyahay ka bixineyn, sida
                sakada iwm inay kheyr la hareen, balse waa u shar deeqdaa ay bakheyleyn,
                waynu ku maran doonaan ee lagu cadaabi hantidaa iyo deeqdaa ay
                bakheyleen maalinta qiyaamaha.”</p>
            <p>Waxaana ku soo arooray Saxiixul Bukhaariga:</p>
            <p>Macnaha xadiiska waxaa weeye: “Waxaa Abii Hureyrah – Ilaahay ha ka
                raalli noqdee – laga soo xigtay, inuu rasuulkii Ilaahay (SCW) yiri:</p>
            <p>“Qofkii Ilaahay uu maal siiyey, aanse sako ka bixin, wuxuu Ilaahay
                uga suureeyaa maalkiisa ugana dhigaa maalinta qiyaamaha mas labood ah,
                tintii madaxiisa ay ka hoobatay, ee aan wax timo ah madaxa ku laheyn,
                sun badni iyo da’ weyni awgeed, dhibco madowna ku leh indhaha dushooda,
                intuu isku maro qofkaa muslimiinta sakada ka bakheylay, afka iyo labada
                dibnood ka qabto ayuu wuxuu ku oran: ‘Maalkaagii baan ahay, kaydkaad
                dhigatay baan ahay ee aad ka soo tagtay Sakada aadan ka bixin.’</p>
            <p>Wuxuuna yiri sarreeye Ilaahay:-</p>
            <p>Macnaha aayaddana waxaa weeye: “Kuwa dahabka iyo qalinka – maalka –
                kaydin aan sakada Ilaahay ku waajib yeelay ka bixineyn, waxaad ugu
                bishaareysaa cadaab xanuun badan, maalin lagu kululeenayo naarta
                jahannama, markaa baa foolalkooda, dhinacyadooda, dhabarradooda lagu
                gubi oo lagu kaawayadeen, laguna oran, ‘Waa waxaad naftiinna u
                dhigateen, ee bal dhadhamiya dhibka waxaydun keydineyseen.’”</p>
            <p>Wuxuu yiri rasuulkii Ilaahay (SCW):</p>
            <p>“Qofkii geel lahaa sako ku waajibtayna aan ka bixin inta qofkaa
                caloosha loo seexiyo, marna dhabarka, gacmahana loogu fidiyo dhul siman
                ayaa geeliisii oo orod iyo xoog badan lagu soo deyn oo ay ku dul tuman,
                kuna durdurin, kolkay tii u dambeysay dul marto oo ay ku tumato, baa tii
                ugu horreysay kusoo laaban, sidaa bayna ugu durdurin geeliisii, uguna
                tuman qofkaa sakada aan ka bixin, iyagoo isu daba maraya, tan iyo inta
                loo kala garsoori addoommada maalin qaddarkeedu yahay konton kun oo
                suno, maalmaha aad tirsataan oo kale ah, isagoo dhibkaa iyo cuqubadaa ku
                jiri, kaddib ayuu jannada ama naarta dhabbaheeda qaadi, oo uu geli
                midduu Ilaah ka muteystay iyadoo loo eegi siduu camalkiisa kale
                ahaa.</p>
            <p>Qofkii ari lahaana, sako ku waajibtay aan ka bixin, inta qofkaa
                caloosha loo seexiyo, marna dhabarka, gacmahana loogu fidiyo dhul siman
                ayaa arigiisii oo xoog iyo hilib badan lagu soo deyn oo ay ku dul
                durdurin kuna tuman iyagoo qoobabkooda la dhacaya, geesahoodana ku
                hirdinaya, kumana jiri doonaan ari geesa qalloocan, ama aan geesa
                laheyn, kolkay tii u dambeysay ay ku tumato iyadoo ku dili qoobabkeeda,
                kuna hirdin geesaheeda, baa tii ugu horreysay ku soo laaban, sidaa buuna
                cadaabtaa iyo dhibkaa ugu jiri tan iyo inta loo kala garsoori addoomada,
                maalin qaddarkeedu yahay kanton kun oo sano maalmaha aad tirsataan oo
                kale ah, kaddib ayuu jannada ama naarta dhabbaheeda qaadi oo uu geli,
                hadba midduu Ilaahay ka muteystay iyadoo loo eegi siduu camalkiisa kale
                ahaa.”</p>
            <p>Wuxuuna ku soo wariyey Muslim qowlka rasuulka (SCW):</p>
            <p>Macnaha xadiiska waxaa weeye: “Qofkii geel ama lo’ ama ari lahaa aan
                sakadeeda bixin waxaa lagu salladi         iyagaa xoog badan, buuranna,
                markaa bay        ku dili qofka geesahooda, lana dhici cagafyahooda iyo
                qoobabkooda kolkay tii u dambeysay ay ka faaruqdo baa waxaa ku soo
                laaban tii ugu horreysay, dhibkaa iyo cadaabtaa buuna ku jiri tan iyo
                inta loo kala garsoori dadka.”</p>
            <p>Taana waa ciqaabta qofka sakada aan dan u galin kana bakheyla
                walaalahi muslimiinta, isagoo sidaa ugu caasin Rabbi iyo rasuulki,
                cadaawadna ugu muujin muslimiinta, iyo inayan walaaltooyo ka
                dhaxeyn.</p>
            <p>Ciqaabtiisa adduunkana waa in xoog iyo sandulle looga qaado iyo
                dagaal taana waxaa fulinteeda iska leh hoggaanka jamaacada muslimka,
                markaana waa labo qofkaa sakada bakheylnimo u diiday: inuu ku halaagsamo
                dagaalkaa, ama sakada oggolaado. Waxaynuna ognahay in Abii Bakar
                as-Siddiiq – Ilaahay ha ka raalli noqdee – uu la dagaalay qolooyinkii
                diinta ka noqday, dhimashadii nebiga (SCW) kaddib ee sakada diiday.</p>
            <p>Uuna yiri:</p>
            <p>Macnaha hadalka Abii Bakarna waxaa weeye: “Wallaahi hadday ii diidaan
                waxar keliyaay waqtigii rasuulka bixin jireen, sako ku waajibtayna ah,
                inaan kula dagaali!”</p>
            <p>Waxaana sidaa ku waafaqay asxaabtii oo dhan – Ilaahay ha kawada
                raalli noqdee – wada jir bayna ula dagaaleen qolooyinkii riddoobay, oo
                uma ayan kala ayan harin. Waxaana ku soo arooray Saxiixul Muslimka ee
                iyadana muujin ciqaabta qofka sakada aan bixin xadiiskan.</p>
            <p>Macnaha xadiiskana waxaa weeye: “Qof kastoo dahab ama qalin – ama
                maal u saaxiib ahaaday – xaqa Ilaahay aan ka gudan sida sakada iwm,
                wuxuu Ilaahay ku abaal mariyaa maalinta Qiyaamaha inuu xoolahiisa kaga
                dhigo weelal dab ah, lagu soo kuleleyn naarta jahannama, markaa baa lagu
                gubi, laguna kaawiyadeen foolkiisa, dhinacyadiisa, iyo dhabarkiisa,
                kolkay yari qaboobaanba dib baa loo kululeyn, cadaabtaa buuna ku jiri
                maalin dhererkeeda la eg yahay konton kun oo sano, tan iyo inta loo kala
                garsoori addoommada.”</p>
            <p>Sakaduna waxay leedahay faa’idooyin badan, mid diineyd, mid dhaqan
                iyo dhaqaale, iyo mid bulshaba. Waxaynuna ka xusi arrimahan soo
                socda:</p>
            <p>Waxaa ka mid ah faa’idooyinkeeda diinta:</p>
            <ol type="1">
                <li>Waa fulin iyo oogid tiir ka mid ah tiirarka Islaamka ee uu qofku ku
                    helayo ladnaan adduunyo iyo liibaan aakhiro.</li>
                <li>Waxay qofku u dhoweyn Rabbigiisa, kordhin iimaankiisa, arrintaa oo
                    ay kala mid tahay falidda arrimaha kale ee Ilaah inoo xilsaaray.</li>
                <li>Wuxuu qofku ku muteysan ajar badan iyo gallad Eebbe iyo xoolaha oo u
                    barakooba (tarma).</li>
            </ol>
            <p>Wuxuu yiri sarreeye Ilaahay:</p>
            <p>Macnaha aayadda waxaa weeye: “Alla ribada wuu baraka tiraa,
                sadaqaadkana koriyaa, sawaab aakhiro ee badanna qofkiisa kaga
                qoraa.”</p>
            <p>Sidoo kale wuxuu yiri sarreeye Ilaahay:</p>
            <p>Macnaha aayadda waxaa weeye: “Waxaad ribo ahaan u bixiseen, si dadka
                dhexdooda ay maalkiinna ugu kordhaan, Ilaahay xaggiisa idiin kagama
                kordhayaan, waxaadse sako ahaan ula baxdeen, idinkoo wajiga Ilaahay ku
                doonaya, kuwaa weeyaan, kuwa aan u laba laabayo ajarka iyo kheyrka ay la
                yimaadeen.”</p>
            <p>Wuxuuna yiri nebi Maxamed (NNDHA):</p>
            <p>Macnaha xadiiskuna waxaa weeye:</p>
            <p>“Qofkii saddaqo ahaan ula baxa xabbad timir ah qaddarkeed, uu xalaal
                ku kasbaday, Ilaahayna ma aqbalo waxaan kasab xalaal ah aheyn, Ilaahay
                midigtiisuu ku qaataa, kaddibna u koriyaa ciddii la baxday, sida midkiin
                u koriya ilmaha yara, illaa ay saddaqadiisa noqoto sida buur oo
                kale.”</p>
            <p>Waxaa soo wariyey al-Bukhaari iyo Muslim.</p>
            <ol type="1">
                <li>Ilaahay wuxuu qofka ugu cafiyaa gafafkii ka dhacay, uguna dhaafaa
                    dunuubta, siduu yiri rasuulkii Ilaahay (SCW):</li>
            </ol>
            <p>Macnaheeduna waxaa weeye:</p>
            <p>“Sadaqadna – oo loola jeedo sakada waajibka ah iyo sadaqada tadawaca
                ah ee uu qofku isagu garto – waxay baqtisaa oo ay ka meertaa qofka
                dunuubta, sida ay biyahuba u damiyaan dabka.”</p>
            <p>FAA’IDOOYINKA DHAQAN-DHAQAALE:</p>
            <ol type="1">
                <li>Wuxuu qofka kaga mid noqon ehlu kheyrka samaha iyo sifaalaha
                    wanaagsan lagu tilmaamo.</li>
                <li>Waxay muujin naxariista qofka iyo maxabbada uu u hayo walaalahi
                    islaamka ee maxaysatada ah, qolooyinka naxariista dadka u galana,
                    galladda iyo naxariista ar-Raxmaan bay ku guuleysan.</li>
                <li>Waxtarka uu qofku u galo walaalahi islaamka – xoog ama xoolo ama
                    aqoon kordhin – kay ahaataba, waa sharaf qalbiga sharaxda, walaalahaa
                    islaamkuna ay kugu jeclaan, maxabbad iyo kalgaceyl kuugu heyn.</li>
                <li>Sakadu waxay qofka ka daahirisaa, oo ay ka meyrtaa laxejeclada,
                    mudulnimada iyo xumahoo dhan.</li>
            </ol>
            <p>Siduu yiri sarreeye Ilaahay:</p>
            <p>Macnaha aayaddana waxaa weeye: “Waxaad xoolahooda ka qaadda saddaqo –
                sakada – aad iyaga ku daahirineysid, una ducee, ducadaadu naxariis bay u
                tahay, Eebbana waa kii maqal iyo cilmi badan.”</p>
            <p>Faa’idooyinkeeda Bulshannimo</p>
            <ol type="1">
                <li>Waxay dabooli baahida fuqarada ee bulshada ku badan.</li>
                <li>Sakadu waxay xoojisaa muslimiinta, heer wanaagsan gaarsiisaa.</li>
                <li>Waxay ka hor istaagi fuqarada inay xaasidnimo qalbigooda ugu qaadaan
                    walaalahood maalqabeennada ah, waayo hadday arkaan fuqarada inayan waxba
                    ugu ool hantida maalqabeennada – ha yaraato ama ha badnaato – waxaa laga
                    yaabaa inay colaad iyo cadaawad qalbiga ugu qaadaan hantileyda, kolba
                    haddayan tixgelin, danna u galin xuquuqdooda, ayanna baahi tirin.</li>
            </ol>
            <p>Haddayse kaydkooda wax ka siiyaan kolkuu sannad ka soo wareegaba sida
                bil Soon kasta arrimahaa way tirtirmi, muxabbad iyo kalgaceylna ka
                dhaxeyn.</p>
            <ol type="1">
                <li>Waxay tayo iyo taran ahaanba u kordhin maalka iyo kheyrka qofka
                    muslimka ah, tixraac qowlka rasuulkii Ilaahay (SCW):</li>
            </ol>
            <p>Oo macnaheedu yahay: “Saddaqo maal kuma nuqsaamo.”</p>
            <p>Oo hadday tiro ahaan u naaqisto, tayo iyo taran ahaan u naaqusin
                meyso, balse Ilaahay kheyr kale oo tarma buu qofka ugu hibeyn.</p>
            <p>Faa’idooyinka kor ku xusan waxay inoo muujin ahmiyadda ay sakada u
                leedahay nolosha qofka iyo bulshadaba ee mahad Ilaahay hanaga gaadho,
                Allahaa xigmadda iyo cilmiga aan la koobi karin u saaxiib ahaaday.</p>
            <p>MAALKA AY SAKADU KU WAAJIBTO:</p>
            <p>Maalka ay sakadu ku waajibto, waxaa inoogu faahfaahiyey qowl iyo
                ficil iyo qiridba rasuulkii Ilaahay (SCW), waayo Qur’aanka si guud ayuu
                Ilaahay kaga hadlay sakada, oo kuma faahfaahin, waayo sunnada nebiga
                ayaa leh caddeynta iyo faaqidaadda, siduu Ilaahay subxaanahu watacaalaa
                inoo sheegay, oo ay aayaddani muujin:</p>
            <p>Macnaha aayaddana waxaa weeye: “Waxaynu kugu soo dejinnay xuskan –
                sharafta iyo qiimaha ah – Qur’aanka, si aad dadka ugu caddeyso, waxa
                xagga Rabbigood kaga yimi, waxay mudan inay wanaagga garowsadaan,
                xaqaana u dhug yeeshaane.” Suuradda al-Naxl.</p>
            <p>Waxaana ka mid ah aayadaha dadka faraya sakada iyadoo si kooban -ee u
                baahan in la faaqido – kaga hadashay sakada, mowduucaa sadaqaadka si
                guud u soo qaadan – ee u baahan in si gaar ah loo biyaamiyo, qowlka
                sarreeye Ilaahay:</p>
            <p>Macnaha aayaddana waxaa weeye: “Kuwa Eebbe rumeeyow wax ka bixiya
                waxa xalaal idinku soo galay ee aad shaqeysateen, iyo waxaynu dhulka
                idiinkaga soo saarnay.”</p>
            <p>Waxay aayaddu taabatay in sako laga bixiyo hantida uu qofka leeyahay,
                iyo waxa dhulka kaga soo baxay. Sidoo kale wuxuu sarreeye Ilaah
                yiri:</p>
            <p>Macnaha aayadduna waxaa weeye: “Kuwa Eebbe rumeeyow wax ka bixiya
                deeqdaynu idin siinnay.” Suuradda al-Baqara.</p>
            <p>Waxay aayaddan ina fari inaynu wax la baxno guud ahaan, haddaba waxaa
                soo geli sako, saddaqo iskaa ah iyo qeyrkoodba.</p>
            <p>Aayadda hore ma ayan caddeyn inta ay la eg yihiin hantida iyo xoolaha
                ay sakadu ku waajibi oo la yiraahdo NASAAB, nasaabkuna waa qaddarka
                hadday hantida iyo xoolaha ay gaaraan sakada laga bixin, sidoo kale
                aayaddu ma ayan caddeyn, waxa dhulka ka soo baxa ee sakada laga dooni
                sida sareenta, iyo timirta, iyo waxa aan sakada laga dooneyn sida
                khudradda iyo fawaakihda, – tusaale ahaan.</p>
            <p>Aayadda labaadna si guud ayey u amartay in wax lala baxo oo ma ayan
                qeexin:</p>
            <p>In loola jeedo nafaqadaa la bixin sakada iyo in kale, haddii sakada
                loola jeedo maxaa sako laga bixin? Noocma? Immise ayaa laga bixin?
                Arrimahaana waxaa u xilsaarsan sunnada nebiga (NNEDHA) inoona
                biyaamisay:</p>
            <p>Waxaa sako in laga bixiya leh, oo ay ku waajibtaa:</p>
            <ol type="1">
                <li>Dahabka iyo qalinka iyo lacagaha kala duwan.</li>
                <li>Silcidaha – badeecadaha – iibka u bandhigan iyo kuwa keydka ah ee
                    qiimaha wanaagsan lala dooni, muddana ooli kara.</li>
                <li>Maal dhulka hoosti ku aasnaa ee la helay, waxaana la yiraa Rakaaz oo
                    ah hanti ay dadkii hore aasteen.</li>
                <li>Macaadinta waxtarka leh, sida birta, batroolka, dhuxul dhagaxeedka
                    iwm.</li>
                <li>Xoolaha oo ah geela, lo’da iyo ariga.</li>
                <li>Miraha dhulka ka baxa ee quudashada iyo kaydsashada gala sida
                    sarreenta, galleyda, timirta, masaggada iyo sisinta.</li>
            </ol>
            <p>GOORMAY SAKADU WAAJIBTAA?</p>
            <p>Sakada ku waajibka ah hantida qofka muslimka ah, waxay leedahay
                sharuud lagama maarmaan ah in la helaa, sakaduna ku waajib noqon meyso
                hantidaa haddii sharuuddaa la waayo, sharuuddaa oo ah:</p>
            <ol type="1">
                <li>Lahaansho dhan oo ah inay hantidaa ku jidho gacanta cidda leh, xor u
                    yahay maamulkeeda, waxaana soo geli lahaanshada dhan iyo maalka
                    gacantaada ku jira, amaah aad ku leedahay dad aad kolkaad doonta ka heli
                    kadho, ee inay iska bixiyaan awooda, iyaguna aan inkirsaneyn.</li>
                <li>Bislaanshaha miraha beeraha, waayo sako lagama doonayo miraha
                    intayan adkaan, iyo sidoo kale timirta intayan bislaan oo ayan ceyriin
                    bixin.</li>
            </ol>
            <p>Wuxuu yiri sarreeye Ilaahay:</p>
            <p>Macnaha aayaddana waxaa weeye: “Xaqa lagu leeyahay ka baxsha maalinta
                aad beerta goyneysaan.” Suuradda al-Ancaam.</p>
            <ol type="1">
                <li>Inay sannad ka soo wareegtay – xoola – nasaabka uu qofku milkaday,
                    nasaabkuna, sidaynu horay u soo sheegnay waa inta hadday hantidu gaadho
                    sako laga dooni. Shardigan ah in sannad kastaba sakada laga bixiyaa
                    waxay ku kooban tahay dahabka, qalinka, lacagta, xoolaha iwm.</li>
                <li>Inay qaddar ahaan nasaab gaaraan, oo ah xadka maalka hadduu gaaro
                    sakadu ay ku waajibto, nasaabkuna mid ma aha oo wuxuu ku xiran yahay
                    hadba waxa sakada laga bixin, tusaale ahaan nasaabka xoolaha la mid ma
                    aha kan dahabka, qalinka, lacagaha iyo miraha beeraha, waxaynuna si gaar
                    ah kaga hadli mid waliba nasaabkeed, oo ah inta hadday gaaraan sako laga
                    dooni.</li>
            </ol>
            <p>DAHABKA IYO QALINKA:</p>
            <p>1- Dahabka:</p>
            <p>Nasaabka dahabka – hadduu ceyriin yahay iyo haddii kaleba – wuxuu
                ahaa berigii rasuulka (SCW) labaatan Diinaar, – Diinaarkaa oo dahab ahaa
                – halkii Diinaarna wuxuu la ekaa, miisaankiisuna ahaa toddobatan iyo
                labo (72) xabbo oo sareen meel dhexaad la il bixiyey ah, miisaankeeduna
                yahay garaam ahaan seddex garaam iyo bar, taqriiban.</p>
            <p>Sidaa awgeed, haddii seddex garaam iyo bar lagu dhufto labaatan
                Diinaar, waxay noqon toddobaatan garaam, oo ah qaddarka hadduu dahabka
                la eg yahay la dooni in sakada laga bixiyo, sidaa awgeed qofkii leh
                dahab gaaraya toddobaatan garaam ama lacag goysa ama ka badan, xowlna uu
                ka soo wareegay (sannad) waxaa ku waajib ah inuu sako ka bixiyaa… sakada
                ku waajibka ah dahabkana waa boqolkiiba laba iyo bar, sidaa daraaddeed
                waxaa ku waajib ah toddobaatankaa garaam laba garaam oo rubuc la’.</p>
            <p>Waxii toddobaatan ka batana waa iyaga iyo xisaabtooda, intay
                gaaraanba, boqolkii garaamba waxaa laga dooni labo iyo bar garaam, ama
                dhigankood oo lacag ah.</p>
            <ol type="1">
                <li>Qalinka:</li>
            </ol>
            <p>Nasaabka qalinkana waa shan waqiyadood, waqiyaddiina waxay aheyd
                afartan Dirham oo qalin ah waqtigii rasuulka (SCW), marka kolkii afartan
                lagu dhufto shan waqiyadood, waxay noqon laba baqol oo Dirham,, oo ah
                nisaabka qalinka, tixraac xadiiska rasuulkii Ilaahay (SOW):</p>
            <p>Macnaha xadiiska waxaa weeye: “Shan waqiyadood waxii ka yar sako kuma
                waajibto.” Halkii Dirham wuxuu miisaankiisa ahaa kow iyo konton xabbo oo
                sareen ah, garaam ahaan dhan labo garaam iyo tobon dhig seddex dhig
                garaam (2.3) markii lagu dhufto laba boqol oo Dirham waxay noqon afar
                boqol iyo lixdan garaam oo ah nasaabka qalinka. Waxaana sako ahaan laga
                bixin boqolkii laba iyo bar sida dahabka.</p>
            <p>Sidaa awgeed, waxaa laga dooni afar boqol iyo lixdankii garaam ee
                qalin ahba sako dhan kow iyo toban garaam iyo bar, ama dhigankood
                lacagtaa wareegeysa ah, sidaa daraaddeed qofkii leh afar boqol iyo
                lixdan garaam oo qalin ah ama lacag goyn karta xoolna (sannad) uu ka soo
                wareegay, waxaa ku waajib ah inuu sako ka bixiyaa dhan boqolkiiba labo
                iyo bar.</p>
            <ol type="1">
                <li>Geela</li>
            </ol>
            <p>Geela hadduu tiro ahaan shan neef gaaro sakaa ku waajibta, tixraac
                qowlka rasuulkii Ilaahay (SCW):</p>
            <p>Macnaha xadiiska waxaa weeye: “Geelu hadday shan neef hoos ugu
                dhacaan sako laguma leh.”</p>
            <p>Sidaa awgeed, nasaabka geelu waa shan neef, qofkii leh shan neef oo
                geel ah waa inuu kolkuu xool – sannad – soo wareegaba, sako ka bixiyaa
                dhan neef ari ah.</p>
            <ol type="1">
                <li>Lo’da</li>
            </ol>
            <p>Lo’da nasaabkeedu waa hadday soddon neef gaaraan, qofkii soddon neef
                oo lo’ ah leh sannadna ay ka soo wareegtay lahaanshadaa waa inuu sako ka
                bixiyaa. Sakadeeduna waa weyl ama dibi gu’ jir ah, waxaana u daliil ah
                xadiiskan Mucaad – Ilaahay ha ka raalli noqdee:</p>
            <p>Macnaha xadiiska Mucaadna waxaa weeye: “Wuxuu ii diray rasuulkii
                Ilaahay (SCW) Yaman, wuxuuna i amray inaan soddoonkii neef ee lo’ ah ka
                qaado dibi ama weyl gu’ jir ah, afartankii neef ee lo’ ahibana qaalin
                neef lo’ ahoo laba jir ah.”</p>
            <ol type="1">
                <li>Ariga</li>
            </ol>
            <p>Arigana waxay sakadu ku waajibtaa oo nasaab u ah afartan neef. Ciddii
                afartan neef oo ari ah leh, riyo iyo ido ama isku dhex jir waxay
                ahaadaanba, sannadna ka soo wareego, waa inuu sako ka bixiyaa dhan
                ceesaan neef ari ah oo sannad dhammeystay, sannadkii labaadna gashay.
                Tixraac xadiiskan Anas – Ilaahay ha ka raalli noqdee:</p>
            <p>Macnaha xadiiska waxaa weeye: “Sakada arigana waxaa laga bixin
                kuwooda daaqa, hadday afartan neef gaaraan illaa iyo boqol iyo labaatan
                neef, neef keliya, tirada 120 ka badan illaa iyo labo boqol (200) waxaa
                sako ahaan looga bixin laba neef oo ari ah.” Waxaa soo wariyey
                al-Bukhaari – Ilaahay ha u naxariistee.</p>
            <ol type="1">
                <li>Miraha</li>
            </ol>
            <p>Miraha beeraha ka soo go’a nasaabkoodu waa hadday gaaraan shan owsuq,
                tixraac qowlka rasuulkii Ilaahay (SCW):</p>
            <p>Macnaha xadiiska waxaa weeye: “Wixii shan wisiqadood ka yar sako kuma
                waajibto wisuquna waa lixdan koombo, koombadiina waa afar illaa afar iyo
                bar mugga laba sacabbadood ruux calaacalo meelo dhexaad ah leh, ama
                koombo labo kiilo iyo bar qaad ah.</p>
            <p>Sidaa awgeed qofkii leh shan wisiqadood oo xubuub ah – badar –
                masaggo, galley, sareen, iwm ee beertiisa uga soo go’day waa inuu ka
                bixiyaa sako dhan kolka waxii beerta ka soo go’ay tobon dhig loo dhigo,
                dhig taana waa hadday biyaha roobka ama ilaha ay ka waraabeysay, amaba
                ay tahay mid iska soo baxda aan biya laga waraabin haddiise makiinado,
                qalab iyo ceelal laga waraabinayey markaa waxaa laga bixin sako dhan
                kolka mirahaa beerta toban dhig loo dhigo, dhig barki sidaa awgeed
                shantii awsuqba waxaa sako ahaan looga bixin wisiq barki ama rubuci,
                hadba xaaladda beerta iyo biyaha ay ka waraabtay iyo qalabka loo
                adeegsaday. Waxaana u wanaagsan qofka beeraleyda ah ee Rabbi iyo
                rasuulki rumeysan inuu sameysto weel qaadi kara labo kiilo iyo bar, afar
                iyo bar mug sacabbo qof calaacalo meel dhexaad leh, uu ku kiileeyo
                badarka iyo mirahaa beerta uga soo go’ay lixdankii koombo markaa waa
                wisiq, qofkii shan wisiq leh, sako ha ka bixiya dhan nus wisaq ama
                rubaci, sidaynu horay u soo sheegnay, haddaba sida waraabku beerta ahaa,
                ama ha ka bixiya boqolkii koombaba, toban koombo haddii ay biyaha roobka
                iwm ku soo baxday, ama boqolkii koombaba 5 koombo haddii qalab iyo
                biyaha ceelasha iwm loo adeegsaday.</p>
            <p>Waxaana la dooni sidaynu horay u soo sheegnay inay koombadu tahay
                afar iyo bar mug qaad sacabbo ruux calaacalo meel dhexaad ah leh, ama
                laba kiilo iyo bar qaad ah.</p>
            <ol type="1">
                <li>Rakaaska:</li>
            </ol>
            <p>Rakaazka waa maal dhulka hoosti ku aasnaa ee la helay waxaana sako
                ahaan ku waajibto shan meel, meel. Tixraac qowlka rasuulka (SCW):</p>
            <p>Macnaha xadiiskuna waxaa weeye: “Rakaaskuna oo ah xoolo dhulka hoosti
                ku aasnaa ee laga helay, dadkii horena ay ka tageen waxaa ku waajibta,
                sako ahaanna loogo bixin, kolka shan dhig loo dhigo, dhig.”</p>
            <p>Sidaa awgeed qofkii helaa kansi dhulka ku aasan ee ah kayd ay dadkii
                hore ka tageen, waa in marka la helaba laga bixiyaa sako dhan boqolkiiba
                labaatan oo ah shan dhig, dhig.</p>
            <ol type="1">
                <li>Macaadinta</li>
            </ol>
            <p>Waxaa macaadiinta laga bixin sako dhan boqolkiiba laba iyo bar sida
                dahabka, qalinka iyo lacagaha. Ha yeeshee lalama sugayo xool, oo ah inay
                sannad ka soo wareegto.</p>
            <p>Sidaa awgeed, kolkuu la soo baxaba kaa macdanlaha ah qayb dhan
                nasaabka dahabka ama qalinka, horay buu sakadooda ka bixin oo la sugi
                mahayo inuu sannad ka soo wareego – xool.</p>
            <ol type="1">
                <li>Xulyadda:</li>
            </ol>
            <p>Oo ah dahabka iyo qalinka iwm ay dumarka xidhaan, sakana waxay ku
                waajibi haddii uu nasaab gaaro, qofkaa dumarkana ay kayd ahaan ula
                jeeddo, xirashadeeda ka sakow, ayanna cidna u oggoleyn inay amaahiso oo
                ay tabal caaro ahaan u siiso.</p>
            <p>Sidaa awgeed hadday xulyaddaa ah dahabka ama qalinka iwm ay dumarka
                xidhaan ayan dhammeyn nasaab, ama isku qurxin keliya loola jeedo, inay
                cid amaahisana ayan waxba ka qabin markaa sako lagama doonayo.</p>
            <p>Masaaladdani waa masalad laysku khilaafay waxaana jira adillo xoog
                leh ee muujin inay sako ku waajibto dahabka, qalinka iyo xulyadda ay
                dumarka xidhaan kolba hadday nasaab gaari, sidaa awgeed waxaa door roon.
                u shaki bax ah haweenta muslimadda ah inay sako ka bixiso dahabka ama
                xulyaddeeda hadday nasaab gaadho 70 Garaam oo dahab ah ama 460 Garaam oo
                qalin ah ama ka badanba, isku qurxin ha ula jeeddo ama yeyan ula
                jeedine.</p>
            <p><strong>Caddeyn La Xiriidha Sakada Xoolaha:</strong></p>
            <p><strong>Geela:</strong></p>
            <p>Qofka muslimka ah hadduu leeyahay geel tiro ahaan gaari shan neef
                illaa iyo sagaal neef oo geel ah, sannadna ay ka soo wareegto
                lahaanshadaa, waxaa ku waajib ah inuu sako ka bixiyo dhan neef ari ah.
                Hadduuse leeyahay toban neef illaa iyo afar iyo toban neef oo geel ah,
                waxaa ku waajib ah inuu sako ka bixiyo dhan laba neef oo ari ah.</p>
            <p>Hadduu leeyahay shan iyo toban neef illaa iyo sagaal iyo toban neef
                oo geel ah, waxaa ku waajib ah inuu ka bix iyo sako dhan seddex neef oo
                ari ah.</p>
            <p>Hadduu leeyahay labaatan neef illaa iyo afar iyo labaatan neef oo
                geel ah waxaa ku waajib ah inuu ka bixiyo sako dhan afar neef oo ari
                ah.</p>
            <p>Hadduu leeyahay shan iyo labaatan neef illaa iyo soddon iyo shan neef
                oo geel ah, waxaa ku waajib ah inuu ka bixiyo sako dhan nirig gu’ jir ah
                sannad dhammeysatay, sannadkii labaadna u gashay. Hadduusan geeliisa ka
                dhex helin nirigtaa oo kale wuxuu bixin qurbac – neef geel oo lab ah
                laba jir – 2 sano dhammeysatay, gu’gii seddexaadna ay u billaabatay.</p>
            <p>Kolkay tirada geelu gaaraan soddon iyo lix (36) illaa iyo shan iyo
                afartan neef oo geel ah, waxaa ku waajib ah inuu ka bixiyo sako dhan
                qaalin – neef geel oo dheddig ah labo sano dhammeysatay, gu’gii
                seddexaadna ay u billaabatay.</p>
            <p>Kolkay tirada geelu gaaraan lix iyo afartan illaa iyo lixdan neef oo
                geel ah, waxaa ku waajib ah inuu ka bixiyo sako dhan qaalin – neef geel
                oo dheddig ah – seddex sano dhammeysatay, gu’gii afaraadna ku jidha.</p>
            <p>Kolkay tirada geelu gaaraan kow iyo lixdan illaa iyo shan iyo
                toddobaatan neef oo geel ah, waxaa ku waajib ah inuu ka bixiyo sako dhan
                qaalin afar sano dhammeysatay, gu’gii shanaadna ku jidha.</p>
            <p>Kolkay tirada geelu gaadho lix iyo toddobaatan illaa iyo sagaashan
                neef oo geel ah, waxaa ku waajib ah inuu ka bixiyo sako dhan laba
                qaalmood oo laba jirra ah gu’gii seddexaadna u socda.</p>
            <p>Kolkay tirada geelu gaadho sagaashan illaa iyo boqol iyo labaatan
                neef oo geel ah, waxaa ku waajib ah inuu ka bixiyo labo qaalmood ee
                seddex jirra ah, gu’gii afaraadna u billowday.</p>
            <p>Kolkay tiradu boqol iyo labaatan kor u dhaafto, afartankii neef oo
                geelaba, waxaa laga bixin qaalin – neef geel oo dheddig ah ee laba jir
                ah, gu’gii seddexaadna u billowday, kontonkii neef oo geelana, waxaa
                laga bixin qaalin seddex sano dhammeysatay gu’gii afaraadna u socdo.</p>
            <p>Halkanna waxaynu ku soo qaadan qorshe muujinaya tirada geela iyo
                sakada waajibka ah in laga bixiyaa:</p>
            <p>QORSHAHA TIRO (1) EE MUUJINAYA SAKADA GEELA</p>
            <p>tirada ka billaabata   illaa iyo    sakada laga bixin sannadkiiba
                waa</p>
            <p>5                              9              neef ari ah</p>
            <p>10                             14             laba neef oo ari ah</p>
            <p>15                             19             saddex neef oo ari
                ah</p>
            <p>20                             24             afar neef oo ari ah</p>
            <p>25                             35             nirig gu’ jir ah –
                gu’gii labaadna u socdo ama qurbac laba jir ah, gu’gii seddexaadna ku
                jira</p>
            <p>36                             45             qaalin laba jir ah,
                gu’gii saddexaad gashay</p>
            <p>46                             60             qaalin saddex jir ah
                gu’gii afaraadna ku jidha</p>
            <p>61                             75             qaalin afar jir ah
                gu’gii shanaadna ku jidha</p>
            <p>76                             90             laba qaalmoodoo laba
                jirra ah, gu’gii saddexaadna ku jira</p>
            <p>91                             120           laba qaalmoodoo saddex
                jirro ah gu’gii afaraadna ku jira</p>
            <p>Hadday tirada geelu dhaafto boqol iyo labaatan waxaa waajib ah in
                afartankii neef oo geelaba laga bixiyo qaalin labajir, gu’gii
                seddexaadna ku jidha, kontonkii neef oo geelana qaalin seddexjir ah,
                gu’gii afraadna ku jidha.</p>
            <p>(B)     LO’DA</p>
            <p>Qofkii muslim ahee leh soddon neef illaa iyo soddon iyo sagaal neef
                oo lo’ ah, waxaa ku waajib ah inuu ka bixiyo sako dhan dib gu’ jir ah,
                hadduu leeyahay qofkaa afartan illaa iyo sagaal iyo konton neef oo
                lo’ah, waxaa ku waajib ah inuu ka bixiyaa sako dhan weyl laba jir ah.
                Hadduuse leeyahay lixdan illaa iyo sagaal iyo lixdan neef oo lo’ ah,
                waxaa ku waajib ah inuu ka bixiyaa sako dhan labo dibiyoo gu’ jirra
                ah.</p>
            <p>Hadduu leeyahay toddobaatan illaa iyo sagaal iyo toddobaatan neef oo
                lo’ ah, waxaa ku waajib ah inuu ka bixiyaa sako dhan weyl laba jir ah
                iyo dibi gu’ jir ah. Intaa kaddib soddonkii neef oo lo’ ahiba, waxaa
                laga bixin sako dhan dibi gu’ jir ah, afartankii neef ee lo’ ahina weyl
                laba jir ah, sidaa baa lagu socon intay gaaraanba.</p>
            <p>Halkanna waxaynu ku soo qaadan qorshe kale ee muujinaya tirada lo’da
                iyo sakada waajibka ah in laga bixiyaa.</p>
            <p>QORSHAHA TIRO (2) EE MUUJINAYA SAKADA LODA</p>
            <p>tirada ka billaabata   illaa iyo    sakada laga bixin sannadkiiba
                waa</p>
            <p>30                             39             dibi gu’ jir ah</p>
            <p>40                             59             weyl laba jir ah</p>
            <p>60                             69             laba dibiyoo qu’ jirra
                ah</p>
            <p>70                             79             weyl laba jir ah iyo
                dibi gu’ jir ah</p>
            <p>Kaddib hadday tirada lo’da gaadho siddeetan iyo ka badan, waxaa laga
                bixin soddankii neef lo’ ah dibi gu’ jir ah, afartankiina weyl laba jir
                ah, sidaa awgeed siddeetankii neef oo lo’ ah laba weylood oo laba jirra
                ah ayaa sako ahaan looga bixin, sagaashankiina seddex dibi oo gu jirra,
                boqolkiina weyl laba jir ah iyo laba dibiyoo ee gu’ jirra ah.</p>
            <p>(C)     ARIGA</p>
            <p>Qofkii muslim ahee leh afartan illaa iyo boqol iyo labaatan neef oo
                ari ah, waxaa ku waajib ah inuu ka bixiyaa sako dhan neef ari ah, hadday
                boqol iyo labaatan dhaafaan tirada ariga ah illaa iyo labo boqol oo
                neef, waxaa waajib ah in laga bixiyaa sako dhan labo neef oo ari ah,
                hadday labo boqol tiradu dhaafto ilaa iyo seddex boqol waxaa waajib ah
                in laga bixiyaa sako dhan seddex neef oo ari ah, hadday seddex boqol
                tiradu dhaafto illaa iyo afar boqol, waxaa waajib ah in laga bixiyaa
                sako dhan afar neef oo ari ah, hadday tiradu dhaafto afar boqol illaa
                iyo shan boqol, waxaa waajib ah in laga bixiyaa sako dhan shan neef oo
                ari ah, shan boqol arigu hadduu kor u dhaafo, boqolkii neef oo ari ahba
                neef ayaa laga bixin.</p>
            <p>Halkanna waxaynu ku soo qaadan qorshe muujinaya tirada ariga iyo
                sakada waajibka ah in laga bixiyaa.</p>
            <p>QORSHAHA TIRO (3) EE MUUJINAYA SAKADA ARIGA:</p>
            <p>tirada ka billaabata   illaa iyo    sakada laga bixin sannadkiiba
                waa</p>
            <p>40                             120           neef ari</p>
            <p>121                           200           laba neef oo ari ah</p>
            <p>201                           300           saddex neef oo ari ah</p>
            <p>301                           400           afar neef oo ari ah</p>
            <p>401                           500           shan neef oo ari ah</p>
            <p>Arrimo la xiriira sakada xoolaha:</p>
            <p>Midda hore:</p>
            <p>Tirooyinka dhex yaalka ah sako lagama doonayo. Tirada dhex yaalka ah
                waa tirada u dhaxeysa tirooyinka sakada la saaray, laguna farad yeelay.
                Waxaana laysku raacsan yahay inayan sako ku waajibin, tirooyinka dhex
                yaalka ah waxay gaar ku yihiin oo keliya sakada xoolaha, sakadase laga
                bixiyo miraha beeraha, dahabka, qalinka iyo lacagaha, tirooyin dhexyaal
                ah ma leh, waxii nasaabkaa qaddaran ka kordhana, hadba intay dhan yihiin
                baa sako looga bixin, ama ha yaraato ama ha badnaatee…</p>
            <p>Tusaale tiro dhex taal ah haddaynu geela ka soo qaadanno waa sida qof
                muslim ah oo leh sagaal neef oo geel ah, wuxuu sako dhan neef ari ah ka
                bixin shan neef oo geel ah, afarta hadhayse waxba kama bixinayo illaa ay
                tirada geelu korodho oo ay noqdaan toban, markaa waxaa laga bixin sako
                dhan labo neef oo ari ah… Haddaynu tusaale lo’da ka soo qaadanno, waa
                sida qof muslim ah oo leh soddon neef oo lo’ ah, wuxuu ka bixin sako
                dhan dibi gu’ jir ah, hadday tiradii soddonka aheyd mid ama ka badan
                dhaafto sako laguma leh intaa soddonka dheer, illaa ay gaaraan
                afartan.</p>
            <p>Sidaa awgeed tirada u dhaxeysa soddon illaa iyo afartan – lo’daynu ka
                hadliye – waa dhex taal oo sako laguma leh.</p>
            <p>Haddaynuna tusaale ariga ka soo qaadanno, waa sida qof muslim ah oo
                afartan neef oo ari ah leh, wuxuu ka bixin sako dhan neef ari ah kolkay
                sannad ka soo wareegto, hadday tirada afartan dhaafto, tiradaa dheeriga
                ah sako lagama doonayo illaa ay tiradu gaadho boqol iyo labaatan, markaa
                baa waxaa laga bixin sako dhan laba neef oo ari ah. Sidaa awgeed tirada
                u dhaxeysa afartan illaa iyo boqol iyo labaatan -arigaynu ka hadliye waa
                dhex taal oo sako laguma leh.</p>
            <p>Arrinta labaad: In noocyadii is lehba laysu geeyo tusaale ahaan idaha
                iyo riyahu waa laba nooc waase laysku wada tirin, oo laysku dari midna
                laga soo qaadi, waxaana sako ahaan loo bixin labadaa hadba kii tiro
                ahaan badan.</p>
            <p>Arrinta seddexaad: Qolooyinka ay xoolaha isugu jiraan iyagaa dib
                isugu laaban – ee kaga wada xisaabtami. Tusaale ahaan, hadday jiraan
                laba qof oo ay xoolo, geel, lo’ iyo ari leh isugu jiraan ee uu nin
                keliya raaco, xoolahaa oo meel keliya ka wada daaqa, sidaana isugu
                dhafan, marka wuxuu yeeli saka ururiyaha, wuxuu ka qaadi sakada waajibka
                ku ah deeto iyagaa isku laaban qoladii wada laheyd.</p>
            <p>Masalan, hadday isugu jiraan ari tiro ahaan dhan afartan, wuxuu sako
                ururiyahu ka qaadi neef ari ah, markaa buu kii xoolahiisa ceesaanta laga
                qaaday – neefkaa ariga ah ay ka wada xistaabtami cidday xoolaha isugu
                jidhay, waayo sako ururiyaha wuxuu eegi xoolaha isku jira, tirinna,
                sakada ku waajibtayna ka qaadi, dabadeedna waxaa ka wada xisaabtami, oo
                dib isugu noqon qoladii wada laheyd.</p>
            <ol type="1">
                <li>Ma bannaana in xoolo isku jiray la kala saaro, ama xoolo gaar kala
                    ahaa laysu geeyo si sakada looga baxsado, tixraac xadiiskan:</li>
            </ol>
            <p>Macnaha xadiiska waxaa weeye: “Rasuulkii Ilaahay (SCW) wuxuu diiday
                oo ka digay in laysu keeno xoolo gaar kala ahaa, ama la kala saaro xoolo
                wada jiray, si sakada looga baxsado.”</p>
            <p>Haddaynu tusaale arrintaa ka soo qaadanno, waa sida laba qofoo wada
                leh, oo ay isugu jiraan ari tiro ahaan dhan labo boqol iyo laba neef,
                waxaa ku waajib ah sako dhan seddex neef oo ari ah kolkayse ka war
                helaan inuu sako ururiyihii soo hayo, kala saaraya xoolaha oo mid waliba
                gaar ula bixi arigiisii, mid waliba wuxuu yeelan boqol neef iyo neef
                keliya, markaa baa waxaa ku waajib noqon laba neef oo ari ah, halkii
                seddexda neef ay ku waajibi laheyd, hadday xoolahooda sidii hore isugu
                jiri lahaayeen.</p>
            <p>Ama inuu mid kasta oo iyaga ka mid ah leeyahay afartan neef oo ari ah
                ayna u kala soocan yihiin, isuguna jirin, ha yeeshee kolkay ka war
                helaan inuu soo hayo sako ururiyihii, isu geyn xoolahii, si ayan ugu
                waajibin waxaan neef keliya aheyn, waayo haddii sidooda loo daayo, oo
                aan xoolaha laysku darin, waxaa afartankii neef oo gaar ahba ku waajibi
                neef ari ah, laakiinse hadday isku daraan, oo ay mid noqdeen, waxaa ku
                waajibi siddeetankaa ari ee wada jira, neef ari ah oo keliya..</p>
            <p>Arrinta shanaad: shardiga daaqa ee xoolaha ku xiran. Waxay qabaan
                jamhuurta ehlu cilmiga inay xoolaha daaqooda birriga ay shardi tahay
                waajib ah in la helaa, si sako looga qaado…</p>
            <p>Sidaa awgeed, qofkii leh xoolo calaf ku nool ah, aan dhirta miran,
                sako laguma leh, xataa hadday nasaab – tiradii sakada ku waajibeysay –
                ay gaadho.</p>
            <p>Tixraac qowlka rasuulkii Ilaahay (SCW):</p>
            <p>Macnaha xadiiskana waxaa weeye: “Hadday qofka xoolahiisa daaqa ee la
                raaco tiro ahaan ka yar yihiin afartan neef oo ari ah, sako kuma
                waajibto.” Waxaa soo wariyey al-Bukhaari.</p>
            <p>Marka qowlka rasuulka ee ah – qofka xoolahiisa la raaco ee dhirta
                dhulka ka soo baxa mirta ee daaqa – waxay ka qaateen jamhuurta in
                raaciddaa iyo daaqa xoolaha ay shardi tahay waajib in la helaa, si sako
                xoolaha looga qaado, oo ay ugu waajibto.</p>
            <p>Sidaa bayna ku socdeen, oo sako kama ayan qaadi jirin xoolaha raashin
                ku noolka ah, ee la biilo – qoob xirka ah – iyadoo la tixgelinayo
                qiimaha raashinka, xerooyinka, shaqaalaha iyo qalabka loo adeegsan
                naaxinta iyo nafaqeynta xoolahaa.</p>
            <p>Arrinta lixaad: Fardaha sako kuma waajibto, tixraac qowlka rasuulkii
                Ilaahay (SCW):</p>
            <p>Haddiise loogu tala galay tarmin iyo iibin, waxaa jira qowl oranaya
                sako waa laga bixin, waana sida wanaagsan ee door roon.</p>
            <p>Arrinta toddobaad: waxaraha, tirada waa lagu dari, ha yeeshee sako
                ahaan   looma qaadanayo iyada iyo xoolaha la nafaqeeyeyba ee hilboon, in
                la cunaana loogu tala galay.</p>
            <p>Waxartuna waa dheddigoodda ay ri’du dhashay, ee yaraanka ah, uu ari
                jirahu gacmahiisa ku qaadi karo yaraanteeda awgeed, iyo iyadoo aan socon
                karin. Waxartaa oo kale tiradu wuu ku darsan sako ururiyaha, ha yeeshee
                sako ahaan uma qaadanayo, wuxuuse sako ahaan u qaadan ariga kiisa
                roon.</p>
            <p>Sidoo kale ma qaadanayo ri’da buuran ee hilibka iyo cunitaanka leh,
                sidoo kale ma qaadanayo ri’ ilma heysata ee barbaarin ilmaheeda, sidoo
                kalena ma qaadanayo ri’ ilma sidda ee xaamil ah, waayo intaynu xusnay
                waa xoolaha kuwooda wanaagsan, rasuulkii Ilaahayna (SCW) wuxuu ku yiri
                Mucaad – Ilaahay ha ka raalli noqdee:</p>
            <p>Macnaha xadiiskuna waxaa weeye: “lska jir, oo iska ilaali inaad ka
                qaadato xoolahooda inta wanaagsan.”</p>
            <p>Waa xoolaha kuwooda il qabadka leh, sida gaarka ahna loo tirsado,
                kana magacaaban xoolaha kale, waayo arrintaa waa dhib loo geysan maalka
                qofka muslimka ah, in dhib loo geystaa qofka muslimka ahna waa xaaraan…
                kuwa liitana sako ahaan looma bixinayo balse kuwa meel dheexaadka ah,
                xagga roonaanta u janjeera.</p>
            <p>CADDEYN LA XIRIIDHA SAKADA LAGA BIXIN MIRAHA IYO XUBUUBTA BEERAHA KA
                SOO GO’A:</p>
            <p>A – Miraha</p>
            <p>Waxaynu ula jeednaa miraha halakan seddex waxyaabood oo kala ah
                timirta, seytuunka (waxay Soomalidu seytuun yiraahdaan jawaafaha, ha
                yeeshee seytuunka aynu ka hadli waa kaa saliidda laga miiro) iyo
                canabka, waayo qeyrkood kama sugnaan nebiga (NNEDHA) iyo asxaabtiiba,
                inay sako ku waajibto – waa miraha dhirta – qofkii daliil ka dhigta
                aayadda ku soo aroodhay Suuradda al-Baqara, oo aynu horay ku soo
                sheegnay, ee ah qowlka sarreeye Ilaahay:</p>
            <p>Ee yiraahda sakada way ku waajibtaa waxaan seddexdaa aheyn, waxaynu
                leennahay aayadda waa guud mar, sunnada rasuulkaana caddeysay.</p>
            <p>Mana uusan amrin rasuulkii Ilaahay (SCW) Ansaartii oo beeraley aheyd
                inay sako ka bixiyaan waxaan aheyn mirahaa, miraha kalese wax sako ah
                kama uusan qaadi jirin.</p>
            <p>Sidaa daraaddeed, waxay qabeen jamhuurta inayan sako ku waajibin
                fawaakihda, sida tufaaxa, rummaanka, iyo, sidoo kale inayan khudradda
                sako ku waajibin, sida qaraha, sidoo kale kuma waajibto sako baquusha
                sida basasha iyo toonta, sidoo kale cowska xoolaha sako ma leh.</p>
            <p>Waxay sakada ku waajibtaa miraha iyo xubuubta – badarka – kaydsiga
                iyo quudashada leh, raashin noqon kara lagu nool yahay ama la kaydin
                karo, ha yeeshee cowska xoolaha loo dhigo, basasha, toonta, tufaaxa,
                rummaanka, qaraha iwm sako ma leh oo lagama doonay…</p>
            <p>Waayo kaydsi iyo raashimasho – quudasho – ma galaan oo hadday
                quudasho, raashin galaan, kaydsi bayan galayn, hadday kaydsi galaanna,
                quudashayan galeyn, miraha iyo xubuubta inay kaydsi iyo quudasho –
                raashimasho – leeyihiin baana laga dhigan karaa tilmaan muujin inay sako
                ku waajibto iyo in kale. Quudna waa waxa dadka raashinka u ah ee uu
                qofka ku nool yahay hadduu helayaba.</p>
            <p>SAKADA LAGA DOONI MIRAHA IYO XUBUUBTA BEERAHA:</p>
            <p>Sakada ku waajibka ah miraha iyo xabuubta beeraha waa kolka toban loo
                dhigo mirahaa dhig, sidaa awgeed qofkii malkada oo ay u soo go’do qaddar
                nasaab gaari oo ah shan wisiq oo timir ah ama sisin ama seytuun, ama
                canab, waxaa ku waajib ah sako. Hadday ka waraabto biyaha ilaha, roobka,
                webiyada, ama dhulka ka qaadato biyaha, waxaa ku waajib ah sako dhan
                toban dhig kolka loo dhigo dhig. Haddiise waraabkeeda ceel iwm ay ka
                helaysay, qalab iyo makiinado loo adeegsaday waxaa ku waajib ah sako
                dhan toban dhig kolka loo dhigo, dhig barki.</p>
            <p>Tixraac qowlka rasuulkii Ilaahay (SCW):</p>
            <p>Fiiro gaar ah:</p>
            <p><strong>Arrinta koowaad</strong>: Canabka hadduu sabiib noqon kara,
                waxaa sako laga bixin kolkuu sabiib noqdo, hadduu gaaro shan wisiq,
                seddex boqol oo koombo, koombo afar iyo bar mug qaad ah – sacabbo meel
                dhexaad ah ama 2 kiilo iyo bar.</p>
            <p>Seytuunkana iyo sisinta sako waa laga bixin kolka la shiido, waxaana
                sakada laga bixin saliiddooda hadday nasaab gaaraan oo ah shan
                wisiq.</p>
            <p><strong>Arrinta labaad</strong>: cajowda aan timir noqon karin,
                canabka aan sabiibka noqon karin iyo seytuunka aan saliidda noqon karin,
                waa la qaddarin intay geedahooda ku yaalaan haddii la arko inay nasaab
                gaari, kolka sidooda lagu iibiyo ayaa qiima dhan sakadooda oo lacag ah
                la bixin kolka la iibsho.</p>
            <p><strong>Arrinta saddexaad</strong>: Noocyada kala duwan ee miraha, ha
                yeeshee magaca kore wadaaga, waxaa sakada laga bixin noocooda meel
                dhexaadka ah, oo lagama bixinayo sakada nooca xun ee mirahaa.</p>
            <p>Sida timirta oo kale, waxay leedahay noocyo aad u wanaagsan, iyo
                noocyo aad u xun, noocooda meel dhexaadka ayaa laga bixin arrintan oo ah
                tusaalahii rasuulka (SCW), uu siiyey Mucaad – Ilaahay ha ka raalli
                noqdee:</p>
            <p>Macnaha xadiiskana waxaa weeye: “lska jir oo iska ilaali inaad sako
                ahaan uga qaaddo hantidooda inta wanaagsan.”</p>
            <p>Iyo qowlkii Cumar bin Khaddaab – Ilaahay ha ka raalli noqdee:</p>
            <p>Macnaha hadalka Cumarna – Ilaahay ha ka raalli noqdee – waxaa weeye:
                “Waxaraha ku tiri ariga sakada la dooni in laga qaado, ha yeeshee ha uga
                qaadan sako ahaan.” Waxaa sako ahaan loo qaadan riyaha kuwooda roon
                waayo, waxarahu waxay soo geli xoolahooda gaarka ah.</p>
            <p><strong>Arrinta afaraad</strong>: Miraha, sida looska, qumbaha, iyo
                fawaakihda sida tufaaxa, liinta, bambeelmada, cambaha, iwm ee gaaraya
                shan wisiq iyo ka badan waxaa qofka u door roon, u shaki baxna ah
                diintiisana u dhowrsanaan badan, inuu sako ka bixiyo hadduu qiimo
                wanaagsan ku iibiyo, koluu ka bixiya xitaa boqolkiiba laba iyo bar
                lacagtaa ka soo gashay, sida sakooyinka dahabka, qalinka iyo lacagta,
                sidaynu ka niri oo kale sakada fardaha ee la koriyo loona tarmiyo si loo
                iibiyo.</p>
            <p><strong>Arrinta shanaad</strong>: Hadduu malabku tira badan yahay,
                gaarana shan qandaar ee malab ah waxaa door roon, diin dhowrsina ah, in
                sako laga bixiyo, koluu ka bixiyo xitaa boqolkiiba laba iyo bar lacagtaa
                ka soo gashay, sida dahabka iyo qalinka.</p>
            <p>Waxaana ka soo arooray sakada malabka xadiis daciif ah, sidaa awgeed
                waxay jamhuurta culumada qabaan inaan sako laga bixineyn, gaar ahaan
                kolkii la arkay inuusan malabka qaddar ahaan gaarin tiro dhan shan wisiq
                ama ka badan, ha yeeshee waxaa qofka u wanaagsan, dhowrsanaanta diineed
                ku jidhaa in sako laga bixiyo malabka hadduu gaaro shan wisiq.</p>
            <p><strong>Arrinta lixaad</strong>: Qofkii beer timir ama xubuubta
                kaleba iibiya inta aan la goyn waxay sakadooda saaran tahay oo ay ku
                waajibi kaa iibsaday, ha yeeshee hadduu heshiisku yahay inuu bixiyo
                sakada iibiyaha, markaa iibiyahay sakada ku waajibi oo laga dooni…</p>
            <p>Qofkiise iibiya kolkay soo go’aan ama bislaadeen, xilligoodiina
                gaareen, sakadooda waxay ku waajibtaa iibiyaha – khilaaf la’aan.</p>
            <p>B – Xubuubta</p>
            <p>Waxaa loola jeedaa oo la yiraa xubuub, cuntada quudka iyo kaydsashada
                leh ee raashinka ay dadka ku nool yihiin ah sida, masaggada, galleyda,
                sareenka, digirta salbukada, bariiska iwm.</p>
            <p>Qofkay u soo go’aan tiro dhan shan wisiq iyo ka badan waxaa ku
                waajibay inuu sako ka bixiyaa, tobon dhig kolkuu u dhigo mirahaa u soo
                go’ay dhig buu sako ahaan u bixin, taa waa hadday qalab iyo makiinado
                la’aan ku soo baxday, biyaha roobka, ama webiyada ama ilaha ka
                waraabtay. Ama kolka toban dhig loo dhigo, dhig barki, taana waa haddii
                qalab casri ah, makiinado, iwm loo adeegsaday.</p>
            <p>Fiirooyin Gaar Ah:</p>
            <p><strong>Arrinta koowaad</strong>: waxii nooc ee is leh kolka sakada
                la bixin waa laysu geyn, dahabka iyo qalinka waa laysu geyn, tusaale,
                qof muslim ahbaa wuxuu leeyahay dahab iyo in yar oo qalin ah, wuxuu eegi
                inta qalinka ah, dahab ahaan ay dhan yihiin, dahabkii uu heystay buu ku
                dari, hadday nasaab gaaraan oo ah toddobaatan garaam (70g) iyo ka badan
                sakadii ayuu ka bixin kolkuu xool ka soo wareego, sidoo kale sareenka,
                masaggada, galleyda, iyo bariiska iwm waa laysu geyn tiro ahaan, hadday
                shan wisiq gaaraan saka baa ku waajibta, haddii kale sako ma leh.</p>
            <p>Sidoo kale digirta, salbukada, luubbiyada waa laysu geyn tiro ahaan,
                hadday shan wisiq gaaraan sako baa ku waajibta, haddii kale sako ma
                leh.</p>
            <p>Seytuunkana wuu noocyo badan yahay iyo sidoo kale timirta, haddii mid
                waliba oo iyaga ka mid ah shan wisiq gaaraan – inkastoo noocyo kala
                duwan yihiin, magaca korese wadaaga sako baa ku waajibta, haddii kale
                sako ma leh.</p>
            <p><strong>Arrinka labaad</strong>: Deynku kama ridayo qofka sakada
                miraha iyo abuurka soo go’a: Deynka qofka wuxuu ka ridaa sakada la
                doonayey inuu ka bixiyo dahabka, qalinka iyo lacagaha.</p>
            <p>Tusaale ahaan qof muslim ah ayaa wuxuu heystaa lacag dhan Shilin
                Soomaali 315,000 (seddex boqol iyo shan iyo toban kun oo Shilin).
                Waxaana lagu leeyahay deyn dhan 300,000 (seddex boqol oo kun) marka
                qofkaa wuxuu yeeli wuxuu kolka hore bixin deynka lagu leeyahay oo ah
                seddex boqol oo kun oo Shilin, dabadeed waxaa u soo hari shan iyo toban
                kun oo shilin, wuxuu eegi inta ay ka joogaan 70 garaam oo dahab ah suuqa
                dahabka, ama 460 garaam oo qalin ah haddii lacagta u soo hartay iyo
                qiimaha toddabaatan garaam ee dahab ah ama 460 garaam oo qalin isla eg
                yihiin, ama ay lacagtiisu badan tahay, wuxuu ka bixin sako dhan
                boqolkiiba laba iyo bar, haddayse ka yar tahay lacagta uu heysto qiimaha
                70 garaam oo dahab ah, ama 460 garaam oo qalin ah sako laguma leh illaa
                inuu isagu qofka iski u dooni mooye uu kheyr iyo sama falid ugu gol
                leeyahay iyo abaal aakhiro inuu dhigto. Ha yeeshee deenku kama ridayo
                qofka sakada ku waajibi miraha iyo xubuubta beeraha, iyo sidoo kale
                xoolaha, qofkii ayna u soo go’aan kun qindaar oo miro beereed ah, laguna
                leeyahay deyn dhan boqol shilin {Sh. So. 100/-) tusaale ahaan, waa inuu
                sakada ku waajibta beertaa u soo go’day bixiyaa, intay gaadhaba deenka
                lagu leeyahay, waayo sakadu halkan waxay ku waajibtaa oo ay ku xiran
                tahay beerta, laguna leeyahay, oo laguma leh, kumana xirna qofka, oo way
                kaga duwan yihiin beeraha iyo xoolaha arrintan dahabka, qalinka iyo
                lacagaha.</p>
            <p>Wuxuu qofka beerta u soo go’day ka gudi karaa deen isla beertaa,
                haddii deenkaa ay beerta la xiriirto, kuna tacalluqdo, sida isagoo u soo
                amaahday ama iibsaday beerta miro abuur ah, qalab, makiinado, iwm.</p>
            <p>Kolkay arrintu sidan tahay, wuxuu qofka ka gudi beerta deenka uu u
                soo galay, inta u hartayna sako ka bixin.</p>
            <p>Arrinta waa ra’yiga culumada qaarkood waana ra’yi wanaagsan,
                naxariista iyo wanaagga Islaamka uu ku caan yahay ka tarjumi.</p>
            <p><strong>Arrinka seddexaad</strong>: sako laguma leh nin beer cid la
                wadaaga, oo ayan qaybta u yeeshay gaareyn nasaab. Haddii ay – tusaale
                ahaan – beer timir ah, ama canab ama seytuun, ama sisin, ama beer nooc
                kale ah, sida galley iwm – mirahaa ay sakadu ku waajibto – ay ka
                dhaxeyso dhowr qof, kolkay beerta u soo go’dayna qaybsaday – qofba
                intiisii qaatay, wuxuu qof waliba eegi qaybta uu helay, hadday gaari
                qaybtiisa nasaab – shan wisiq – sako ayuu ka bixin, qofkii in ka yar
                nasaab ay ku soo hagaagtana sako kuma waajibto, oo laguma leh… Waxaynu
                horay u soo sheegnay in nasaabka beerahu ama inta hadday gaaraan ay
                sakadu ku waajibi tahay shan wisiq, waxaynuna niri wisiqii waa lixdan
                koombo qaadi afar illaa iyo afar iyo bar, mug sacabbo qof calaacalo meel
                dhexaad ah leh, ama qofkii miisaan heysta koomba qaadi kadha laba kiilo
                iyo bar shanii wisiq haddaba waa seddex boqol oo koombo, ama 750 kiilo
                garaam.</p>
            <p>SILCADAHA IIBKA U BANDHIGAN:</p>
            <p>Silcadaha ama badeecadda beecshurada loogu tala galay sako ayaa ku
                waajibta, tixraac qowlka rasuulka (SCW):</p>
            <p>Waxaa soo wariyey al-Bayhaqi, iyo Daara-Qudni, waxaana saxay
                al-Xaakim.</p>
            <p>Macnaha xadiiskana waxaa weeye: “Geela sakada ku waajibta ayaa laga
                bixin sidoo kale lo’da iyo dharka.”</p>
            <p>Qowlka – iyo dharka – waxaa laga daliilsaday in waxii la mid ah oo ah
                wax kastoo iib u bandhigan beec shurana ah inay sakada ku waajibto,
                geela iyo lo’dana hadday iib u bandhigan yihiin, xoolo ahaan looma
                sakeynayo, balse waxaa sako looga bixin silcad iyo badeecad ahaan.</p>
            <p>Waxaana sidoo kale daliil u ah in silcidaha iyo badeecadaha iibka u
                bandhigan sakadu ay ku waajibto xadiiskan Abii Daa’uud:</p>
            <p>Macnaha xadiiskana waxaa weeye: “Wuxuu na fari jiray rasuulkii
                Ilaahay (SCW) inaynu sako ka bixinno silcidaha – badeecadaha – iibka u
                yaal.” Silcidaha – badeecadaha – iibka u bandhigan sako ku waajibimeyso
                in seddex sharuud la helo mooyee:</p>
            <ol type="1">
                <li>Lahaansho dhan:</li>
            </ol>
            <p>Oo ah inuu qofka leeyahay, milkigiisana ay ku jidho silciddaa
                -badeecaddaa – oo ayan deyn uusan xasilin karin iyo wax la mid ah kaga
                maqneyn.</p>
            <ol type="1">
                <li>Inay sannad ka soo wareegtay lahaanshadaa.</li>
                <li>In ganacsi loola jeedo.</li>
            </ol>
            <p>Hadduu shardi is dhimo sako kuma waajibeyso badeecadda ama silciddaa
                iibka u bandhigan.</p>
            <p>Habka sakada looga bixin waxaa weeye in la eego marka hore
                badeecaddaa ma mid socotaa mise waa mid kayd ah. Hadday tahay mid socota
                ee ninka leh soo gali kana bixi, kolkuu gadaba iyadoo kale iib u keensan
                si uu u sii iibiyo, badeecadduna ayan muddo fadhineyn, balse uu iibin,
                deetana soo iibsan, si uu u iibiyo, sida dukaammada cuntada, dharka,
                qalabka dhismaha, qalabka cuntada iwm dadka leh carwooyinka iyo
                dukaammada noocaa ah, waxaa ku waajib ah inuu qiimeeyo hantida
                dukaankiisa taal sannadkii mar – masalan Ramadaan – bil Soon kasta.
                Hantida dukaanka taal qiimo ahaan intay gaari iyo lacag caddaan ah waxa
                u heysto ayuu isku dari, hadday gaari nasaab oo ah toddobaatan garaam oo
                dahab ah lacag goyn karta ama afar boqol iyo lixdan garaam oo qalin ah
                lacag goyn karta wuxuu ka bixin sako dhan boqolkiiba laba iyo bar
                dhammaan hantida dukaanka taal iyo lacag caddaan wuxuu hayo…</p>
            <p>Haddayse badeecaddu tahay mid gaar ah ee uu ganacsadahu iibin oo
                keliya kolkay qiimo wanaagsan u gaadho, ee uu sicirkeeda kordho xitaa
                hadday sannado la jidho uusan iibineyn inuu qiimo wanaagsan ku helo
                mooyee, isaga oo aan ugula jeedin arrintaa cadaadinta iyo cunaqabateynta
                dadweynaha iyo ganacsi dulmi fal ah ayanna aheynna waxaa u kaydin
                raashin ama qalab dhismo loo baahan yahay si uu dadka qaali ugu iibiyo
                kolkay waayaan waayo arrinta waa gef iyo dulmi laga galayo dadweynaha
                qofkeedana uu aakhiro ka shallaayi kolkuu arko intaa malyan oo qof ee
                xasaanaadkiisa qaybsan, ama dunuubtoodii qaar isaga loo saarin, dulmiga
                uu ka galay awgeed, halka ganacsadaha aaminka ah, run sheegga,
                badeecaddiisa faa’iido yar ee go’an saaran, Ilaahna ka baqa uu la saf
                noqon maalinta qiyaamaha anbiyada, addoommada wanaagsan iyo
                shuhadada.</p>
            <p>Sidaa awgeed badeecadda gaarka ah ee sidaa aan loola jeedin, laguna
                tala galay in la iibiyo hadday qiimo wanaagsan gaaraan ganacsadahuna
                uusan iibineyn xitaa hadday sannad iyo ka badan ka soo wareegto, inuu
                sicir wacan ku helo mooyee, sida ka mushtarka dhulalka, guryaha, xoolaha
                ee fardo, geel, lo’ iyo ari leh, qalabka guryaha iyo xafiisyada iwm ee
                uusan ganacsadahu ka shaqeyn, balse ay tahay mid u xareysan ee kayd u
                ah, si uu u iibiyo kolkuu qiimo wanaagsan ku helo, sakada badecadda
                noocan oo kale ah sida ay culumada qaar qabaan aragtidooda ayna la
                wanaagsanaatay, yusriga iyo fududaanteeda awgeed iyo sida ay naxariista
                ugu jidho, waayo waxay dhigi inuu qofka sako ka bixiyo ganacsiga noocan
                oo kale ah qofka leh kolkuu iibiyo, hal sano oo keliya buuna ka bixin,
                xitaa haday dhowr sano ay la jidhay badeecaddaa, ganacsina u
                bandhigneyd, taana waa hadday nasaab gaadho – 70 garaam oo dahab ah ama
                460 garaam oo qalin ah lacag goyn karta ama ka badan. Wanaagga iyo
                rifqiga arrintaa ku jirana waxaa weeye waxaa dhici kara qof muslim ah
                inuu lacag u heystay guri ka bixiyo, si uu uga faa’ido, haddii qiimaha
                dhulka ama guryaha kor u kacaan, waxaa soo wareegi sannad isagoo aan
                iibin, markaa buu wuxuu dareemi dhib iyo culeys haddii sako laga dooni
                waayo wax lacag ah ma heysto dhaafsiisan wuxuu quudan lahaa, markaa buu
                dhib iyo culeys dareemi, saa wuxuu sako kaga bixiyo ma heystee
                badeecaddaa inuu faa’iido ka helo uu doonayey.</p>
            <p>Marka waxay wanaagga ku jidhaa in fursad la siiyo illaa uu ka iibiyo
                silcaddaa ama badeecaddaa, xitaa hadday dhowr sano ku qaadato, hadduuse
                iibiyo isla markaa buu sako ka bixin muddo dhan sannad oo keliya, waayo
                haddaynu niraahno sako ka bixii sannadahii oo dhan, waxaa dhici kara
                inuu ribixii u helii lahaa iyo ka badanba ay sakadu la tagto, waxii
                waxeelleyn qofkana islaamku ma qirayo, oo ka mid ah islaamka.</p>
            <p>Waana inaynu ogaannaa inayan jirin arrin Kitaabka ama Sunnada ku soo
                aroortay ee mas’aladan si gaar ah uga hadli, ama laysku raacsan yahay ee
                mowqaf keliya laga qaatay.</p>
            <p>Hadduuse qofka muslimka ahi awoodo inuu sannad kasta sako ka bixiyo,
                waa sida wanaagsan, kheyrkuna ku jiro, qofkana darajo adduun iyo mid
                aakhiro ku heli, iyo Ilaahay subxaanahu watacaalaa raallinnamadiisa,
                sakada uu qofka iski u gartana iyadoo ayan ku waajibin cirib wanaagsan
                ayey u yeelan qofka adduun iyo aakhiraba, qayb ka mid ah xadiiskiina waa
                tuu ahaa:</p>
            <p>Oo macnaheedu yahay: “Inay cidda leh ay iyaga doonaan sidaa
                mooyee.”</p>
            <p>Qofkuna hadduu badeecadda ama silciddaa qiimaha wanaagsan uu ku
                doonayey durbaba uu iibiyo, isla markaa buu sako ka bixin oo lama
                dhowrayo sannad. Sakada ku waajibtana waa boqolkiiba laba iyo bar, sida
                sakada dahabka, qalinka iyo lacagta.</p>
            <p>Tusaale ahaan qof baa wuxuu ku iibiyey guri lacag dhan Shilin
                Soomaali 8,000,000 (siddeed milyan) wuxuu ka bixin sako ahaan lacag dhan
                Sh. So. 200,000 hadduu gurigaa ku iibiyo bil gudaheed, ama ay iibintiisu
                ku qaadato shan sannadood.</p>
            <p>Deymanka :</p>
            <p>Deyn waa waxa qofka lagu leeyahay lacag ama badeecad ah iwm muddo
                go’anna loogu qabtay soo celinta iyo gudidda deenkaa amaba aan loogu
                qaban. Siduuna qofka muslimka ah deymesane u noqon karo buu deyn u
                yeelan karaa.</p>
            <p>Sidaa awgeed qofka deynta leh kolkuu sannadka dhammaado, sida bil
                Soon kasta- ayuu wuxuu eegi wuxuu badeecad heysto iyo lacag caddaan ah,
                iyo deymaha uu dadka ku leeyahay, hadday yihiin deyman ay iska gudi
                karaan dadkaa uu ku leeyahay, iyaguna ay qirsan yihiin, wuu ku tirin
                hantida uu heysto sakana dhammaantood ka wada bixin,- badeecadda,
                lacagta caddanka ah ee u heysto iyo deymahaa uu dadka ku leeyahay
                awoodda inay iska bixiyaan, qirsanna. Hadduuse deymahiisa uusan rajo ka
                qabin inuu helaa, ama mugdi badan uu kaga jiro xasilintiisa, sida inuu
                qofka uu ku leeyahay uu yahay sabool aan iska bixin karin, wax dhaqaale
                ahna aan laheyn, ama cidda uu ku leeyahay deynka ayan qirsaneyn, balse
                ay inkirsan yihiin ama ay ka sagasaagayaan bixinta deynta lagu leeyahay.
                Markay arrintu sidan oo kale tahay qofkaa wuxuu deynkaa mugdiga ku jiro
                uu sako ka bixin kolkuu qofkuu ku lahaa ka helo, wuxuuna bixin sako
                muddo sannad ah, xitaa haddii dhowr sano deynkaa la qabay, waxayna
                arrintaa kala mid tahay ganacsiga iibka wanaagsan u xayiran.</p>
            <p>Qofkase deymeysanaha ah kolkuu sannad dhammaado ayuu wuxuu eegi waxa
                lacag, dahab, qalin iyo badeecad gacantiisa ku jira ee isagu leeyahay,
                kaddib wuxuu tirin deymanka lagu leeyahay, iyadaa ayuuna bixin ugu
                horreyntii, kaddibna wuxuu eegi hantida u hartay intay la eg tahay,
                hadday sako ku waajibto macnaha nasaab ay gaari ama ka badan, sako ayuu
                ka bixin, haddayan nasaab gaareense, sako laguma leh. Tusaale ahaan qof
                muslim ah ayaa wuxuu heystaa, leeyahayna afar boqol oo kun oo shilin,
                xoolna – sannad – ka soo wareegay, waxaase lagu leeyahay deyn dhan afar
                boqol oo kun ama ka badan, qofkaa sako laguma leh…</p>
            <p>Hadduuse heysto leeyahayna lacag dhan seddex boqol iyo soddon kun,
                laguse leeyahay deyn dhan shan iyo toban kun, wuxuu ka jari deynkaa
                lacagta uu heysto, oo waxaa u hari seddex boqol iyo shan toban kun,
                sakana ka bixin, shan iyo tobanka kunse sako kama uu bixinayo, waayo cid
                kale baa leh oo isagu ma leh, cidda leh baana sako ka bixin kolkay
                gaadho lacagtaa ama ka horba.</p>
            <p>Taana waa hadday nasaab gaaraan lacagtaa deynka kaga maqnaa iyo tuu
                heysto.</p>
            <p>Horayna waxaynu u soo xusnay in lacagtu hadday gaadho qiimaha ay
                joogaan toddobaatan garaam oo dahab sakadu markaa ku waajibi, haddayse
                gaareyn qiimo taddobaatan garaam oo dahab ah, ama afar boqol iyo lixdan
                garaam oo qalin ah sako ma leh in cidda leh ay iyagu iskood u gartaan
                inay sako ka bixiyaan hantidooda mooyee, inkastoo ayan nasaab gaareyn,
                arrintaa oo ah arrin aad u wanaagsan, qofkiisana uu abaal iyo deeq
                Allaah ku heli…</p>
            <p>Fiirooyin gaar ah:</p>
            <p>Arrinka koowaad: Mas’aladda sakada deymaha khilaaf dheer baa ka jira
                madaahibta dhexdooda waxaynu arrintan ka qaadannay mad-habka Maalik
                waayo wuxuu arrimahan daliil uga dhigtay camalkii Cusmaan bin Caffaan
                Ilaahay ha ka raalli noqdee, iyo camalkii Cumar bin CabdulCasiis –
                Ilaahay ha u naxariistee, ku dayashada madaxdii hanuunsaneyd ee Islaamka
                ayaana ka kheyr badan inaynu qowl ra’yi ah qaadanno.</p>
            <p>Arrinka labaad: Haddii uu qofka muslimka ahi deyn ku leeyahay ruux
                sabool ah, sako ahaan intuu u niyeysto kama cafin karo, waayo faqiirkaa
                wuu liitaa mana iska bixin karo deynkaa, sidaa awgeed ruuxa deynta leh
                lacagtaa ma aha lacag uu heysto ee gacantiisa ku jidha, balse waa mid ka
                maqan, mugdi badan uu ku jiro helitaankeeda, waxaynu horay u soo
                sheegnay in sharuudda sako bixinta ay ka mid tahay milkasho taam ah,
                qofna sako kama bixin karo hanti uusan heysan, inuu helina ka war qabin,
                sidaa daraaddeed deynkaa oo kale sako kama bixinayo tan iyo intuu ka
                heli deymeysanaha, xitaa hadday dhowr sano ku maqnaato, kolkuu ka helana
                sannad keliya sako dhan buu ka bixin, taana waa hadday nasaab qiimaha
                deynkaa ay gaari.</p>
            <p>MAALKA IYO DAKHLIGA DADKA SOO GALA.</p>
            <p>Waxaana loola jeeda hantidaa qofka Muslimka ka soo gala dhaxal, hibo,
                deeq, shaqo, kireyn gaadiid, kireyn guri ama dukaan, ama dhul, mishahaar
                iwm.</p>
            <p>Miyaa sako laga dooni hantidaa? Ma xool – sannad – inuu ka soo
                wareegaa la dooni? Mise xool iyo muddo gaar ku ah ee sako laga bixin
                ayey leeyihiin?</p>
            <p>Jawaabtuna waxaa weeye:</p>
            <p>Maadaama maalkaa qofka soo galay dahab, qalin, ama lacag tahay sakaa
                ku waajibta, waayo sakadu waxay ku waajibtaa dahabka, qalinka, lacagta
                waxa iibka u bandhigan, xoolaha, iyo miraha beeraha iwm.</p>
            <p>Sidaa awgeed qofkay lacag soo gasho, ka soo gasho dhaxal, deeq, kiro,
                shaqo uu hayo, waa inuu sako ka bixiyaa kolkuu sannad dhammaadaba – sida
                bil Soon kasta – tusaale ahaan- ama qofkaa hadday lacag kale meel u
                taal, sannadna ka soo wareegay, wuxuu isugeyn lacagtaa sannadka ka soo
                wareegay iyo tan shaqada iyo waxa la midka ka soo gashay, sakana ka
                bixin hadday nasaab gaaraan.</p>
            <p>Qofka Muslimka ahina hadduu maal dhaxal, deeq, shaqo, ama kiro guri,
                gaadiid ama dhul iwm ay ka soo gasho wuxuu ka biili naftiisa, ehelkiisa,
                saddaqana kala bixi, kolkuu sannad soo wareegana, ayna u soo haraan
                hanti nasaab gaari, sako ayuu ka bixin, haddayse jiraan maal kale uu
                horay u heystay sannadna ay ka soo wareegtay, maalkan dambena uu soo
                galo wuu isugeyn sakana ka bixin, lamana sugayo inay lacagta dambe xool
                – sannad uu ka soo wareego, sida uu Abuu Bakar – Ilaahay ha ka raalli
                noqdee – yeeli jiray tusaale ahaan qof baa waxuu heystaa lacag dhan
                315,000 oo Shilin, sannadna ay ka soo wareegtay heysashadiisa,
                miishaarna soo qaatay ama kiro, deeq iwm dhan 35,000 oo Shilin,
                wadartooda waa 350,000 oo Shilin, markaa 350,000 oo Shilin buu wuxuu ka
                bixin sako dhan baqolkiiba laba iyo bar, macnaha sako ahaan wuxuu uga
                bixin lacag dhan 8,750 oo Shilin Soomaali ah.</p>
            <p>Haddii ay qofka Muslimka ah – tusaale ahaan – bishii soo gasho
                mishaar ama kiro ama deeq dhan 5,000 oo Shilin, ama Doollar ama Riyaal,
                ama ka badan ama ka yar, kolkuu sannad dhammaado tusaale ahaan – bil
                Soon kasta – ayuu wuxuu eegi lacagta uu heysto iyo intay dhan tahay
                hadday nasaab gaari – qiimo goyn karta toddobaatan garaam oo dahab ah,
                ama 460 garaam oo qalin ah – sako ayuu ka bixin dhan boqolkiiba laba iyo
                bar, haddayanse nasaab gaareyn sako laguma leh. Waana inay dadka
                ogaadaan inay jiraan culumo tiri nasaabka dahabka waa 85 garaam,
                qalinkana 595 garaam; taqdiirtaa laysku khilaafayna sababteeda waxaa
                weeye kala duwanaanta miisaanka la adeegsaday, ama kala roonaanta miraha
                sareenta ee qaddarinta loo adeegsaday. Hayeeshee taynu doorrannay baa
                shaki bax ah, saboolkana udoor roon.</p>
            <p>SAKADA LACAGTA:</p>
            <p>Waxaynu ula jeednaa lacagaha kala duwan sida Doollaarka, Faranka,
                Riyaalka, Dirhamka, Geniga, Shilin Soomaaliga iwm ee hadda la isticmaalo
                halkii Diinaarkii dahabka ahaa iyo Dirhamkii qalinka ahaa ee wax lagu
                kala iibsan jiray waqtigii rasuulka (SCW).</p>
            <p>Maadaama ayna arkaan jamhuurta fuqahada in dahabka iyo qalinka laysu
                geeyo, ee dahabka qalinka loo geeyo, qalinkana dahabka loo geeyo, si loo
                eego inay nasaab gaari haddii laysku daro iyo in kale, hadday nasaab
                gaarina mid inta laga soo qaado – kolka laysu geeyo kaddib – sako laga
                bixiyo, tusaale ahaan qof baa leh 60 garaam oo dahab ah, iyo qalin
                udhigma, laqiima ahna 10 garaam oo dahab ah, marka qofkaa wuxuu ka soo
                wada qaadi 70 garaam oo dahab ah… kaddibna ogaan qiimaha lacageed ee 70
                garaam. Haddii la yiraahdc qiimahooda waa 315,000 oo Shilin ka bixin
                sako dhan Sh.So. 7,875 (boqolkiiba laba iyo bar). Wax diidayana ma
                jiraan inuu qofka lacagta uu heysto dahab ku qiimeeyo ama qalin,
                kaddibna sako ka bixiyo hadday nasaab gaari, hadduu nasaabka dahabka
                yahay toddobaatan garaam sidaynu horay u soo sheegnay, qofuna uu heysto
                hanti qiimo ahaan dhan toddobaatanka garaam ama ka badan wuxuu ka bixin
                sakada laga dooni oo kale kaa dahabka nasaab gaari heysta ama ka badan,
                waana sidoo kale qalinka, nasaabka qalinka waa 460 garaam, qofkii heysta
                460 garaam oo qalin ah iyo ka badan ama lacag goyn kadha sakada ku
                waajibta ayuu isagana ka bixin oo ah (boqolkiiba laba iyo bar).</p>
            <p>Iyadoo aynu ogsoonnahay in qofka dahabka heysta ama qalinka ay yihiin
                wuxuu sako ahaan u bixinayo hadba lacagta dalkaa laga isticmaalo, oo
                dahab ama qalin ma bixinayo – sida qaalibka ah, iyadoo wax diidi ayan
                jirin hadduu dooni inuu isla ceyntooda sako ahaan u bixiyo.</p>
            <p>Sidaa awgeed qofkii muslim ah ee heysta lacag-sannad uu ka soo
                wareegay – doonayana inuu ogaado lacagta uu heysto inay sako ku
                waajibto, iyo in kale, wuxuu u tegi dahablaha, weydiinna qiimaha
                toddobaatan garaam oo dahab saafi ah, ama afar boqol iyo lixdan garaam
                oo qalin ah, kolkuu u sheego dahablaha qiimahooda ayuu wuxuu qofkaa eegi
                in lacagta uu heysto ay dhan tahay intuu dahablahu sheegay iyo in kale,
                hadday dhan tahay waa inuu sako ka bixiyaa dhan boqolkiiba laba iyo bar,
                hadday ka yar tahayse sako ma leh, inuu qofka isagu iski u garto
                mooyee.</p>
            <p>Waxaana la dooni inay dadka ogaadaan in nasaabka lacagaha waraaqaha
                ah ay sannad waliba is beddeli karaan, waayo sicirka dahabka ayey la
                socdaan. Waana inay dadku arrintaa fiiro gaar u yeeshaan, gaar ahaan
                culumada, oo ayan cuskan, tixraacinna qiimo hore, sida in la yiraahdo
                nasaabka lacagta waa 200 oo Shilin Soomaali ah, taana waa khalad, waayo
                hadday qiimaha 70 garaam oo dahab aheyd 200 Shilin, 200 sano ka hore,
                isla heerkii maanta ma taagna, Ilaah baana xog-ogaal ah.</p>
            <h2 id="cutubka-lixaad-ayaa-la-siin-sakada">CUTUBKA LIXAAD: AYAA LA SIIN
                SAKADA?</h2>
            <p>Ehlu sakada waa qolooyinka sakada mudan ee la siin, Ilaahayna isaga
                ayaa naf ahaantiisa ku biyaamiyey oo magaacaabay dadkaa, wuxuu yiri
                sarreeye Ilaahay:</p>
            <p>Wuxuu Ilaahay magacaabay siddeed qolo:</p>
            <p>Qolada 1aad: fuqarada, waana kuwa saboolka ah ee aan dhaqaale heysan,
                dakhlina laheyn marka hadduusan qofka heysan wuxuu ku biilo naftiisa iyo
                ehelkiisa waa faqiir sakada mudan.</p>
            <p>Qolada 2aad: masaakiinta, waana kuwa dakhli iyo dhaqaale aan ku
                filneyn leh marka waxaa loo dhammeystiri kuwaa in baahidooda oodda,
                hadduusanse qofka heysan wax lacag ha yeehee leeyahay il dhaqaale sida
                shaqo ama mishaar ama daneysi in ku filan oo dakhli ah soo gelin markaa
                lama siinayo oo ma mudna.</p>
            <p>Tixraac qowlka rasuulkii Ilaahay (SCW):</p>
            <p>Macnaha xadiiska waxaa weeye: “Qayb kuma leh cid dhaqaale ku filan
                leh ama qof xooggan oo shaqeysta.”</p>
            <p>Qolada 3aad: Qolooyinka u xilsaaran ururinta sakada, waana kuwa uu u
                xilsaaray imaamka muslimiinta inay hantileyda ka soo ururshaan oo ay
                siiyaan qolooyinka mudan ama dhowrista sakadaba iwm marka waxaa sakada
                laga siin qaddar la eg hadba inta howshoodu tahay, xitaa hadday
                maalqabeen yihiin.</p>
            <p>Qolada 4aad: kuwa qalbigooda la abaabin, imaankoodana kor loo soo
                qaadi, sida cid sha’ni iyo makaanad weyn ku leh bulshada, hayeeshee aan
                iimaan xoog leh lahayn, sakada ayaa wax laga siin si iimaankooda u
                xoogoobo markaa bay waxay noqon qolo diinka Ilaahay dadka ugu yeera, iyo
                tusaale lagu daydo. Hadduuse qofka yahay mid Islaamkiisu daciif yahay,
                hayeeshe uusan ka mid aheyn qoladaa aynu soo sheegnay, balse uu ka mid
                yahay dadweynahaa, miyaa la siin sako si iimaankiisa u xoogooba?</p>
            <p>Waxay culumadu qaar arkaan, qabaanna in la siinayo waayo maslaxadda
                diinta ayaa ka weyn tan oogada wakaa faqiirka sakada wax laga siin si
                loo haqabtiro baahida jirkiisa, sidaa awgeed haqabtirka baahida
                qalbigiisu u qabo iimaan ayaa weyn waxtar badanna. Culumada qaarna waxay
                qabaan inaanan la siineyn uusanna sakada mudneyn, waayo danta ka ratibmi
                xoojinta iimaankiisa waa dan gaar ah, qof keliya ku kooban.</p>
            <p>Qolada 5aad : kuwa la qoor furi, waxaana soo geli iibsashada iyo
                madax furka muslimiinta addoomo ahaan loo heysto iyo xureyntooda –
                iyadoo sakada laga bixin iyo kaalmo u fidinta mukaatabiinta is qoor furi
                iyo lacag ku furashada maxaabiista Muslimiinta ay cadowga Islaamka
                dagaal ku qabsadeen.</p>
            <p>Qolada 6aad: deymeysanayaasha, haddayan heysan waxay deynta isaga
                gudaan, kuwaa iyaga ah waxaa sakada laga siin qaddar dhan ee ka gudi
                kadha deynta lagu leeyahay ama ha yaraato deyntaa ama ha badnaatee,
                xitaa hadday isaga filan yihiin xagga quudka – biilka – tusaale ahaan,
                hadduu jiro qof leh il dhaqaale ay ka soo galaan biil ugu filan quudinta
                naftiisa iyo reerkiisa, hayeeshee lagu leeyahay deen uusan awoodin inuu
                iska gudaa, waxaa laga siin sakada wuxuu deynkaa isaga gudo mana
                bannaana inuu qof uu ka rido kana daayo deyn uu qof ku leeyahay, sako
                ahaanna u niyoodo, waayo waa hanti aan gacantiisa ku jirin.</p>
            <p>Waxaana la dooni qofkaa deenkaa laga bixin, inuu yahay deenka uu qabo
                miduu ujeeddo iyo hadaf sharciga waafaqsan uu u galay, sida deyn uu
                naftiisa iyo ehelkiisa ka biilay, ama dad colaadi dhex taal uu ku
                heshiisiiyey iwm.</p>
            <p>Culumaduna way isku khilaafeen hadduu deymeysanahu yahay wiil la
                dhalay ama waalid, miyey sakadu ku baxdaa si uu isaga gudo deynka lagu
                leeyahay?</p>
            <p>Jawaabta toosanna waxaa weeye inay bannaan tahay. Wayna u bannaan
                tahay qofka sakada bixin inuu aado qofka xaqa leh uuna siiyo xaqiisa –
                deymeysanaha oo aan ka warqabin – taana waa hadduu qofka sakada bixin
                ogsoon yahay inuusan deymeysanahaa iska gudi kareyn deynkaa.</p>
            <p>Qolada 7aad: inaad kor ka yeelidda magaca Ilaahay sakada u bixiso oo
                ah halganka iyo jihaadka loogu jiro Ilaahay darti iyo inuu diinkiisu kor
                ahaado, sidaa awgeed waxay sakadu ku baxdaa oo la siin mujaahadiinta u
                dagaalamaya Ilaahay darti, sidoo kale waxaa maalka sakada laga iibin
                qalabka dagaalka ay adeegsanayaan mujaahidiinta u halgama siday kor u
                ahaan laheyd kalmadda Ilaahay, kitaabkiisana wax loogu xukumi lahaa iyo
                sunnada rasuulkiisii (SCW) garsoorna looga dhigan lahaa. Waxaana ka mid
                jidka iyo sabiilka Ilaahay barashada aqoonta waxtarka leh ee waafaqsan
                sharciga Ilaahay, sidaa awgeed baa waxaa la siin qofka cilmi doonka ah
                sako ahaan qarash u suurageliya raacashada cilimiga iyo waxbarashada,
                sida iibsashada kutubta iyo qeyrkood, taana waa hadduusan heysan
                dhaqaale arrintaa u suura geliya ee uu sabool yahay. Sidoo kale waxaa
                sakada la siin daaciga dadka diinta ugu yeera, hadduusan dakhli laheyn,
                si uu ugu faro marnaado fidinta diinta nolosheenna ah.</p>
            <p>Qolada 8aad: jid-hayaha oo ah qofka socdaalka ahi ee waxii uu ku
                safri lahaa ay ka go’een, waxaa la siin saka ahaan dhaqaale – qarash –
                dalkiisii gaarsiiya, waase inuu safarkiisu yahay safar bannaan, ee aan
                macsi la xiriirin, Allana iyo rasuulkiisa uusan ku khilaafeyn, yahay
                safar sharciga Ilaahay waafaqsan.</p>
            <p>Intaynu soo sheegnay weeyaan qolooyinka sakada mudan Ilaahay
                kitaabkiisa ku xusay, inoo sheegayna inay fariido tahay iyo xil uu ina
                saaray, innaguna waajib yeelay, cilmi iyo xigmadna ku fadhida, Ilaahayna
                waa Caliim – aqoon u saaxiib ahaaday – Xakiim – wuxuu amraa ay xigmad
                ballaaran salka ku heyso. Mana ay bannaana in waxaan aheyn intaynu soo
                xusnay sakada lagu bixiyo, sida dhismaha masaajidda iyo hagaajinta
                waddooyinka, waayo Ilaahay subxaanahu watacaalaa waa u tilmaamay xusayna
                qolooyinka mudan, isagoo iyaga keliya ku koobay. Koobidda noocaa ahna
                waxay muujin inayan cidaan qolooyinkaa la magaacabay aheyn ayan mudneyn
                in sakada la siiyaa.</p>
            <p>Haddaynu dhab u eegno oo aynu ka fakarno jihooyinka aynu niri sakada
                way ku baxdaa, waxaynu arki inay labo qaybood yihiin.</p>
            <p>Qayb sakada u baahan, iyo qayb ay iyagu muslimiintu u baahan yihiin,
                arrintan waxay inoo muujin xigmadda weyn ee ku dheehan sakadaa Ilaahay
                innagu waajib yeelay iyo in ujeeddada ka dambeysaa ay tahay dhismo
                bulsho dheella tiran, is heysata, isku duuban, bulsho dan wadaag ah,
                dareen qura wadaaga, gacaltooyo iyo maxabbad ay ka dhaxeyso iskaashi iyo
                kaalmo isu fidin. Islaamkuna kama daryeel la’aan oo ma xadeyn wax soo
                saarka qofka fardiga ah iyo lahaanshada gaar ahaaneed isla markaana
                hoggaanka uma sii deyn dadka cudurka mudulnimada iyo laxa jaclada qaba,
                oo ma siin xurriyadda inay naftooda u hoggaansamaan iyo hawadooda
                baadilka ah.</p>
            <p>Islaamkuna waa hanuunshaha, hagaagshaha ku hoggaamin ummadaha kheyrka
                Ilaah, una hibeyn barwaaqo iyo baraare, mahaddana Ilaah baa leh
                barbaariyey cid iyo wax kastoo uunka jira…</p>
            <h2 id="cutubka-siddeedaad-sakaatul-fidriga">Cutubka Siddeedaad:
                Sakaatul Fidriga</h2>
            <p>Sakaatul Fidriga waa fariido uu farad yeelay rasuulkii Ilaahay (SCW),
                kolkuu Ramadaanka dhammaadana la bixiyo, waana mahdin Ilaahay looga
                xamdi noqi galladdaa waafijinta ah ee uu qofkaa muslimka ahi waafajiyey
                soonka, ka qayb galka salaadda taraawiixda iyo qiyaamkaa barakeysan.</p>
            <p>Sakaatul Fidrigu waa camalka uu qofka ku khatimayo bisha Soon, isagoo
                Ilaah ka rajeyn deeqdeeda iyo abaalkeeda, waana sadaqo uu ku taageeri
                walaalki muslimka ee saboolka ah, si uu ugu deeqtoomo inuu cid wax
                weydiisto maalinta iidda, ayaantaa farxadda muslimiinta ahna si
                wanaagsan uu u iido.</p>
            <p>Wuxuu Ilaah ku farad yeelay Sakaatul Fidriga qof kastoo muslim ah,
                lab, dheddig, saqiir, kabiir.</p>
            <p>Waxayna ku waajibtaa qofka muslimka ah iyo inta uu mas’uulka ka yahay
                quudintooda ee xaas, caruur iyo boy leh – adeegayaal – waxaana inoo
                caddeeyey qaddarkeeda rasuulkii Ilaahay (SCW) sida ku soo aroodhay
                xadiiska Ibnu Cumar – Ilaahay isaga iyo aabbahiba ha ka wada raalli
                noqdee:</p>
            <p>Qaddarka Sakaatul Fidriga waa koombo qaadi afar iyo bar mugga sacabbo
                ruux calaacalo meel dhexaad ah leh, ama laba kiilo iyo bar. Waxaana sako
                ahaan loo bixin quudka qaalib ahaan laga quuto dalkaa, sida bariiska,
                galleyda, massagada, timirta, sareenka iwm.</p>
            <p>Qofkana waxaa u kheyr badan, u wanaagsanna inuu quudka kiisa
                wanaagsan ee nafciga badan leh faqiirka u dooro.</p>
            <p>Wuxuuna yiri Abii Saciid al-Khudriyi – Ilaahay ha ka raalli
                noqdee:</p>
            <p>Macnaha xadiiskuna waxaa weeye: “Waxaynu u bixin jirnay Sakaatul
                Fidri ahaan, xilligii rasuulka (SCW) saac – koombo labo kiilo iyo bar
                qaad ah – cunto ah, cuntadayadana waxay aheyd sareen, zabiib, caano
                fadhi ahoo la qallaliyey iyo timir.” Waxaa soo wariyey al-Bukhaari.</p>
            <p>Sidaa awgeed lacag looma bixin karo Sakaatul Fidriga, ama gogol, ama
                dhar iwm haddii ayse suuroobi weydo inuu qofkaa quud la quuto uu bixiyo,
                aad u adkaato, daruurad iyo ka fursan waa wuxuu u bixin karaa lacag,
                halkii cuntada, si ayan u joogsin fariidadaa…</p>
            <p>Waqtiga ugu wanaagsan in la bixiyo Sakaatul Fidrigana waa inta u
                dhaxeysa salaadda Subax iyo salaadda Ciidda wayna bannaan tahay inuu
                qofka bixiyo maalin ama laba maalmood ka hor dharaarta Ciidda.</p>
            <p>Waxayna waajibtaa Sakaatul Fidriga habeenka ay ciiddu soo geli,
                salaadda Ciidda dabadeed qofkii bixiya waa u sadaqo. Tixraac xadiiskan
                Sunanta ku yaal:</p>
            <p>Macnaha xadiiska waxaa weeye: “Wuxuu nebigu -NNDHA- u waajib yeelay
                Sakaatul Fidriga inay ka daahiriso qofkii soomanaa waxii laqwi ka dhacay
                iyo haasaaw iyo in la quudiyo masaakiinta, qofkii baxsha salaadda ciidda
                ka hor waa u sako, qofkii salaadda ciidda kaddib baxshaana waa u sadaqo
                sadaqaadka ka mid ah.” Waxaa soo wariyey Abuu Daawuud iyo Ibnu
                Maajah.</p>
            <p>Waxaana xaaraan ah in dib looga dhigo Sakaatul Fidriga maalinta
                Ciidda inay daruuf iyo dan kuu geyso mooyee. Tixraac qowlka rasuulka
                (SCW):</p>
            <p>Macnaha xadiiska waxaa weeye: “Ka deeqtoonsiiya maanta -masaakiinta
                ayaa loola jeeda iyo fuqarada muslimka ah – inay cid wax
                weydiistaan.”</p>
            <p>Sidaynu horay u soo xusnayna way bannaan tahay inuu qofka Sakaatul
                Fidriga bixiyaa maalin, labo, iyo seddex cisho ka hor. Tixraac xadiiskan
                Maalik:</p>
            <p>“Waxaa Naafic laga soo xigtay in Ibnu Cumar – Ilaahay ha ka wada
                raalli noqdee isaga iyo aabbahiba: “Uu u diri jiray Sakaatul Fidriga
                qofka laysugu ururin labo ama seddex cisho ka hor.”</p>
            <p>YAA LA SIIN SAKAATUL FIDRIGA?</p>
            <p>Waxaa leh Sakaatui Fidriga oo la siin fuqurada iyo masaakiinta,
                tixraac xadiiska:-</p>
            <p>Ha yeeshee waxaan u soo jeedin lahaa qof kastoo dooni inuu diinka iyo
                kalmadda Ilaahay ee kor ahaato in sakada iyo Sakaatul Fidrigaba degmo
                kasto ay isugu ururiyaan kooda ugu diin dhowrid badan, aqoon iyo camal
                fal ahaanba, si uu isaguna ugu sii gudbiyo qolooyinka mudan ee diinta
                Ilaahay ku wanaagsan si Islaamka laga tagay loogu soo noqdo, dadkana
                diinta loogu sheego, naar iyo naclad Eebbe looga badbaadiyo.</p>
            <p>Waana in laga dhowro sakada iyo Sakaatul Fidriga cid kastoo qabuuraha
                iyo mootida caabudda sida kuwa anbiyada iyo awliyada mootan barida, ama
                cidaan Ilaahay aheyn, ama sharad u galo, ama qofka sheegtay inuu ka
                warqabo waxaa dhici, ama kuwa sixirka dhiga, ama ku dhaqma, ama
                matukadayaasha ama kuwa dejiya, soo saara, sharci aan kii Ilaah aheyn
                iyo sunnada rasuulkiisii (SCW) ama banneeya xukun aan kii Ilaahay aheyn
                iyo rasuulkiisa, ama ka raalli noqdo, ama danuubta banneysta, ama
                Ilaahay, rasuulkiisa iyo mu’miniinta kujees jeesa, sida kuwa ku jees
                jeesa dumarkaa Ilaah u hoggaansamay ee oogadooda asturtay, xijaabkii
                Ilaahay faray qaatay, xishoodka iyo xushmadda weheshaday, diidayna inay
                qaadaan dhabbaha dumarka qiimaha jaban ee xishoodkii tuuray, diraca,
                maryaha gaaban iyo qaawanaan ku suuq wareegay, ragga isu bandhigi,
                naftooda iyo qeyrkood fitneyn, Rabbi iyo rasuulki caasiyey, doortay in
                naarta jahannamo xaabo looga dhigo iyo inay dumarka gaalada la mid
                noqdaan.</p>
            <p>Ama ku jeesjeesa dhallinyaradaa Ilaahay mideeya, u hoggaansan,
                muwaxidiinta ah, musalliinta, garka aan xiiran – maadaamuu rasuulka
                amray inaan la xiiran, Rabbina ina faray inaynu rasuulka raacno, gar
                xiiridduna ay xaaraan ka tahay qofka Muslimka ah, tixraac xadiiska:</p>
            <p>Ama dhallinyaradaa surweellada ama toobabka ay xiran yihiin aan
                qoobabka ka shishe marin waayo ninka Muslimka ahi waa ka xaaraan inuu
                dharka uu xiran yahay qoobabka ka shishe mariyo, tixraac qowlka rasuulka
                (SCW):</p>
            <p>Dumarkaana la faray inay dheereystaan dharkooda si ay cagahooda u
                qariyaan.</p>
            <p>Haddase – walaa xowla walaa quwata illaa billaah – raggii ay
                dheereysteen, dumarkiina ay gaabsadeen…</p>
            <p>Sidaa awgeed dadkaa ku jees jeesa ehlu diinka waa in laga dhowraa
                sakada iyo kuwa qabuuraha barya iyo kuwa aan soo xusnay oo dhan ee
                salaadda aan tukan ama mootida barya inkastoy tukadaan iwm. Sakada kuma
                baxdo iyo Sakaatul Fidriga waayo nasuusta Qur’aanka iyo Sunnada rasuulka
                gaalnimay ku xukumeen qofkii la yimaada arrimahaa, haddii looga digay,
                qofkuna ku madax adeegay.</p>
            <p>LABO MAS’ALADOOD:</p>
            <p>MASA LADA KOOWAAD:</p>
            <p>Way bannaan tahay in Sakaatul Fidir qof keliya leeyahay loo qaybiyo
                laba miskiin ama ka badanba.</p>
            <p>Sidoo kalena way bannaan tahay in dhowr Sakaatul Fidir miskiin keliya
                la siiyo, waana mad-habka jamhuurta.</p>
            <p>MAS’ALADA LABAAD:</p>
            <p>Way ka dhici oo lagama doonayo Sakaatul Fidriga ruuxa aan heysan in
                ka badan wuxuu maalintaa iidda biilan lahaa isaga iyo reerkiisa waxayna
                ku waajibtaa ruuxii heysta wuxuu ku biili lahaa naftiisa iyo reerkiisa
                maalinta iidda iyo ka badan.</p>
            <p>Gunaanadka kitaabka waxaan ugu yeerayaa walaalahay Soomaliyeed meel
                kasta ay joogaan, inay aad ugu dadaalaan barashada diinta,
                xayaatadoodana saldhig ugu dhigaan.</p>
            <p>Haddaad nolol adduun iyo mid aakhiro dooni, dagganaan, kheyr, nuur
                iyo naruuro leh, Ilaahay Kitaabkiisa baad ka heli.</p>
            <p>Waxaan ugu yeeri walaalahay Soomaaliyeed meel kasta ay joogaan inay
                goobta Islaamka dhab u galaan, oo ayan debedda ka tagnaan, xusuusinna
                qowlka sarreeye Ilaahay:</p>
            <p>Macnaha guud ee aayaddana waxaa weeye: “Kuwa Eebbe rumeeyow wada gala
                Islaamka uu qofka kaga nabad geli xumo oo idil – sharafta iyo qiimahana
                uu ku helayo adduun iyo aakhiraba, si dhanna u qaata idinkoo wada fulin
                dhammaan awaamirta xagga Rabbigiin idiin kaga timi iyo rasuulkiisii
                (SCW) oo ha raad raacina sheydaanka, waayo waa idin cadow daran.”</p>
            <p>Qofkii doonayana inuu amarka iyo yaboohaa Ilaahay u hoggaansamo wuxuu
                ku dadaali, u dheereyn barashada sharciga Ilaahay iyo sunnada rasuulka
                (SCW) daahirka ah iyo dhaqan-gelintooda, qofka aan hoggaansaminna cidaan
                naftiisa aheyn wax yeeleyn mahayo.</p>
            <p>Wuxuu yiri sareeye Ilaahay:</p>
            <p>Macnaha guud ee aayaddana waxaa weeye: “Waxaad tiraahdaa – nebi
                Maxamed ayaa lala hadli – kuwa hoogay ee ba’ay, khasaaray guul darrada
                ku dhacday waa kuwa naftooda ku waayey iyo ehelkoodaba naarta, in
                cadaabtaa loo kaxeeyana la amri maalinta Qiyaamaha, taana weeyaan
                khasaarada weyn ee aan laga soo waaqsaneyn.”</p>
            <p>Waxaan Ilaah ka baryi inuu ina waafajiyo, ina barana cilmiga kiisa
                nafaca leh, iyo ku camalfakiisaba iyo inuu innaga aqbalo acmaashayada
                aynu isaga keliya kaga abaal dooni, nabad iyo naxariisna dushiisa ha
                haato nebigeennii Maxamed, ehelkiisii, asxaabtiisii, iyo cid kastoo xaqa
                ku raacday…</p>


        </div>
    </main>
</body>

</html>