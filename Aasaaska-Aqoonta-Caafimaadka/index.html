<!DOCTYPE html>
<html lang=so prefix="og: https://ogp.me/ns#">

<head>
  <meta charset=utf-8>
  <title></title>
  <meta content="" name=description>
  <meta content=#212121 name=theme-color>
  <meta content="dark light" name=color-scheme>
  <meta content=#ffffff name=msapplication-TileColor>
  <meta content="width=device-width,initial-scale=1" name=viewport>

  <meta content=website property=og:type>


  <link href=stylesheet.css rel=stylesheet>

</head>

<body>
  <main class=normalize>
    <div class="content">
      <h1 class="title">Aasaaska Aqoonta Caafimaadka – Dktr. Yuusuf Xirsi
        Axmed, Yuusuf Sheekh Cali Samantar</h1>

      <p>Waxaa Qoray:<br />
        Jaalle Dr. Yuusuf Xirsi Axmed<br />
        Jaalle Yuusuf Sh. Cali Samantar</p>
      <hr />
      <h2 id="arar">Arar</h2>
      <p>Buuggaan <em>Aasaaska Aqoonta Caafimaadka</em> oo daba jooga buuggii
        uu horay Guddiga Af-Soomaaligu soo saaray ee ku saabsanaa caafimaadka,
        wuxuu ifka u soo baxayaa goor uu afkeennii hooyo dhaqan galay, aadna u
        hanaqaaday.</p>
      <p>Danta laga lahaa buuggaan qoristiisu waxay ahayd in dadweynaha
        Soomaaliyeed ee bartay Af-Soomaaliga qoriddiisa la siiyo wax caafimaadka
        ku saabsan oo ay akhristaan. Qorayaasha buuggu waxay fiiro gaar ah
        siinayeen in casharrada buuggu ahaadaan kuwo cilmi ku dhisan isla mar
        ahaantaasna garashadoodu qof walba u sahlanaan karto.</p>
      <p>Waxaa aad loogu raja weyn yahay in buuggaani noqdo ku laga
        faa’idaysto gogoldhigna u noqdo buugaag kale oo noocaas ah soo
        bixiddooda.</p>
      <p>Qorayaashu waxay mahad u jeedinayaan Guddiga Af Soomaaliga oo
        hoostiisa buuggaan lagu diyaariyey. Waxaa kale oo iyagana mahad loo
        celinayaa Jaalle Iikar Haddaad oo masawirrada buugga sameeyey iyo Jaalle
        Axmed Faarax Cali ”Idaajaa” oo gacan ka geystay casharrada qaarkood
        qoriddooda.</p>
      <p>Qoreyaal:</p>
      <p>Jaalle Dr. Yuusuf Xirsi Axmed<br />
        Jaalle Yuusuf Sh. Cali Samatar</p>
      <hr />
      <h2 id="tusmo">TUSMO</h2>
      <p><strong>QAYBTA KOOWAAD</strong> Nadaafadda oogada iyo dharka<br />
        Nadaafadda wajiga<br />
        Nadaafadda gacmaha<br />
        Nadaafadda cunnada<br />
        Nadaafadda biyaha<br />
        Nadaafadda guriga<br />
        Nadaafadda dhulka</p>
      <p><strong>QAYBTA LABAAD</strong><br />
        Jeermiga<br />
        Cayayaanka<br />
        Diqsiga<br />
        Kaneecada<br />
        Xaakada<br />
        Cudurrada lays qaadsiiyo<br />
        Silsiladda faafidda cudurrada<br />
        Kahortegidda cudurrada</p>
      <p><strong>QAYBTA SADDEXAAD</strong><br />
        Neecawda<br />
        Qorraxda<br />
        Cunnada habboon<br />
        Saxarada<br />
        Hurdada<br />
        Faa’iidada cayaaraha<br />
        Xanaannada dhallaanka</p>
      <hr />
      <p>Waxaa lagu daabacay: Wakaaladda Madbacadda Qaranka<br />
        Xamar, 1974</p>
      <h2 id="qaybta-koowaad">Qaybta Koowaad</h2>
      <h3 id="nadaafadda-oogada-iyo-dharka">Nadaafadda Oogada iyo Dharka</h3>
      <p>Oogada qofka gaashaankeedu waa haragga ku gadfan. Gaashaankaasi hawl
        weyn buu jirka u qabtaa. Haragga kore hawlihiisa waxaa ka mid ah:</p>
      <ol type="1">
        <li>Waa gaashaan oogadu kaga gabbato wixii dhibaya oo dhan ee dibadda
          uga imaanaya, sida: cudurka, jugta iyo wixii la mid ah.</li>
        <li>Kulka iyo qabowga ayuu oogada u qiyaasaa.</li>
        <li>Oogada ayuu quxrurka u kaydiyaa oo siiyaa markii nacfigu ku
          yaraado.</li>
      </ol>
      <p>Markii dhididku oogada ka soo baxo, haragga sare dushiisa ayuu ku
        qallalaa. Waxyaalo gufar ah oo qofka jirkiisu soo nacay ayaa dhididkaasi
        dibadda u soo saaraa. Hadduusan gufarku oogada ka soo bixin waxyeello
        ayuu u geysanayaa caafimaadkeeda. Oogada aan la mayrin waxaa ku dhasha
        jeermi ciiddaas ka badan oo habaaska iyo wasakhda kale oo qofka korkiisa
        ku taalla ku dhex noolaada.</p>
      <p>Markii wasakhdaasi oogada ku badato ilihii dhididku ka soo baxayey
        baa gufeysma. Markaas waxaa joogsada dhididkii iyo wixii kale oo aan
        oogaadu u baahnayn ee ay dibadda u soo tufi lahayd.</p>
      <p>Nidaamkii kulka iyo qabowga oogada u qiyaasayey isaguna waa
        doorsooma. lHaraggii oogada gaashaanka u ahaa oo la rabay inuu cudurka
        iyo dhibaha kaleba ka celiyo ayaa markaas shaqadiisii gudan waaya oo ay
        suurowdaa isaga laftiisu jirro imaatinkeed sabab u noqdo. Si oogadu
        fayoobi u hesho waa in tallaabooyinka soo socda la qaado:</p>
      <ol type="1">
        <li>In haragga oogada gaashaanka u ahi hufnaado weligii, taasoo lagu
          gaari karo in qofku qubayska badsado. Meelo gooni ah oo oogada ka mid
          ihi waxay u baahan yihiin nadaafad dheeri ah, meelahaasoo ay ka mid
          yihiin: wajiga, afka, gacmaha, cagaha iyo labada ibood.</li>
        <li>In dharka hoose oo ay ka mid yihiin funaanadda iyo candhasaabka la
          mayro, dhaqsana laysaga beddelo, maxaa yeelay dhididka iyo wixii kale oo
          jirku soo nacay baa dharka hoose ku dhega oo wasakheeya. Cayayaanka,
          injirtu ka mid tahay, ayaa dabadeedna halkaas ka dhalan kara oo oogada
          qofku cudur u keeni kara. Haddii sidaas qofku nadaafaddiisa u ilaaliyo
          inuu fayoobi ku noolaado bay u badan tahay.</li>
      </ol>
      <p>LAYLIS:<br />
        Ka sheekee haraggu wuxuu oogada u taro iyo haddii ilaha dhididku xirmaan
        dhibka ka iman kara?</p>
      <h3 id="nadaafadda-wajiga">Nadaafadda Wajiga</h3>
      <p>Wajigu waxa uu ka koobmaa : foolka, indhaha, sanka, afka, dhegaha iyo
        xubno kale. Xubnaha aan kor ku soo sheegnay waa kuwo hawl weyn oogada u
        haya, sida: indhaha oo kale oo ka mid ah lixda lixaad.</p>
      <p>Wajigu wuxuu u baahan yahay in aad loo ilaaliyo nadaafaddiisa, taasoo
        ku suurtoobi karta isagoo lagu mayro biyo iyo saabbuun dhowr goor
        maalintiiba dhididka iyo habaaskana laga tirtiro.</p>
      <p>Haddii aan nadaafadda wajiga lagu dadaalin waxaa dhacaysa in duqsigu
        isagoo jeermi xambaarsan uu ku dego oo markaas cudurro halis ihi halkaas
        ka dhashaan. Cudurrada sidaas ku iman kara waxaa ka mid ah daafka iyo
        bakooraha, indhabbeelka keena.</p>
      <p>Ilaalinta nadaafadda wajiga ayay ka mid tahay inaan faro iyo masar
        wasakh ah toonna wajiga la marin, sida dadka qaarki yeelo, maxaa yeelay
        dhaqanka noocaas ihi wuxuu sabab u noqon karaa dhibaatooyinkii aan horay
        u soo sheegnay. Waxaa iyana xusid mudan in wajiga waxtarkiisu uusan ku
        ekayn inay isaga ku yaalliin xubnihii aan soo sheegnay ee uu haddana
        yahay muraayaddii qofka, taasoo mar labaad ka dhigeysa nadaafaddiisa
        lagama maarmaan.</p>
      <h3 id="nadaafadda-gacmaha">Nadaafadda Gacmaha</h3>
      <p>Hawlaheenna waxaannu ku qabsannaa gacmaheenna, intaannu hawlahaas
        wadnana waxaa gacmaheenna ku dhegdhega wasakh badan. Wasakhdaasi waa
        halis haddii aynaan iska mayrin markii aannu shaqooyinkeenna
        dhammaysanno.</p>
      <p>Waa in qofku ka caado yeeshaa inuu gacmihiisa biyo iyo saabbuun ku
        dhaqo mar walba oo ay u suurowdo, siiba mararkaan soo socda:</p>
      <ol type="1">
        <li>Marka uu qofku musqusha ka soo baxo;</li>
        <li>Marka uu qofku rabo inuu cunnada cuno;</li>
        <li>iyo marka uu cunnadaas idlaysto.</li>
      </ol>
      <p>Si aannu nadaafadda gacmaha u dhammaystirro waxaa loo baahan yahay
        inaannu ciddiyaha iska jarro si aysan wasakhi gudahooda ugu dhuuman.
        Ciddiyaha jariddoodu waa lagama maarmaan si nadaafadda jirka guud ahaan
        loo ilaaliyo, gaar ahaanna nadaafadda gacmaha. Waxaa jira cudurro badan
        oo laga qaado gacmaha wasakhaysan, siiba ciddiyaha hoostooda wasakhda ku
        jirta. Cudurradaas waxaa ka mid ah Ameebaha oo lagu magacaabo ”cudurka
        gacmaha wasakhda ah”.</p>
      <p>LAYLIS:</p>
      <ol type="1">
        <li>Goormay aad u habboon tahay in gacmaha layska mayro?</li>
        <li>Maxaa dhici kara haddii gacmo aan la mayrin wax lagu cuno?</li>
      </ol>
      <h3 id="nadaafadda-cunnada">Nadaafadda Cunnada</h3>
      <p>Qofku si uu ku noolaado cunno ayuu u baahan yahay, hase ahaate
        cunnada uu cunayaa waa inay ahaataa mid habboon xagga nooca iyo xagga
        tiradaba, isla mar ahaantaasna nadiif ah. Tan ku saabsan haboonaanta
        cunnada meel kale oo buuggaan ka mid ah ayaa looga faallooday.
        Casharkaan danta laga leeyahay waa in wax tilmaan ah laga siiyo
        akhristayaasha sida loo ilaaliyo nadaafadda cunnada. Guud ahaan waa in
        cunnada laga ilaaliyo cayayaanka, xabaasha iyo ciidda. Cunnadu xagga
        diyaarinta waxay u qaybsantaa wax la bisleeyo, wax iyagoo aan la bislayn
        la cuno iyo wax labada siiyoodba lagu cuni karo. Kuwa hore waxaa ka mid
        ah hilibka, badarka, bariidka, baastada, iwm. Kuwaasi mar haddii ayan
        meel xun soo marin waxaa ina ka walwal tiri kara nadaafaddooda in si
        fiican loo bisleeyo, taasoo dilaysa wax alla wixii uuman cudur ahaa oo
        ku jirey. Laakiin waxa iyana fiiro u baahan in weelka wax lagu karinayaa
        uusan ka samaysnayn macdannada lisma markay kululaadaan oo intay cunnada
        ku dhiimaan markaas dadka sumeeya.</p>
      <p>Waxa aan kariska u baahnayn waxaa ka mid ah qudaarta iyo cagaarka.
        Kuwaas waxaa lagu nadiifin karaa in si fiican loo mayro. Haddii shaki
        jiro in kuwaas jeermi ku dheehan yahay waxaa la yeeli karaa in lagu
        mayro jeermitireyaal, sida: Dettoolka iyo Isteridoraalka. Markaas
        kaddibna waxaa lagu miiraa liin dhanaan. Cunnada bisayl iyo bisayl
        la’aanta lagu cuni karo waxaa ka mid ah caanaha, ukunta, saliidda iwm.
        Kuwaas waxaa habboon in la karkariyo, siiba markii laga baqayo inay
        dheehan yihiin.</p>
      <p>Fiiro gaar ah waxaa u baahan cunnada dhigaalka ah, sida: hilibka,
        caanaha iyo subagga gasaca lagu kaydiyo, maxaa yeelay waxay halis u
        yihiin in jeermi ku dhex beermo. Sidaas daraaddeed waa in marka loo
        diyaarinayo dhigidda la tarantiro (jeermiga laga idleeyo).</p>
      <p>LAYLIS:</p>
      <ol type="1">
        <li>Cunnadu xagga diyaarinta meeqa qaybood bay u qaybsantaa?</li>
        <li>Guud ahaan maxaa la doonayaa in cunnada laga ilaaliyo?</li>
        <li>Cunnada dhigaalka ah maxaa loo baahanyahay in lagu sameeyo?</li>
      </ol>
      <h3 id="nadaafadda-biyaha">Nadaafadda Biyaha</h3>
      <p>Biyahu waxay ka mid yihiin waxyaalaha qofka noloshiisa lagama
        maarmaanka u ah. Qofka waxaa ku kallifa inuu biyo cabbo waa harraadka oo
        ka imanaya jirka oo biyuhu ku yaraadeen. Taas micneheedu waxaa weeye in
        harraadka runta ahi uusan ahayn afka iyo dhuunta qallalaya markii qofku
        biyo ka raago ee uu yahay jirka oo aan helin intii biyo ahayd oo uu u
        baahnaa. Taas waxaa daliil u ah in qofka harraadku ka ba’ayo haddii
        xididka biyo looga shubo isagoo aan biyo cabbin. Afka iyo dhuunta
        qallalayaa, markii qofku harraado, shaqadoodu waa digniin sheegaysa in
        jirka biyihii ku yaraadeen. Haddii aan taasi dhici lahayn jirku waa
        qallali lahaa isagoo aan laga war helin.</p>
      <p>Qiyaasta biyaha ah oo la sheego inay habboon tahay in qofku maalintii
        iyo habeenkii cabbo waa hal litir iyo bar. Waxaa dhici kara in qofku
        uusan intaasoo biyo ah wada cabbin ee uu qaarkood u qaato cabbitaanno
        kale, sida: caano, shaah, aranjaato, liimo, iwm. Qiyaasta biyaha ah oo
        maalintii la cabbayo waxyaalo badan baa saamayn kara, sida: xilliga,
        dhididka iyo shaqada qofka. Mar haddii xilligu kululyahay ama qofku aad
        u shaqeeyo, aadna u dhidido, biyo cabkiisu waa kordhayaa, sida haddii
        xilligu qabowyahay ama qofku uusan shaqo culus qabannin, uusan
        dhididinna, biyocabkiisu uu yaraanayo.</p>
      <p>Biyaha la cabbaa waxay ahaan karaan kuwo roob, kuwo ceel, kuwo webi,
        kuwo gal iyo kuwo badeed oo cusbadii laga miiray. Biyaha roobka oo
        iyagoo aan dhulka soo gaarin weel loo dhigaa ma habboona maxaa yeelay
        waxaa ka maqan cusbood jirku u baahanyahay. Sidaasoo kale kuwa baddu
        haddii aan la miirin ma habboona maxaa yeelay waxaa ku badan cusboodka.
        Biyaha la cabbayaa waa inayan ur, dhadhan iyo midab toonna lahayn, ay
        jeermiga cudurrada keenana ka bannaan yihiin.Taas waxaa lagu gaari karaa
        in biyuhu dhuumo ku socdaan meeshay ka imanayaanna ayan uga sokayn
        musqul iyo buq wasakheed oo kale masaafo 20 mitir ka hoosaysa. Mar
        haddii uu jiro shaki dheehmid, biyaha waa in la karkariyaa intaan la
        cabbin ama lagu daraa jeermitirayaasha uu ka mid yahay
        Isteridoroolku.</p>
      <p>LAYLIS:</p>
      <ol type="1">
        <li>Harraadka runta ahi muxuu ka yimaadaa?</li>
        <li>Maxaa saamayn kara qofka biyocabkiisa?</li>
        <li>Maxaan la doonayn in biyaha la cabbayaa leeyihiin?</li>
        <li>Maxaa la rabaa inay ka fogyihiin meelaha biyaha la cabbayo laga
          keenayo?</li>
      </ol>
      <h3 id="nadaafadda-guriga">Nadaafadda Guriga</h3>
      <p>Gurigu waa meesha uu qofku noloshiisa badankeeda ku dhammaysto,
        isagana ilaaliyo kulaylka, qabowga, roobka, dabaysha, dugaagga, tuugada
        iyo wixii naftiisa dhibaya oo dhan. Gurigu inuu hufnaado waa wax lagama
        maarmaan ah. Waxaa aad u habboon gurigu inuu ku yaal meel ka fog meelaha
        warshadaha ah oo ay ka mid yihiin meelaha wax lagu magdeeyo ama biraha
        lagu tumo iyo meel kasta oo shanqar badan ama xoolaha lagu xereeyo.</p>
      <p>Neecawda iyo iftiinku waa inay soo geli karaan guriga oo uu lahaado
        irdo iyo daaqado ku filan, kuwaasoo kordhinaya nadaafaddiisa, waxaana
        fiican inuu leeyahay meel fagaag ah oo u bannaan oo lagu faalalo.</p>
      <p>Hufnaanta guriga bay ka mid tahay in musqushu ku taal meel xoogaa ka
        dhaqaaqsan qolalka la seexdo ama haddii kale ay ahaato mid aad loo
        nadiifin karo. Waa inay lahaataa daaqad ay galaan iftiinka iyo neecawdu.
        Marka guriga la xaaqayo haddii laga yaabo in boor ka kaco waa in marka
        hore lagu sayro in yar oo biyo ah, daaqadahana loo furo si uusan qofka
        xaaqayaa ugu dhibtoon. Qashinka waa in lagu uruuriyo weel dabool adag
        leh si uusan uga soo bixin cayayaanka waxyeellada lihi, marka uu batana
        waa in loo qaado qashinqubka. Mar walba waa in guriga laga laayo
        cayayaanka halista ah oo ay ka mid yihiin duqsiga, barambarada iyo
        kaneecada, kuwaasoo haddii aan laga hor tegin tarmaya oo guriga ku
        badanaya. Alaabta guriga taal waa in lagu dadaalo nadaafaddeeda oo laga
        ilaaliyo wasakhda.</p>
      <p>Gogosha lagu seexdo iyo dharka la huwado waa in la jafjafaa oo la
        qorraxeeyaa. Nadaafadda guriga waxaa kale oo ka mid ah inaan lagu daadin
        qudaarta diirkeeda iyo inaan lagu tufin calyada, iyo xaakada.
        Waxyaalahaas oo dhan waxaa ka dhasha jeermi halis ah, bilicda gurigana
        waa dilaan.</p>
      <p>LAYLIS:</p>
      <p>Ka sheekee, adoo aan casharka dib ugu noqon, sida guriga
        nadaafaddiisa loo ilaalin karo?</p>
      <h3 id="nadaafadda-dhulka">Nadaafadda Dhulka</h3>
      <p>Dhulku waa meesha la degganyahay oo lagu raaxaysto. Sidaas aawadeed
        ayay lagama maarmaan u tahay in nadaafaddiisa la dhawro oo lagu dadaalo
        inuu mar walba hufnaado.</p>
      <p>Dhulka ay guryuhu ku yaalliin, fagaagga ay kala leeyihiin,
        waddooyinka dhex mara iyo bannaannada xaafadaha kala gooya waxaa la
        doonayaa in aad loo hufo, qashinkana aan lagu daadin haddii kale waxaa
        ka dhalanayaa cayayaanka cudurrada keena.</p>
      <p>Beeraha nasniinta iyo barxadaha magaalooyinka ku yaal waa in aad
        nadaafaddooda loo ilaaliyaa oo aan la wasakhayn loona kor tegin, maxaa
        wacay waa meesha uu dadku ku nasto, oo uu ku tebiyo daalkii uu shaqada
        kala kulmay, waxna uu ku akhristo, carruurtana loogu raaxeeyo oo lagu
        maaweeliyo.<br />
        Nadaafadda dhulka waxaa ka mid ah in lagu beero dhir qurux u kordhisa,
        habaaska kacayana celisa, iyadoo isla mar ahaantaas dadku ka helayo hoos
        iyo neecaw caafimaad leh.</p>
      <p>Meelaha laga yaabo in boor ka kaco was. in la rusheeyo si ay ciiddu u
        degto. Nadaafadda dhulku waxay ka dhigan tahay tan oogada, dharka iyo
        gogosha, sidaas awgeedna waa in aad loo dhowraa.</p>
      <p>LAYLIS:</p>
      <ol type="1">
        <li>Wax ka sheeg siyaabaha loo ilaaliyo nadaafadda dhulka?</li>
        <li>Maxay ka dhigan tahay nadaafadda dhulku?</li>
      </ol>
      <h2 id="qaybta-labaad">Qaybta Labaad</h2>
      <h3 id="jeermiga">Jeermiga</h3>
      <p>Jeermigu wuxuu ka mid yahay uumanka badan oo cudurrada keena.
        Jeermigu isaguna markiisa wuxuu u qaybsamaa jaadad fara badan oo ku kala
        duwan xagga qaabka, xagga dhaqanka iyo xagga halistaba. Xagga qaabka bal
        haddaan ka eegno waxaan arkaynnaa in jeermiga qaarkii dhuudhuuban yabay,
        qaarna qarqaroofan yahay qaar kalena uu wareegsan yahay. Xagga halista
        haddii iyadana laga eego waxaa la ogsoon yahay in jeermiga qaarkii cudur
        u keeno dadka keligi, qaarna nafleyda kale, qaar saddexaadna dadka iyo
        nafleyda kaleba. Xagga dhaqanka waxaa jira in jeermiga qaarkii ku
        noolaan karo dadka jirkiisa keli ah qaarkii kalena ay suurowdo inuu
        debedda isaga noolaan karo, intuu doono, ilaa uu ka helo qof uu
        oogadiisa galo.</p>
      <p>Waxaa isweydiis leh maxaa jeermigu dadka oogadiisa u galaa oo markaas
        cudurro ugu kiciyaa. Jawaabtu waxaa weeye in jeermiga laftiisu yahay
        nafley oo sida nafley kasta oo kale uu u baahan yahay quud, quudkaasoo
        uusan isagu awood u lahayn inuu samaysto. Taasaa jeermiga ku khasbaysa
        inuu raadsado nafley kale oo uu ka helo wuxuu u baahan yahay.</p>
      <p>Jeermigu si qarsoodi ah buu qofka jirkiisa u soo galaa isagoo
        kaalmaysanaya yaraantiisa badan oo aan qofka u oggolaan karin inuu inta
        indhihiisa keligood ku arko markaas iska celiyo. Markii la rabo in
        jeermiga la arko waxaa lagu isticmaalaa aalad gooni ah oo la yiraahdo
        Weyneeye (mikraskoob) oo wixii lagu fiiriyo muuqaalkooda aad u weynaysa
        si markaas araggoodu u sahlanaado.</p>
      <p>Jeermiga waxyaalaha qofka u legda waxaa ka mid ah cunno-xumada iyo
        nadaafad-xumada. Qofkii cunno wanaagsan cuna oo oogadiisu xoog leedahay
        iyo kii ku dadaala nadaafadda korkiisa, tan dharkiisa iyo tan
        gurigiisaba, jeermigu kuma soo degdego.</p>
      <p>LAYLIS:</p>
      <ol type="1">
        <li>Muxuu yahay jeermi?</li>
        <li>Sidee baa loo arki karaa jeermiga?</li>
        <li>Maxaa jeermiga kaalmeeya si uu qofka cudur ugu keeno?</li>
      </ol>
      <h3 id="cayayaanka">Cayayaanka</h3>
      <p>Cayayaan waxaa la yiraahdaa xayawaanka kuwiisa yaryar, sida duqsiga,
        kaneecada, booddada, injirta, barambarada, shinnida, dhurdaha,
        balambaalista, roobladhacda iwm. Sida magacyada aan soo sheegnay laga
        garan karo cayayaanka waxaa ka mid ah, kuwo wax dhiba, sida: duqsiga,
        kaneecada, booddada, injirta iyo barambarada; kuwo wax tara, sida:
        shinnida iyo dhurdaha, kuwo aan dadka waxna u tarin waxna u dhimin,
        sida: balambaalista iyo roobladhacda.</p>
      <p>Danta casharkaan laga leeyahay waxaa weeye inaan barannaa cayayaanka
        kuwiisa dadka caafimaadkiisa dhiba, si ay dabadeed u sahlanaato
        iskajiriddoodu. Kuwaas waxaa ka mid ah duqsiga, kaneecada, booddada,
        injirta iyo barambarada. Sida uu cayayaanku cudurrada dadka u gaarsiiyaa
        waa inta qofka buka ama wasakh meel taal ku hakado uu ka soo qaado
        jeermiga iyo uumanka kale ee cudurka kiciya oo uu markaas qofka fayow
        jirkiisa ama cunnada uu cunayo iyo cabitaankiisa ku abuuro. Cayayaanka
        qaarki cudurka wuxuu ku faafiyaa qaniinyo, sida: kaneecada, qaarka
        kalena inuu wasakhda qaado, sida: duqsiga iyo barambarada. Giddigood
        kuwaas cudurrada keena, waxaa lagu tilmaamaa inay yihiin “gaadiid
        cudur”. Dadku aalaaba waa sahladaa bahalladaas waxyeelladooda, taasoo
        aan dhici lahayn hadduu ogaan lahaa in dhibka ay dadka caafimaadkiisa u
        geysanayaan uu aad uga badan yahay kan bahallada waaweyn. Sidaas
        daraaddeed waxaa loo baahan yahay in bahalladaas lala dagaallamo.</p>
      <p>LAYLIS:</p>
      <ol type="1">
        <li>Sheeg qaybaha cayayaanka xagga waxtarka iyo waxyeellada, adoo qayb
          walba wax ka magacaabaya?</li>
        <li>Maxaa lagu tilmaamaa cayayaanka cudurrada keena?</li>
      </ol>
      <h3 id="diqsiga">Diqsiga</h3>
      <p>Duqsigu waxa uu ka mid yahay cayayaanka kuwa ugu daran oo dadka
        cudurka u keena, wuxuuna ku dhalaa oo ku tarmaa daafadaha musqulaha,
        xeryaha xoolaha iyo meelaha wax qurmay yaalliin oo dhan. Cimrigiisu waa
        dhawr toddobaad illowse markii kumanyaal dhintaanba kumanyaal baa
        dhasha, tarantiisuna waxay aad u badataa markii roobku da’o, oo dhulka
        qoyo. Wixii qoyan iyo qurunka ayuu dusha ka fuulaa oo cunaa, wuxuuna
        manjaha ku qaataa xaako mid bukaa tufay, malax boog ka timid, saxaro iyo
        wax la mid ah, markaasuu cuntada, alaabta lagu dhaqmo iyo oogada dadka
        kula istaagaa oo jeermigiisa halista ah ku reebaa. Sidaas daraaddeed
        duqsigu wuxuu ka mid yahay “gaadiidka cudurka”.</p>
      <p>Jeermiga duqsigu wadaa waa wax aad u yaryar oo il keligeed ah laguma
        arki karo. Haddii uu qof daaf ama bakoore qaba indhihiisa ku dego oo
        malaxda uu ka soo qaado qof awal fayoobaa indhihi gaarsiiyo isna wuxuu
        halis u yahay inuu jirrado.</p>
      <p>Cudurrada xiidmaha gala marar badan isagaa sabab u ah oo cunto ama
        cabbitaan uu duqsigu jeermi ku reebay baa laga qaadaa. Meeliba meeshii
        ay ka duqsi badan tahay ka cudur badan. Haddaba waxaa looga nabadgeli
        karaa in layska ilaaliyo oo la laayo iyadoo la raacayo sida soo
        socota:</p>
      <ol type="1">
        <li>In daawada sumaysa loogu dhaqmo.</li>
        <li>Qashinka oo la uruuriyo oo la daboolo, lana gubo.</li>
        <li>Xaakada iyo candhuufta oo aan dibedda lagu tufin.</li>
        <li>Bannaannada oon lagu saxaroon.</li>
        <li>Musqulaha oo la nadiifiyo, sunta cayayaanka dishana lagu shubo.</li>
        <li>Dhammaan, wasakhda oo layska ilaaliyo.</li>
      </ol>
      <p>LAYLIS:</p>
      <ol type="1">
        <li>Xaggee baa duqsigu ku tarmaa?</li>
        <li>Maxaa duqsiga loogu sheegay inuu yahay gaadiid cudur?</li>
        <li>Maxaa ka mid ah cudurrada duqsigu faafiyo?</li>
      </ol>
      <h3 id="kaneecada">Kaneecada</h3>
      <p>Kaneecadu waa cayayaan duula oo ka mid ah kuwa dadka waxyeellada u
        leh. Sida ay wax ku yeeshaa ama waa qaniinyo keli ah ama waa qaniinyo
        cudur dhaafta. Kaneecadu waa cayayaan habeenkii guda maalintiina
        dhuunta, sida barambarada oo kale, taasoo ay kaga duwantahay duqsiga oo
        maalintii duula habeenkiina dega.</p>
      <p>Kaneecadu waa dhowr cayn, laakiinse halkaan waxaan ka xusaynnaa labo
        keli ah, kuwaasoo ah Kulijiinta iyo Anofelesta. Kulijiintu wax bay
        qaniintaa ee cudur ma dhaafo, Anofelestuse waxana waa qaniintaa cudurna
        way dhaftaa. Anofelesta dheddig keli ah baa cudurka dhaafta, taasoo
        sababtu tahay inay dhiig u baahan tahay si ay ugaxdeeda ku bislayso.
        Anofeleska labi uma baahna suu ugax uu bislaynayaa ma jirtee.</p>
      <p>Kaneecadu, ama Kulijiin ha ahaato ama Anofelese, waxay ku nooshahay
        meelaha biyaha macaan leh, kuwaasoo ay markay af bannaan yihiin
        ugaxdeeda ku dejiso. Ugaxdu meeshii aad u kulul waxay ku dillaacdaa 24
        saac, iyadoo dhalaysa lullumo, taasoo muddo dhawr iyo toban beri ah ku
        kobocda oo markaas tartiibtartiib isugu beddesha kaneeco weyn.</p>
      <p>Kulijiinta iyo Anofelesta waaweyn waxaa lagu kala gartaa markay meel
        saaran yihiin sida ay u kala fariistaan iyo qaabka dhabarkoodu yahay.
        Kulijiinta waxaad mooddaa inay tuur leedahay, waxayna u fariisataa si
        oogadeeda iyo meesha ay ku fadhidaa u noqdaan labo xarriiqood oo is
        barbarsanaya. Anofelesta dhabarkeedu waa toosan yahay, markay meel
        fadhidana waa foorortaa, si gafuurkeedu dabadeeda dhulka ugu dhowaado.
        Waxay kaloo ku duwan yihiin in Anofelesta badideed baalasha baro madow
        ku leedahay oo aan Kulijiintu lahayn – Tilmaamahaas dambe waxay tarayaan
        in labada jaad la kala garto si ay u sahlanaato in layska ilaaliyo
        Anofelesta oo ah jaadka duumada keena.</p>
      <p>Anofelestu sannadkiiba toban goor iyo ka badan bay is dhashaa,
        markiibana tan dhaddigi waxay dhigtaa 130 ilaa 300 oo ukumood. Sida
        badan waxay ku nooshahay dooxooyinka, laakiinse mararka qaarkood waxay
        kor u kici kartaa ilaa 2000 oo mitir. Xagga socodka waxaa dhici karta
        inay inta ka tagto meeshay joogto ay gaarto meel u jirta 2-3
        kiiloomitir.</p>
      <p>LAYLIS:</p>
      <ol type="1">
        <li>Maxay tahay kaneecadu?</li>
        <li>Sidee bay dadka wax u yeeshaa?</li>
        <li>Maxaa Anofelesta dhaddigi duumada u keentaa kan labina uusan u
          keenin?</li>
      </ol>
      <h3 id="xaakada">Xaakada</h3>
      <p>Xaakadu waa dhashuun doorsoomay oo ka soo go’a qofka xabadkiisa
        markii uu khaakhsado ama uu qufaco.</p>
      <p>Haddii qofkaasi jirran yahay oo qabo hargab, qaaxo, qaarjeex iyo
        wixii la mid ah waxaa ku dheehan xaakadiisa jeermigii cudurka uu markaas
        qabo keenay.</p>
      <p>Haddii ruuxa jirrani uu dhulka ku xaakoodo xaakadaasi wey engegi,
        jeermigii ku jirayna hawada ayuu la bidayaa, kolkaasaa dadkii fayoobaa
        neefsadaan oo cudurkii ka qaadayaan. Sidaas daraaddeed ayay reebban
        tahay in dhulka lagu xaakoodo ama lagu diifsado, siiba meelaha lagu
        kulmo, sida: guryaha hanuuninta, shineemooyinka, beeraha nasniinta,
        suuqyada, dugsiyada, isbitaallada iyo wixii la mid ah.</p>
      <p>Qofkii xaakoonayaa ama diifsanaya waa inuu masar ama calal nadiif ah
        afka ku daboola si waxa ka soo go’ayaa ayan dibedda ugu dhicin oo
        markaas dad kale cudur ugu keenin.</p>
      <p>Isbitaallada dadka bukaa jiifo, siiba kuwa qaaxada, waa reebban tahay
        in dibedda lagu xaakoodo. Halkaas qof waliba wuxuu leeyahay weel yar oo
        dabool leh oo uu ku xaakoodo, markii uu buuxiyana xaakada waxaa lagu
        daadiyaa meel loo sameeyey oo lagu gubo, weelkana waxaa lagu dhaqaa
        daawooyin loo washirey.</p>
      <p>Xagga edebta laftigeeda kuma fiicna in dibedda lagu xaakoodaa.</p>
      <p>LAYLIS:</p>
      <ol type="1">
        <li>Xaakada qofka cudur saabka ah qaba maxaa laga qaadaa?</li>
        <li>Maxaa laga doonayaa qofka xaakoonayaa ama diif-sanayaa inuu ku
          isticmaalo?</li>
        <li>Isbitaallada qaaxada sidee baa xaakada loo galaa?</li>
      </ol>
      <h3 id="cudurrada-lays-qaadsiiyo">Cudurrada Lays Qaadsiiyo</h3>
      <p>Cudur lays qaadsiiyaa waa cudurkii qofka fayoobi qof buka ka qaadi
        karo. Laba siyood baa qofka fayoobi kan buka cudurka uu qabo uga qaadi
        karaa, kuwaasoo ah “abbaar” iyo “duurxul”. Abbaartu waa haddii cudurka
        la kala qaado iyadoo aan labada qof wax jirrada u kala qaadaa ayan
        dhexdhexaadin. Taas waxaa halqabsi inoo ku noqon karta ifilada.</p>
      <p>Haddii qof ifilo qabaa qof fayow soo hor fariisto oo markaas ku
        neefsado ama ku qufaco wuxuu sidaas ugu gudbinayaa fiiruska cudurka
        keena.</p>
      <p>Sida duurxulka ahi waa haddii qofka jirran iyo kan fayow wax cudurka
        u kala qaadaa ay soo dhex galaan. Taas waxaan halqabsi uga dhiganaynnaa
        dabadhiigga. Sida loo kala qaadaa dabadhiigga waa in qofka buka
        saxaradiisu gaartaa cunno ama cabbitaan oo markaas qofka fayoobi inta
        cuno cunnadaas dheehantay uu ku jirrado. Waxaa taas la mid ah in qofka
        fayow farihiisa ay gaarto wasakh jeermiga dabadhiigga wadda oo uu isagoo
        aan faro xalan gacmaha wax ku cuno. Sida aan uga sheekaynnay dabadhiigga
        kala qaadiddiisa waxaa laga garan karaa inayan shardi ahayn in labada
        qof oo cudurka kala qaadayaa is arkaan amaba ay meel wada joogaan.
        Cudurku si uu qofka fayow ku soo gaaro waa inuu meelo ka soo laabto,
        taasoo ah sababta loogu magacaabay duurxul habka cudurkaan loo kala
        qaado.</p>
      <p>Labadii halqabsi oo aan soo sheegnay waxaa laga garan karayaa in
        haddi la doonayo in layska ilaaliyo ifilada iyo cudurrada kale oo la
        midka ah, sida hargabka iyo qaaxada, loo baahan yahay in qofka buka u
        dhowaanshadiisa layska jiro; haddiise la doonayo in layska ilaaliyo
        dabadhiigga iyo cudurrada kale oo la midka ah, sida daacuunka, ameebaha
        iyo gooryaanka, in laga taxaddaro cunnada iyo cabbitaanka iyo faraha
        nadaafaddooda.</p>
      <p>LAYLIS:</p>
      <ol type="1">
        <li>Muxuu yahay cudur lays qaadsiiyo?</li>
        <li>Sidee baa cudurrada loo kala qaadi karaa?</li>
      </ol>
      <h3 id="silsiladda-faafidda-cudurrada">Silsiladda Faafidda
        Cudurrada</h3>
      <p>Magacaas waxaa la siiyaa dhabbaha cudurradu sii maraan markay qofka
        buka ka tagaan oo ay u socdaan kan fayow. Silsilad waxaa loogu
        magacaabay maxaa yeelay sida silsiladdu u leedahay guntimo is daba yaal
        oo markii la rabo la kala furi karo ayaa cudurrada lays qaadsiiyaa u
        leeyihiin minqaadyo ay ku hakadaan intay jidka ku sii jiraan,
        minqaadyadaasoo ay dhici karto in mid kasta cudurka lagu joojin karo,
        sidii silsiladdii la kala furayey oo kale.</p>
      <p>Cudurrada lays qaadsiiyo mid waliba wuxuu leeyahay silsilad uu sii
        raaco oo ay dhici karto inay ka duwan tahay tan kuwa kale. Taas aan soo
        sheegnay waxaa laga garan karayaa halqabsiyada aan hoos ku soo sheegi
        doonno.</p>
      <p>— Kaadidhiigga: silsaladda faafidda kaadidhiigu waxaa weeye:</p>
      <p>Qofka buka – biyaha webiga – bocool webiga laga dhex helo – biyaha
        webiga – qofka fayow.</p>
      <p>— Duumada: Silsiladda faafidda duumadu waa:</p>
      <p>Qofka buka – kaneecada Anofelesta dheddig – qofka fayow.</p>
      <p>— Daacuunka: Silsiladda faafidda daacuunka waa:</p>
      <p>Qofka buka – biyaha ama cunnada – qofka fayow.</p>
      <p>Danta laga leeyahay barashada silsiladda faafidda cudur walba waa in
        awood loo yeesho sidii looga hor tegi lahaa intuusan dad badan saaban,
        Taasi ma suurowdeen haddii aan la aqoon cudur waliba markuu qofka buka u
        soo gudbo oo uu u socdo kan fayow meelaha uu ku sii dhaxayo.</p>
      <p>LAYLIS:</p>
      <ol type="1">
        <li>Maxay faa’iido dadka u leedahay aqoonta silsiladda faafidda
          cudurrada lays qaadsiiyo?</li>
        <li>Maxaa dhici kara haddii cudur lays qaadsiiyaa meel ka kaco asaan la
          aqoon cudurkaasi siduu u faafo?</li>
      </ol>
      <h3 id="kahortagidda-cudurrada">Kahortagidda Cudurrada</h3>
      <p>Kahortagidda cudurrada fidaa waa hawl looga dan leeyahay in lagu
        horjoogsado faafidda cudurrada lays qaadsiiyo taasoo ayan shardi u ahayn
        in cudurka markaas laga hor tegayo dad qabaa uu meeshaas joogo, ayse
        dhici karto in la filanayo. Taas waxaa laga garan karayaa in
        kahortegidda cudurradu tahay hawl had iyo goor loo baahan yahay.
        Hawshaas waxaa loola qasdi karaa in lagu nabadgeliyo qof keli ah sida
        markii qofkaasi uu la joogo qof cudur halis ah qaba; dad yar sida markii
        qoys meel deggan laga dhex helo qof qaba cudur halis ah; dad badan sida
        markii waddanka dhammaanti ama qaarkiis laga ilaalinayo cudurro daran oo
        dal qalaad ka yimid.</p>
      <p>Siyaalaha cudurrada looga hortagaa waa badan yihiin. Waxaa ka mid ah:
        nadaafadda guud iyo tan gaar oo lagu dadaalo; qofkii cudur halis ah qaba
        oo la takooro; cayayaanka cudurrada qaada oo lala diriro; dheef habboon
        oo la cuno iyo tallaal. Intaas aan sheegnay oo dhan mid walba
        goonidiisaa loogu baahan yahay, inuu u leeyahay hab loo sameeyo iyo hub
        loogu isticmaalo.</p>
      <p>Tallaalka haddaan ka soo qabanno waa hawl maalinka maanta ah kaalin
        weyn kaga jirta dagaalka lagu hayo cudurrada lays qaadsiiyo. Waxaa weli
        jira cudurro badan oo aan daawadoodi la helin oo markay qofka ku dhacaan
        aan waxba loo qaban karin, hase yeeshee looga hortegi karo tallaal.
        Kuwaas waxaa ka mid ah furuqa, dabaysha, qandhacagaarka, caradugaagga
        iyo huqdheerta. Waxaa iyana jira cudurro kale oo inkastoo daawadoodi la
        helay haddana ay kharash badan tahay sida: qaaxada iyo kojiyaha oo ay
        sidaas daraaddeed faa’iido badan tahay in talaal looga hortago. Awal baa
        horay loo yiri: “Cudurrada kahortegiddodu ka wanaagsan iska
        daaweytooda.”</p>
      <p>LAYLIS:</p>
      <ol type="1">
        <li>Maxaa looga dan leeyahay kahortegidda cudurrada lays qaadsiiyo?</li>
        <li>Wax ka sheeg siyaalaha cudurrada looga hortego?</li>
        <li>Maxaa ka mid ah cudurrada aan weli daawadoodii la helin oo tallaal
          keli ah wax looga qaban karo?</li>
      </ol>
      <h2 id="qaybta-saddexaad">Qaybta Saddexaad</h2>
      <h3 id="neecawda">Neecawda</h3>
      <p>Neecawda waa hawada korkeenna maraysa, meel kastoo dalooshana
        buuxinaysa. Neecawdu faa’iidooyin badan bay nalleyda oo dhan u leedahay,
        hase yeeshee faa’idooyinka halkaan aan uga hadlaynnaa waa kuwa qofka
        caafimaadkiisa ku lug leh.</p>
      <p>Tan ugu horreysaa necawda socodkeedu wuxuu raad weyn ku leeyahay
        xagga kulka yo qabowga meesha aynnu ku noolnahay. Waa wax la wada ogsoon
        yahay in markay neecawdu yaraato, sida markaas ay urtu isu beddelayso
        qofku kul uu dareemo markay aad u socotana dhaxan, sida xagaayohoo
        kale.</p>
      <p>Faa’iidada labaad oo neecawdu qofka caafimaadkiisa u leedahay waa
        inuu ka helaa hawo uu neefsado, haddii kale maba uu noolaan kareen.
        Neecawda neefsigeedu qofka noloshiisa waa uga qiimo weynyahay cunnada
        iyo cabbidda, maxaa yeelay labadaan waxyaalood oo dambe muddo dheer buu
        moogaan karaa, laakiinse neecawda hadduu ugu bato wuxuu ka maarmi karaa
        daqiiqado yar keli ah. Qofna kama daahna in haddii qofka sanka iyo afka
        laga xiro amaba la ceejiyo uu degdeg u dhimanayo.</p>
      <p>Waxaa xusid u baahan inaan sheegno, inayan waxyaalaha neecawdu ay ka
        kooban tahay isku faa’ido u ahayn qofka noloshiisa.</p>
      <p>Shayga lagama maarmaanka ahi waa ogsajiinka oo neecawda aan
        neefsanaynno boqolkiiba labaatan ka ah.</p>
      <p>LAYLIS:</p>
      <ol type="1">
        <li>Sheeg faa’idooyinka neecawdu qofka caafimaaadkiisa u leedahay?</li>
        <li>Muxuu yahay shayga lagama maarmaanka ah oo neecawda aan neefsanaynno
          ku jiraa?</li>
      </ol>
      <h3 id="qorraxda">Qorraxda</h3>
      <p>Qorraxdu waa jurmi dabiico oo faa’iidooyin badan u leh dadka iyo
        nafleyda kaleba. Qorraxdu siyaalaha ay wax u tartaa waa labo: kulayl iyo
        iftiin. Xagga caafimaadka haddaan ka eegno labaduba waa lagama maarmaan.
        Faa’idooyinka kulaylka qorraxdu dadka u leeyahay waxaa ka mid ah: jeermi
        iyo uuman badan oo kale oo cudurro keena oo ku le’da; oogada oo ku
        diirsata iyo fitamiin D-ga oo intifaaciisu ku wanaagsanaado; dareenka
        oogada oo ku wanaagsanaada; dulalka dhididka oo shaqadoodu ku fiicnaato.
        Iftiinku isaguna faa’idooyin buu u leeyahay caafimaadka dadka.
        Waxyaalaha uu taro waxaa ka mid ah inuu indhaha araggooda kaalmeeyo iyo
        maskaxda shaqadeeda. Arrimahaas aan soo sheegnay haddii loo fiirsado
        waxaa la ogaan karayaa faa’idooyinka qorraxdu dadka caafimaadkiisa u
        leedahay. Horay baa waxaa loo yiri, “gurigii qorrixi gasho takhtar ma
        galo”, taasoo micneheedu yahay in qorraxda fallaareheedu qabtaan shaqo
        badan oo takhtarka laga rabey oo ay sidaas daraaddeed meeshay gasho
        baahida takhtarka loo qabaa yaraanayso. Mar hadday arrintu halkaas
        joogto waa wax la garan karayo inay lagama maarmaan tahay in qofku uu
        helo qorrax oogadiisa ku dhacda, meesha uu seexanayo iyo tan uu ka
        shaqaynayana ay qorraxdu soo gasho. Taas dambe waxay u baahan tahay in
        guryaha iyo xafiisyada loo yeelo dariishado iyo albaabbo u oggolaan kara
        in qorraxdu soo gasho maalin walba.</p>
      <p>LAYLIS:</p>
      <ol type="1">
        <li>Maxay tahay qorraxdu?</li>
        <li>Faa’iidooyinka qorraxdu caafimaadka u leedahay saddex ka mid ah
          sheeg?</li>
        <li>Sidee baa loogu oggolaan karaa in qorraxdu guryana iyo xafiisyada
          soo gasho?</li>
      </ol>
      <h3 id="cunnada-habboon">Cunnada Habboon</h3>
      <p>Cunnadu waa waxa qofku cuno si uu noloshiisa ku baaqi yeelo. Waa wax
        la wada ogyahay inaan la noolaan karin cunno la’aan, hase yeeshee cunnoy
        cunno ma tahay arrintu ma aha. Qofku jaad keli ah ama jaadad yar oo
        cunno ah waa isaga noolaan karaa, laakiinse taasi ma aha midda
        habboon.</p>
      <p>Dalkeenna meelo ka mid ah waxaa dadku ku nool yahay caano iyo hilib
        iyo subag keli ah, wax caysh la yiraahdana ma arko, ama waa naadir.
        Waxaa jira meelo kale oo dadkoodu ku nool yahay badar iyo wax yar oo
        caano ama hilib ah.<br />
        Taasi iyana ma habboona. Waxaa iyana jira meelo adduunka ka mid ah oo
        dadkoodu ku nool yahay cagaar keli ah, sida xoolaha oo kale, wax hilib
        la yiraahdana aan laga aqoon, taasoo ay ku wacan tahay in dadkaasi
        diimaha uu rumaysan yahay daraaddood uu ku noqday cagaaryahan. Waa iska
        caddaan inaan habkaas saddexaad oo cunnada ahi isaguna habboonayn.
        Haddaba waxaa isweydiin leh: waa maxay cunnada habbooni?</p>
      <p>Saddexdii hab oo cunnada ahaa oo aan soo aragnay mid sidiisa u xumi
        ma jiro, illowse mid waliba waa qabyo.</p>
      <p>Haddii saddexdooda laysku dari lahaa waxaa ka soo bixi lahaa cunnada
        habboon oo la doonayo in qofku helo, si uu ugu noolaado nolol wanaagsan
        iyo caafimaad. Marka waa inay cunnada la cunayo ku wada jiraan caysh
        (badar, bariid, baasto, rooti, digir, iyo wixi lamid ah.), dhaayin
        (hilib, caano, kalluun, iyo wixi lamid ah), dufan (subag, saliid, baruur
        iyo wixi lamid ah).</p>
      <p>Innagoo aan haatan u sii daadegin qayaasta go’an oo saddexda jaad oo
        waaweyn la doonayo in laga helo maalin walba waxaan oran karraa inay
        kafaayo tahay haddii qofku cuno saxan fiican oo badar ama bariid ama
        baasta ah, qadada iyo cashada, cad hilib ama kalluun ah labada goorood,
        macalgad subag ama saliid qadada iyo cashada, midkiiba. Qofka shaqada
        gacanta ah oo culus qabtaa waa in loo badiyo cayshka, kan maskaxda aad
        uga shaqeeyana dhaayinka. Intaas waxaa raaca in loo baahan yahay inay
        cunnada ka mid ahaadaan khudaar, cusbo iyo biyo.</p>
      <p>Carruurta koraysaa waxay u baahan tahay fiiro gooni ah oo u oggolaata
        inay helaan cusboodka iyo fitamiinnada kobciddooda lagama maarmaanka u
        ah.</p>
      <p>LAYLIS:</p>
      <ol type="1">
        <li>Maxaa la doonayaa inay ku wada jiraan cunnada habboon?</li>
        <li>Carruurta kobciddeeda maxaa lagama maarmaan u ah cunnada
          mooyee?</li>
        <li>Cunnada reer miyigeenna iyo tan beeraleydeennu cunaan ma yihiin kuwo
          habboon?</li>
      </ol>
      <h3 id="saxarada">Saxarada</h3>
      <p>Saxaradu waa waxa ka soo hara cunnada iyo cabbitaanka qofka, markay
        oogadiisu dheefsato kaddib, waxaasoo dhibaato mooyee aan faa’ido isaga u
        lahayn oo sidaas daraaddeed loo baahan yahay in oogadu iska saarto.</p>
      <p>Saxaradu waxay ka koobantaa kaadida iyo xaarka oo midina ibta soo
        marto midka kalena digootada. Waxaa xusuusin u baahan inay jiraan
        waxyaalo oogadu nacday oo raaca neefta iyo mantagga.</p>
      <p>Mar haddii la yiri saxaradu waa wax oogada dhibaya waxaa sahal loo
        garan karayaa in loo baahan yahay inay oogadu iska fogayso, waxaase
        su’aal u baahan inta kaadi iyo xaar ah oo la doonayo in qofka weyni
        dhigo habeenkii iyo maalintii. Taasi run ahaan ma sahlana maxaa yeelay
        waxay ku xiran tahay waxyaalo badan, sida: tirada iyo nooca cunnada iyo
        cabbitaanka qofka, kulka iyo qabowga xilliga la joogo, qofka
        dhaqdhaqaaqiisa iyo caadadiisa. Hase ahaatee qiyaasta dhexe oo lagu
        sheego inay caadi tahay waxaa weeye inay kaadidu ahaato hal litir iyo
        bar habeenkii iyo maalintii, xaarkuna tummun cunnada la cunayo, taasoo
        ah ku dhowdhowaad 120-200 oo garaam, haddii qofku cunno kaafi ah
        cuno.</p>
      <p>Qiyaastaas aan kor ku sheegnay waa midda la rabo, hase yeeshee waxaa
        dhici kara inay qofka ku dhacaan cudurro ka durkin kara qiyaastaas iyada
        ah. Cudurrada badiya kaadida waxaa ka mid sokorowga, kuwa xaarka
        badiyana daacuunka.</p>
      <p>Cudurrada kaadida yareeya waxaa ka mid ah kaadixiranka, kuwa saxarada
        yareeyana yabuusada.</p>
      <p>LAYLIS:</p>
      <ol type="1">
        <li>Qofku hadduusan saxaroon maxaa gaari kara?</li>
        <li>Waa kuwee cudurrada saxarada yareeya iyo kuwa badiyaa?</li>
      </ol>
      <h3 id="hurdada">Hurdada</h3>
      <p>Hurdadu waa xaalad fisolooji ah oo qofka ama xayawaanku ay ku jiraan
        baraarug la’aan, loogana dan leeyahay in lagu nasto.</p>
      <p>Qofku ma aha sida aaladaha oo kale oo ay dhici karto inay muddo dheer
        shaqeeyaan iyagoo aan wax dhib ihi gaarin, shaqadooduna is dhimin. Qofku
        haddii uu qabto hawl aad u culus ama uu shaqeeyo saacado ka badan
        awooddiisa waa uu daalaa oo wuxuu u dhibaatoodaa inuu nasto. Qofku wuxuu
        ku nasan karaa inuu meel iska fariisto oo uusan waxba qabanin ama uu
        seexdo. Haddaba, nasniinta runta ah waxaa lagu gaari karaa hurdada,
        taasoo qofka siinaysa nasniin jirka iyo maskaxdaba ah. Hurdada la rabaa
        ma aha uun indhaha isku qabo oo is leged ee waa inay ahaataa mid xeel
        dheer oo qofka illawsiisa waxa agtiisa ka dhacaya, xubnihiisana dabcisa.
        Intaas waxaa raaca in qofku markuu tooso uu iska gartaa raaxo kaamil ah.
        Taas dambe waxaa laga fahmi karaa in hurdada qaarkeed aysan ahayn tii la
        rabey, sida tan sudeexa ah oo kale.<br />
        Hurdada wanaagsan shardi uma aha in qofku seexdo meel raaxa badan, sida
        guri gudihi iyo sariir korkeed, ee waxaa dhici kara in dadka qaarkii si
        fiican u seexan karaan iyagoo baabuur ku jooga ama ku jiifa meel dhinaca
        u daran.<br />
        Waxaa cilmiga takhtarnimadu sheegaa inay jiraan meelo maskaxda ka mid ah
        oo ku shaqo leh hurdada.</p>
      <p>LAYLIS:</p>
      <ol type="1">
        <li>Waa tee hurdada habbooni?</li>
      </ol>
      <h3 id="faaiidada-cayaaraha">Faa’iidada Cayaaraha</h3>
      <p>Markaan halkaan cayaaro ku leennahay uma wadno kuwa iyadoo la fadhiyo
        lagu madadaasho, sida turubka, jaraha, shaxda iwm., ee waxaan u dan
        leennahay cayaaraha jimicsiga, sida: kubbadda, orodka, bootinta,
        teeniska, dabaasha iyo wixi lamid ah.</p>
      <p>Waxaa isweydiin leh sidee bay cayaaruhu qofka wax ugu taraan.
        Cayaaruhu qofka caafimaadkiisa jirka ah iyo waxgarashadiisaba wax bay u
        taraan. Waxaa la wada ogsoon yahay sida qofka cayaaraa uu uga nashaad
        badan yahay kan aan cayaarin, haddii la eego jirkiisana laga garanayo
        inuu yahay jir tayow. Waxaa intaas raaca in qofku cayaaraha ku barto
        bulshaynimada. Marka, haddaan dib ugu noqonno sida oogada qofku
        cayaaraha uga faa’iidaysato waxaa xusid u baahan in inta cayaartu socoto
        oo dhan wadnaha shaqadiisu siyaado lahay oo sidaas daraaddeed dhiigga
        wareeggiisu ka badan yahay intii hore. Taas micneheedu waxaa weeye in
        qofka jirkiisu ka helayo dheef iyo oksijiinba qiyaas ka badan intuu heli
        lahaa haddii uusan cayaarin. Isla mar ahaantaas waxaa kordhaya dhiigga
        iskasaariddiisa wixii doorsoon ahaa oo ku soo dirriyey intuu oogada ku
        wareegayey.</p>
      <p>Maskaxdu waa xubinta koowaad oo dhiigga ugu baahi weyn, taasoo na
        garansiinaysa sida ay uga faa’idaysanayso dhiigga wareeggiisa kordhaya
        markii la cayaaro iyo sida arrintaasi u kaalmaynayso qofka
        waxgarashadiisa, dhugtiisa, iyo bulshaynimadiisaba. Awal baa horay loo
        yiri: Jir fayow baa maskax fayow leh.</p>
      <p>LAYLIS:</p>
      <ol type="1">
        <li>Maxaa iska beddela qofka cayaaryahanka ah jirkiisa intuu cayaarta ku
          dhex jiro?</li>
        <li>Jirka ma ahee maxaa kaloo ka faa’iidaysta cayaarta?</li>
        <li>Waa kuwee cayaaraha jimicsiga oo qofka wax u tari karaa?</li>
      </ol>
      <h3 id="xannaanada-dhallaanka">Xannaanada Dhallaanka</h3>
      <p>Xannaanada dhallaanku waa hawl looga dan leeyahay in lagu daryeelo
        danaha carruurta yaryar, si ay ugu koraan nolol wanaagsan. Haddaba waxaa
        isweydiin leh sidee baa xannaano fiican loo taaran karaa ilmaha. Waxa
        ugu horreeya oo la fakari karaa waa in cunno la siiyaa; laakiin arrintu
        ma aha cunnoy cunno ma tahay ee waa inay ahaata cunnada dhallaanka la
        siinayaa mid habboon xagga tirada iyo xagga noocaba, waafiqi kartana
        dheef shiidkooda. Hooyooyinka Soomaalida waxaa caado u ah inay ilmahooda
        ilaa ay 2 ilaa 3 sano ka gaaraan ku quudiyaan caano keli ah ama ha
        ahaadeen kuwa naaskooda ama kuwo xoolaaha. Waxaa iyana dhacda inay
        subagga ugu roonaadaan. Hase yeeshee, caanaha iyo subaggu wax kastoo
        ayan sidooda u xumayn, haddana keligood ma noqon karaan cunno habboon,
        iyadoo ay weliba dhici karto haddii laga badiyo qiyaastii la rabey inay
        ilmaha caafimaadkooda wax yeelaan.</p>
      <p>Ilaalinta caafimaadka iyo nadaafadda dhallaanku waxay iyaduna tiir
        weyn ka tahay xannaanadooda. Lama huraan bay dhallaanka koriddiisa u
        tahay nadaafaddu, ama ha ahaato midda oogada ama midda dharka ama
        gurigee. Isla sidaasoo kale cudurrada ka hortegiddooda iyo haddii ay
        ilmaha ku dhacaan in dhaqso looga daaweeyaa waa wax qaayo weyn u leh
        koridda wanaagsan. Haddaan xag kale ka eegno waxaa iyadana sahal loo
        garan karayaa faa’iidada ay dhallaanka koriddiisa u leeyihiin qorraxda,
        neecawda wanaagsan iyo cayaaruhu. Xagga koridda garaadka ilmaha waxaa
        qiimo weyn u leh sheekooyinka iyo maaweelada carruurta.</p>
      <p>LAYLIS:</p>
      <ol type="1">
        <li>Maxay yihiin waxyaalaha lagama maarmaanka u ah koridda wanaagsan ee
          dhallaanka?</li>
      </ol>


    </div>
  </main>
</body>

</html>