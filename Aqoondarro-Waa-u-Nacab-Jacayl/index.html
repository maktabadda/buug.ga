<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>

<body>
  <main class=normalize>
    <div class="content">


      <h1 class="title">Aqoondarro Waa u Nacab Jacayl - Faarax Maxamed Jaamac
        “Cawl”</h1>

      <p>Aqoondarro Waa u Nacab Jacayl<br />
        Faarax Maxamed Jaamac Cawl</p>
      <p>Arar<br />
        Kicitaankii Cawrala Iyo Cali-Maax<br />
        Safarkii Doonnida iyo Kulankii Cawrala iyo Cali-Maax<br />
        Cawrala iyo Duxashadii Jacaylka<br />
        Duullaankii Daraawiishta ee Badda Cas<br />
        Dhaawacii iyo Dhiigkafuqii Cali-Maax<br />
        Welwelkii iyo Walbahaarkii Cawrala<br />
        Arooskii Cawrala loo Aroosay Geelle<br />
        Geeridii Cawrala iyo Baroordiiqii iyo u Ducayntii Cali-Maax<br />
        Kicitaankii Cawrala iyo Cali-Maax<br />
        Safarkii Doonnida iyo Kulankii Cawrala iyo Cali-Maax<br />
        Cawrala iyo Duxashadii Jacaylka<br />
        Duulaankii Daraawiishta ee Badda Cas<br />
        Dhaawicii iyo Dhiigkafuqii Cali-Maax<br />
        Welwelkii iyo Walbahaarkii Cawrala<br />
        Arooskii Cawrala loo Aroosay Geelle<br />
        Geeridii Cawrala iyo Baroordiiqdii iyo u Ducaynti Cali-Maax</p>
      <h2 id="arar">Arar</h2>
      <p>In kastoo sheekadanu tahay mid la qurxiyey lana xariiriyey qaarkeed,
        hase ahaatee waa mid run ah oo ka dhacday dalka Soomaaliyeed, magaalada
        Xiis oo bad yarada Cadmeed ku taalla gobolka Sanaagna ka tirsan markay
        qiyaastii taariikhdu ahayd 1913kii ilaa 1922kii waxayna ku saabsan tahay
        jacayl ay gabar la dhihi jirey Cawrala Barre jeclaatay ninka la oran
        jirey Cali-Maax.</p>
      <p>Cali-Maax wuxuu ahaa markaas afartan jir xaas leh, wuxuuna ahaa nin
        garaad fiican leh gabayaana ah, waxse nasiib darro ahayd inaanu sida wax
        loo akhriyo ama loo qoro aqoon, taasoo ay ka dhasheen dhibaatooyin
        waaweyn oo ka gaaray xaashadihii gabayada jecaylka sirta ahaa oo ay u
        dirtay Cawrali.</p>
      <p>Haddaba, in kastoo sheekadani salkeedu yahay jacaylkaas dhex maray
        Cawrala iyo Cali-Maax, ula jeedooyinka ku jiraa loogana dan leeyahay, oo
        ay wax ka tusaalaynaysaa waa waxyaalaha hoos ku qoran.</p>
      <ol start="2" type="a">
        <li>
          <p>Tan u horraysa, waxay wax ka tusaalaynaysaa dhibaatooyinka,
            danqaaraha iyo waxyeellada ay dadka u leeyihiin wax akhris la’aanta iyo
            wax qoris la’aantu.</p>
        </li>
        <li>
          <p>Tan labaad sheekadanu, waxay tusaalaynaysaa heerkay haweenka
            Soomaaliyeed kaga jireen dhaqanka iyo murtida Soomaaliyeed, isla
            markaasna waxay muujinaysaa qaybtey jacaylka ka qaateen beryihii
            hore.</p>
        </li>
        <li>
          <p>Tan saddexaad oo ah tan ugu qaaya weyn, waxay daaha ka qaadaysaa
            ruuxa waddaniga ah oo dalkiisa kalgacal u qabaa inaanu ahayn kan dib uga
            laabma ama ka cataaba hadduu dhibaatooyin iyo silic kala kulmo
            daryeelidda, ilaalinta xornimada, iyo gobannimada dalkiisa.</p>
        </li>
        <li>
          <p>Tan afraad waxay wax ka tusaalaynaysaa samaha sinnaantu leedahay,
            iyo saymihii sinnaan la’aantii ka dhexaysey raggiyo haweenkii hore.
            Waxay kaloo isla mar ahaantii wax ka tusaalaynaysaa taariikhda, dhaqanka
            qotada dheer iyo caadooyinkii ummadda Soomaaliyeed.</p>
        </li>
      </ol>
      <p>Kh) Tan shanaad waxay wax ka muujinaysaa joqoraafiga iyo taariikhda
        gobolkaas Sanaag oo ah gobolkay ku dhasheen Cawrala iyo Cali-Maax, isla
        markaasna waxay tusaalaynaysaa faa’iidooyinka kalluunka cuniddiisu u
        leedahay dadka.</p>
      <ol start="4" type="a">
        <li>Tan lixaad waxay tusaalaynaysaa in haasaawaha iyo muranka lagu murmo
          af Soomaaliga ay lagama maarmaan tahay in murti, gabay, saar, geeraar,
          hees, guurow, jiifto, shirib iyo maahmaaho ay saldhig u ahaadaan,
          haddiise aanay murtidaasi ku jirin taageeraynna, wax kastoo lagu hadlo,
          fara kastana hadalku ha lahaadee, inuu qiimihiisu yar yahay. Sidaas
          darteed, waxay ka fursanwaa noqon weydey, inay sheekadanu gabay,
          maahmaaho iyo heeso ku dhisnaato, oo ay meelo badan ka soo galaan.</li>
      </ol>
      <p>Haddaba, inkastoo berigaas magac heello la yiraahdo aanu jirin, hase
        ahaatee waxa jirey heeso la sansaan ahaa, laakiinse ay dhihiddoodu iyo
        habka ku luuqayntoodu ka duwaneyd heellooyinka haatan jooga. Markaas
        heesaha buuggan ku qoran iyagoo ah heesihii berigaas jirey baa misna
        sidii heesaha maanta jooga loogu luuqayn karayaa.</p>
      <p>AFEEF: Ugu dambaystii, iyadoo sheekadani tahay mid run ah, hase
        ahaatee sidaan hore ugu sheegay aan qaarkeed xarxariiriyey, khaas
        ahaanna qaarkeeda dambe dheehdheehay, si ay taabba gal u noqoto, waxaa
        markaas iga afeef ah in haddii innaba wax dhaliil iyo daldalool ahi ka
        muuqdaan habka iyo hannaanka dhismaheedu yahay ay sabab u tahay
        afkeennoo aan hore u qornaan jirin, oo markaas aan hab la raaco
        qorriinkiisu lahayn hadda ka hor. Iyadoo ay misana dhibaatooinkaasi
        jiraan, saas looga harimaayo, waayo waxaa Soomaalidu ku maahmaahdaa
        <em>canaan ka yaab reer ma doojiyo</em>.
      </p>
      <p>Midda kale dadka magacyadoodu buuggan ku qoran yihiin qaybna kaga
        jira sheekadan, laakiinse aanay wehelin Cawrala iyo Cali-Maax iyo raga
        gabayadoodii xigashada loo soo qaatay, waa magacyo dad dedan oo lagu
        dhisay sheekadan.</p>
      <p>Faarax Maxamed Jaamac Cawl</p>
      <h2 id="kicitaankii-cawrala-iyo-cali-maax">Kicitaankii Cawrala Iyo
        Cali-Maax</h2>
      <p><em>… Waxaan ahay haddii runtii lagu arooro Cawrala Barre, oo ah
          middaan sheegay oo isheedu iyo laabteedu ku raaceen aragtideedii u
          horraysey, oo aad shaki la’aan nafteeda iyo ruuxeeda leedahay, aadanse
          adigu ogeyn, iyaduse had iyo jeer habeen iyo dharaar, hurdiyo soojeed
          kugu hamiyeysa oo jacaylkaaga iyo kalgacalkaaga oo jiidhka iyo lafaha
          galay aawadood oon iyo anfaco diiddey.</em></p>
      <p>Cawrala Barre waxay ku dhalatay markay taariikhdu qiyaastii ahayd
        1893kii dalka Soomaaliyeed, magaalada Xiis oo bad yarada Cadmeed ku
        taalla gobolka Sanaagna ka tirsan. In kastoo yaraanteedii ay magaalada
        joogi jirtey inta jiilaalka ah, hase ahaatee waxay badsan jirtey miyiga
        halkaasoo aabbaheed ku dhaqan jirey xoolo aan badnayn.</p>
      <p>Sida la ogsoon yahay magaalad Xiis waxay ku hoos taal buuraha Caleed,
        buurihii Golisna loo yaqaanno, waxayna is hayaan buurahaasi ilaa
        Karinboosaaso iyo ilaa Boorama haddii xagga bogox loo raaco, halkaasoo
        ay misana sii dhereran yihiin ilaa Harar. Xagga barina haddii laga
        bilaabo Karinboosaaso waxay is hayaan ilaa Baargaal, waxaana loo yaqaan
        wixii Karin bari ka xiga buuraha Calmaskaad.</p>
      <p>Haddaba, buurta Surad la yiraahdo ee Xiis, dusheeda ah waa buurta,
        buuraha dalka Soomaaliyeed ugu dheer waana 2800 Mt. Waxayna ka mid tahay
        buurihii caanka ahaa oo ilaa Nebi Ciise dhalashadiisii ka hor laga guran
        jirey Moxorka, Mayddiga, Falaxfalaxda, Murkudda iyo faleen badan oo
        udgoon.</p>
      <p>Sida taariikhdu sheegayso waxaa meelaha iman jirey Faraacinadii, oo
        uduggaas qaayaha weyn leh uga guran jirey ahraamta iyo guryahay wax ku
        caabudi jireen. Faraacinadii iyo Masaaridii hore ee adduunka
        ilbaxnimadoodu ugu horeeysey aad bay u iman jireen gobolkaas Sanaag,
        raadad bandanna way kaga tageen, waxayna u bixiyeen dalkeenna dalkii
        Moxorka iyo Mayddiga, ama (Puntland) sababtoo ahayd uduggaas iyo
        carfoonkaas ayaan adduunyada meel kale laga heli jirin. Buurtaas Surad
        ee gobolkaas ku taal waxay ka mid tahay meelaha dalka Soomaaliyeed ugu
        roob badan.</p>
      <p>Waxaa kaloo kabaxa buurahaas dhir badan oo kumanyaal jaad ah, oo ay
        ka mid yihiin Dhosoqa, Xiiska, Deyibka, Mooliga, Hareeriga iyo Shoyga.
        Buurtaas Surad iyo buurahaas Caleed oo la xiriira wax la sifayn karo
        quruxdoodu iyo qiimahoodu ma’aha, waxse gabay ku sifeeyey gabayaaga
        caanka ah Xaaji Aadan Axmed (Afqallooc) ee Ceerigaabo deggan keligiisna
        la oran karo waa ka nool yahay raggii hore ee gabayaaga ahaa.</p>
      <p>Wuxuu yiri,</p>
      <p>Waa meel malka ah oo biyiyo buur madowba lehe<br />
        Marmar weeye dhagaxeedu iyo muunad gooniya’e<br />
        Miyaad dooxa ah bay leedahay, oo miro ka beermaane<br />
        Mandarka iyo jamaalka baad Libnaan ugu malaysaaye<br />
        Manaakha iyo hawada waxay ka tahay Mawsalka Ciraaqe<br />
        Kolkaad madaxa Surudeed tagtiyo meesha ugu taagan<br />
        Badda waxa maraayoo dhan baa, kuu muraayad ahe,<br />
        Madfaca laga ridaa wuxuu tagaa, kuman masaafoode<br />
        Arraweelo meeshay degtey, iyo muluggii Geylweyte<br />
        Iyo ma’aasiir ku jira, moodkii la helaayey,<br />
        Maanla’aha iyo taallooyinkaad, aqalka moodeysid,<br />
        Meelihii kinsiga lagu qarshay bay, maangadood tahaye,<br />
        Madduuno iyo god qorane baa ninkii, marayba yaabaaye,<br />
        Muutasaha iyo Daalo waa lagu murqaamaaye,<br />
        Ma’yey baa ka da’a goortay tahay, milayga jiilaale,<br />
        Daruurtoo mahaja soo rogatiyo, waqayga meyl gaaray,<br />
        Sida mawjadaha iyo doonyaha bay, mar isu jiiraane<br />
        Dhirtana qaarba midba leeyahay iyo, man iyo awraaqe,<br />
        Maawered in lagu daadiyey baad udugga mooddaaye,<br />
        Min aroos sidaad soo gashay iyo, mawledkii nebiga,<br />
        Miski baa ka urah kaynta iyo, malafka geedaha’e<br />
        Shimbiraha mukhtalifka u ciya ee midiba hees qaaddo<br />
        Oo midabba kala goonniya oo, cadad malyuun gaara<br />
        Mawda iyo siyaaxa baad arday iyo macallin mooddaaye,<br />
        Qollay ku madadaalisiyo Murada badane<br />
        Goortuu Gobyaan waa murdee, goonni miranaayo,<br />
        Uu Gorod miyuusigga tumoo, Galow ku maaweesho<br />
        Oo Marisku kuu soo warramo meesha waxa yaalla,<br />
        Aad Raha madiixiisa iyo, maqasho Daa’uuska<br />
        Adiga iyo naftaadaa murmah, oon doonin meel kale.</p>
      <p>Haddaba, Cawrali waxay yaraanteedii ku barbaartay dhulka buurahaas,
        dhirtaas, shimbirahaas iyo quruxdaas leh, oo gabaygaas ku sifaysan.
        Cawrali waxay ahayd kuna tilmaannayd gabar aan meel laga saluugo lahayn
        dhan kastaba ha ahaatee, midabkeeduna wuxuu ahaa midabka midabada ugu
        wanaagsan oo maarriin dhalaal casaan raac ah. Jooggeedu wuxuu ahaa
        dherer dhexe oo dhex yar, oo tima sayn yalax ahi garbaha laba taako hoos
        uga degeen.</p>
      <p>Waxaa la yaab iyo amakaag ahaa indhaheeda cadcad oo kaah adeenla
        ahaa, wiilkooduna madoobaa, suuniyaheeduna dherer intey ka qabeen
        sanqaroorkeeda dheer salkiisa ayey ku soo arooreen. Cawrala qosolkeedu
        wuxuu ahaa had iyo jeer dhool ka qosol, oo debnaheeda deebta ah aayar
        furta, oo markaas in yar muujisa ilkaheeda caddaan sadafka ah ilaa
        dhoolaheeda dhuudhuuban barbar ka muuqdaan. Intaas waxaa u raacay
        labadeed kub oo laba buuxsin ahaa. Haddii daacad loo tilmaamana
        gacmaheeda garaaraha lahaa markay ku laafyooto ruux la quuro mey ahayn,
        goroddana waxay ku lahayd kuna wareegsanaa caabbaadhyo haddii la tiriyo
        afar meeris ahaa. Waxaana la oran karaa quruxdeedu waxay ahayd waxaan la
        arag lana maqal. Dharqaadashadeeduna dhuda wareeg abid kama yeelan
        jirine hab iyo hannaan bey u xiran jirtey una xarragoon jirtey.</p>
      <p>Magaalada Cadmeed bey muddo shan sannadood ah ka baran jirtey
        quraanka iyo af Carbeedka halkaasoo ay heer fiican ka gaartey aqoonta
        wax akhriska iyo wax qoridda.</p>
      <p>Waxay la walaal ahayd wiil la oran jirey Dalmar iyo laba gabdhood oo
        ay midna ka yarayd midna ka weyneyd. Hooyadeed iyo aabbedeedna waxay ku
        noolaayeen magaalada Xiis iyo miyigeeda oo ah buuraha ka sarreeya.
        Aabbeheed Barre wuxuu had iyo jeer Cawrala ku faanin jirey uguna ducayn
        jirey muddeecnimadeeda iyo dheganugaylkeeda, in kastoo mar-marka
        qaarkood waxay damacdo ma’ ahe wax kale aanay yeeli jirin.</p>
      <p>Isla markaas, Cali-Maax wuxuu la walaal ahaa wiil keliya iyo laba
        gabdhood, wuxuuna ku dhashay kuna barbaaray magaalada Laasqoray oo Xiis
        xagga bari ka xigta una jirta qiyaastii 152 Km. Magaaladaa isla iyada ah
        waxay ku hoos taal buuraha Calmadow oo ay isku xiriir yihiin Surad iyo
        Daalo, sidaas daraadeed xagga quruxda iyo dhirta ka baxda waa isku
        sansaan, inkastoo buurahaas Laasqoray ay hoos timaaddo marka oogo laga
        soo bilaabo ilaa xeeb ay u kala baxaan heerarka ah Raacin, Arooro,
        Cayow, Jarcaleed, Madar, Ragar, Gadoob iyo Macagta oo ah halka buuruhu
        ku dhammaadaan.</p>
      <p>Haddaba, dhulkaas buurahaas leh, ayuu yaraantiisii ku kicitimay,
        waxaana kaloo jirtey inuu in badan la socon jirey bulsha fardood oo
        halkaas sida muuqata uu aad bulshay rag iyo haasaawe yaqaana ku noqday.
        Muddo dabadeed markuu gaashaan qaad noqday baduhuu galay oo ku ilbaxay,
        doonyahana wadiddooda iyo maamulkooda ka gaaray heer sare.</p>
      <h2 id="safarkii-doonnida-iyo-kulankii-cawrala-iyo-cali-maax">Safarkii
        Doonnida iyo Kulankii Cawrala iyo Cali-Maax</h2>
      <p>Iyagoo sida muuqata, ay kicitaankoodii, noloshoodii, iyo dhulkay ku
        soo koreen kuna barbaareen Cawrala iyo Cali-Maax isku mid ahaayeen, ayey
        doonni ka soo wada raaceen magaalada Cadmeed, isagoo Calina dooyo
        Daraawiisheed u tegey, Iyana ay ka soo xagaa baxday magaaladaas.</p>
      <p>Doonnidaas oo la oran jirey SUBXAAN ayaa waxay ka soo shiraaqatay
        makhribkii marsada Cadmeed markay taariikhdu ahayd 25 kii Maarso 1915
        kii, waxaa doonnida la socdey 15 rakaab ah, oy 12 tahay rag, saddexna
        haween iyo 20 ah badmaaxyadii doonnida ka shaqaynaayey. Sidey caadadu
        ahayd 3 (saddexdii) haween waxaa loo gogley huuriga dushiisii oo halka
        ragga rakaabka ahi fadhiyeen saddex talloobo u jirtey.</p>
      <p>Habbenkaas hore waxaa jirey dayax shan iyo tobnaad ah cirkuna waa
        cusbaa oo daruuraha gudgude sansaantoodaa munqanaysey oo labadii
        shiraacba waa buuxeen, hadbase doonnidu waa muraamaynaysey waana
        kordhinaysey muraanmenteeda markay badweynta hore ugu soo martaba.</p>
      <p>Markay abbaara toddobadii habeennimo ahayd oo suqayariintii ay
        cashadii bixiyeen ayaa ninka la yiraahdo Cali-Maax haasaawe bilaabay oo
        daandaansaday nin la oran jirey Nuur Ciise oo rakaabka ka mid ahaa,
        wuxuu ku yiri, “Nuuroow waadigaa wareeree maxaa badaan baas ku soo
        mariyey? Maad reerkaagii iyo Guudmanaa iska joogtid oo saaqa iyo
        haameeshaadii boqollaalka ahaa iskaga maashid. Haddaan adiga ahay
        weynaan badahan jaan kuma soo galeen oo hadba intaan doonnida jenbigeeda
        qabsado aa! aa! Aa! ma iraadheen. Kulase yaabi maayoo waxaa danqaarahaas
        ku soo mariyey arrad iyo gaajo, ee maxaad Cadan sooryo ka soo heshay,
        immisa mohoradood iyo iskujoog baad reerkii u siddaa waadigii wiilkii
        habar wadaaggaa dhalay wiilkiisii wiilkuu dhalay u tegeye?”</p>
      <p>Nuur baa markaas wuxuu ku wareer gooyey hadalkii Cali-Maax oo yiri,
        “Caliyow miyaadan ogeyn inaad tahay mulxish reer magaala ah sidee baad
        nin reer miyi ah oo anoo kale ah wax uga shegi kartaa, miyaadse wiil yar
        oo gaashaan qaad ah, miyina ku kacay fartiisa guddaa. Allahayow yaa
        hayaan ama xoola kaliil hogad oon jooga ku yiraahda aroori, ha la bartee
        miigganaantaada iyo adkaysan waxaad leedahay. Halkaad reer miyiga gaajo
        iyo arrad ku caydayna waxaan kaa iri, miyaadan ogeyn magaalada inay
        xarragadeedu iyo wanaaggeedu tahay xoolaha iyo oontooda miyiga ka
        imanaya, Midda kale miyaadan maqal gabayga Sayidku tiriyey waadigii noo
        sheeganaayey Daraawiish eh?</p>
      <p>Magaalada masruufkiyo dharka, laga muraadeysto,<br />
        Mushmushaaxa iyo biicu, waa moodka soo dega’e,<br />
        Miyigaba haddii laga xiraa, mawdku ka adeegye.</p>
      <p>Naakhuudihii doonnida oo la oran jirey Shirdoon Sugulle ayaa
        haasaawihii isagoo taageeraaya Nuur Ciise soo dhex galay, wuxuuna yiri,
        “Caliyow maad iska deysid Nuur iyo reer miyiga faallihiisa, sababtoo ah
        waxaan qabaa inaadan Nuur hadal la ekaynayn oo uu gabayo iyo maahmaaho
        kugu hafinaayo”.</p>
      <p>Nin kale oo afraad lana oran jirey, Magan ayaa hadalkii qaatoo yiri,
        “Nuur iyo Naakhuudow waxaan idin leeyahay dad aan weligood isgaarayn ha
        siminina, waayo ninka reer magaalaha ahi wuxuu ninka reer miyiga ah u
        jiraa inta cirka iyo dhulku isu jiraan, ee hays daalinnina. Reer
        magaalaha runta ahi inta badan dugsuu galaa oo barta Quraanka iyo
        diinka, xaaraanta iyo xalaashana waa kala yaqaan dadkaana hadba ninkay
        saaxiib yihiin ayaa ugu sokeeya. War miyaanu ahayn reer miyigu kan geela
        dhaca oo anay xalaasha iyo boolidu u kala soocnayn, kufsadana hablaha
        markay meel dagan ka helaan, markay aradaanna dhuugu hugoodu yahay?</p>
      <p>Ragga rakaabka ahaa iyo meesha habluhu fadhiyeen wax yar oo layska
        maqalo ayay isu jiren oo intii haasaawuhu soconaayeyna habluhu dhegtey
        ka maalayeen hadalka.</p>
      <p>Cawrala iyo Cali-Maaxna marmar bay indhoodu kulmayeen sababtoo ah
        dayax shan iyo tobnaad bay ahayd, markii kulankaasi dhacana Cawrali
        intay xishooto oo hoos u jeensato ayey aayar gacanteeda midig ku soo
        hullaabanaysey malkhabaddeedii milmilka xariirta ahayd oo labada fool ku
        qabanaysey.</p>
      <p>Mar labaad baa Cali-Maax markaas hadalkii, halkii ka qaaday oo wuxuu
        yiri “sida muuqata waxaa Nuur iyo Naakhuuduhu iyo reer miyoo dhammi
        qabaan in reer magaaluhu aanu murtida iyo gabayga aqoon haba yaraatee,
        lana ekayn karin af Soomaaliga reer miyiga. Haddaba, caawa iskeen siiya,
        oo weertaydan maqla”.</p>
      <p>Wuxuu yiri:</p>
      <p>Walle daacuflow reer miyaan, doocna garanaynin,<br />
        Dab la shiday aroortii hadduu, daamanka is dhaafsho,<br />
        Doqonnimo waa wuxuu cadkiis, doc uga muujaaye,<br />
        Haddi doog ilaah shubo, oo duni barwaaqowdo,<br />
        Oo doobi caanaha riyaha looga dalaf siiyo,<br />
        Oo rodol uu doondoon ku helay, uga dambaysiiyo,<br />
        Isagiyo duqdiisii markaas, dawlad la is moodye,<br />
        Damdamtiyo hangoolkii ma jiroo, diriri maayaane,<br />
        Maantaas ninkii dan u lahow, daaso hadalkaaga”.</p>
      <p>Filidda aan la fileyn in Cali-Maax si degdeg ah oo muddadaas gaaban
        ah ku tiriyo tixdaas qaayaha leh oo uu reer miyiga ku faalleeyey ayaa
        raggiina u sacbiyeen murwadii iyo hablihiina mashxarad dhegaha ku
        dillaacsheen wixii doonnida ku jirey, markasaa suqayariintii soo
        dejiyeen shah loogu tala galay haasaawaha habeenkaas oo hayl, xawaash
        iyo qorfe leh si loogu hambalyeeyo Cali madantuu sida wacan uga soo
        baxay. Cawralaa is hayn weydey oo ku tiri hablihii, “Hah! Hah! Afku kuma
        go’oh oo caano geel afkaaga lagu qabay ar ninku gabayga heli ogaa,
        heedheh galabtaan markuu doonnida soo fuulayey oo uu cagta soo saaray
        Cali-Maax isha geliyey inuu yahay diric diric dhalay oo quruxdiisa qiima
        ku darsaday”.</p>
      <p>Waxay kaloo raacisey hadalkeedii, “anigu reer miyiga iyo wixii ku
        salle waan necbahay sababtoo ah, hadda aabbahay wuxuu ii soo dhoofshey
        nin reer miyi ah oo geel badan leh walaashayna ka dhimatay oo wax
        allaale wax uu yaqaan aanay jirin, sida loo seexdana haba yaraatee aan
        garanayn. Gabaygaas caawa Cali-Maax tiriyeyna oo damdamta iyo hangoolkay
        la dhacaan ku sheegay wuu i sii nacsiiyey reer miyi iyo wixii ku
        salleba.”</p>
      <p>Murwadii Saluuglaa ku tiri, “Soo Cawralaay aabbahaa haddaad diiddid
        ninkaad sheegtay ku oran maayo habaar iyo duco kala dooro?”</p>
      <p>Cawrali waxay ku jawaabtay, “hadduu saa i yiraahdo waxaan dooranayaa
        habaarkiisa markaasna waxaan ka ducaysanayaa Shiikha Maydh ku aasan,
        sababtoo ah habaar kasta ducada Shiikhaa ka xoog roon, markaas hadduu
        adoogay cirka soo gujiyo ka yeeli maayo nin aanan jeclaan oo aanan
        asluubtiisa iyo ragannimadisa ka baaraandegin, baranna inaan oori u
        noqdo oo uu iigu yeero naa yaa, naa yaa! Ama uu hadba intuu magacayga ka
        hawoodo yiraahdo taannu wada joogney, tii reerka, tii carrurta ii haysey
        iyo wax lamida.”</p>
      <p>Murwadii Saluugla weydiisey Cawrala oo tiri, “Cawralaay waa maxay
        jacaylku, waxse ma iiga sheegi kartaa? Waayo anigu waxaan ahay dumarkii
        hore oo hadba ninkii doona la siin jirey iyagoo aan erayna la weydiin
        inay raalli ka yihiin oo meher lagu duugi jirey yaradkana laga qaadan
        jirey. Waxaad ka soo qaaddaa anigaygan kula hadlaaya aabbahay wuxuu i
        siiyey aanoo shan iyo toban jir ah, nin badda jirey oo cimrigiisu
        lixdanka kor u dhaafay oo aan hal fool ah lagu ogeyn timaha iyaga
        hadalkoodaba daayoo, tukuba dheerna sita. Tan keliya oo u geysay
        aabbahay inuu sidaas yeelo waa lacag jacayl anigana lacagtaas uu
        odaygaasi haystey ayaa sabab ii noqotay inaan noqdo tii loogu heesay
        “garaad daraney gu’ kaa tegey iyo ma soo noqon galab ku dhaaftaa”. Waxaa
        dhacday markaa laba sannadood wada joogney iska daa nafac kale ama
        ninnimo aan ku qabee, wuu cammoobey oo dabkii ka kici waayey, markaasaa
        geeddigiina la fuuliyey. Markaas in kastoo aan haystey marriin iyo
        masruuf wacan, ayse ii dhadhami waayeen ayaan damcay inaan iska furo,
        waxbase waa iiga qabsoomi waayeen naakirad baana lay qoray, sababtoo ah,
        diinteenna Muslinku siday wadaaddada wax ma garad ka ahi yiraahdaan
        waxay dhigaysaa in ninku markuu doono iyo siduu u doono u furi karo
        haweentiisa, laakiinkse, haweentu ninka hadday nacdo dhibaato kastana ha
        ku qabtee, inaanay iska furi karin, welibana hadday inay diiddo ku
        adkaysato waxaa la qoraa wax la yiraahdo naakiro. Taasoo ka
        xaaraamaynaysa inaanay weligeed nin kale guursan.</p>
      <p>Haddaba, haddaan ogahay inuu Ilaahay caaddil yahay ragga iyo
        haweenkuna sagaal bilood ku wada dhasheen ila ma’aha in xaggiisa ragga
        iyo haweenku u kala sokeeyaan, ee waxaanu waa wax raggu u samaystay inay
        xaqa dumarka ku duudsiyaan, markay cilmigii iyo aqoontii kaleba ka hor
        barteen.</p>
      <p>Sidaas aawadeed waxaan qabaa inay dumarku diinta iyo cilmoo dhan la
        bartaan ragga si ay xuquuqdooda uga dhacsadaan, raggana wax ula
        qaybsadaan. Waayo haddaan wax aqaan maallintii dhoweyto ee qaaddiga Xiis
        lay geeyey ee naakiradda layga dhigay, waxaan hubaa inaan intaan garta
        ka helo odaygii xumaa weliba xarig qoorta u gelin lahaa, hase ahaayee
        waxaa iga hiiliyey laba hal, cilmiguu iga badiyey iyo lacagtiisii markii
        horena i sababtay. Sida muuqatana goblan baan geeri ku sugi. Haddaba,
        geelooyin hadalka waan ku dheeraadaye Cawralaay adaan kaa qabsadaye bal
        jacaylkaad sheegayso wuxuu dhadhamo wax nooga taabo”.</p>
      <p>Intaanay Cawrali hadalkii bilaabin ayaa wagii sagliyey oo wadaad
        doonnida saarnaa aadaamay oo yiri, “<em>Allaahu akbar allaahu akbar,
          ashahaddu an laa Ilaaha Illallaahu wa shahaddu anna muxamadan
          rasuulalaah, haya calal salaax haya cala falaax.</em>”</p>
      <p>Markii addankii dhamaaday salaadiina la tukadey waagiina ogtiisii
        dilaacday, baa Cawrali tiri, “Sheekadaas jacaylka ah habeen dambe baan u
        dhiganayna, waayo waagii baa baryey hadda oo waxaa laga yaabaa iney inta
        raggu ina maqlaan.”</p>
      <p>Inkastoo maayad Hindiyihii jirtay habeenkaas, hase ahaatee baddu aad
        bay u degganayd dadkoo dhammina waxay ku caweeyeen ilaa waagu galalac
        yiri haasaawihii iyo murankii dhex maray Cali-Maax iyo Nuur Ciise, rag
        badanina ka qayb qaateen, ruux wareerana waxaa u danbeeyey Nuur Ciise,
        isaguna markii Cali xifaaleeyey ayaa ugu dambeysay.</p>
      <p>Maalin labaaddii oo bisha Maarso ahayd 26, waxay ahayd maalin milicdu
        aad u kulushahay oo kaliil hogad ah, waana maalinta sida la ogyahay gugu
        ka bilaabmo dalka Soomaaliyeed. Markaa kulkii awgiis sadxaddii doonnida
        baa rikaabkii loo dallaadeeyey haweenkiina hooso loo xiray ay milicda ka
        harsadaan. Iyadoo Cawrali isha galisey Cali-Maax markii ugu horrayseyoo
        uu doonnida cagta soo saaray, habeenkii xigayna hadalkiisii iyo
        haasaawihiisii macaanaa dhegta ka maashay, ayey maalin labaadaas aad uga
        il sugatay. Wuxuuna ugu muuqday inuu yahay nin da’ dhexe ah oo ilbaxnimo
        indhihiisa ka muuqatay, lagana yaabo inuu afaf badan oo qalaad ku hadlo,
        haybadna leh. Waxay kaloo aragtay inuu yahay midabkiisu casaan raac
        yahay oo sanqaroor dheer leh, garkuna madow buuxa yahay oo uu hab
        wanaagsan u qoray.</p>
      <p>Wuxuu kaloo u ekaaday in kastoo aanu kicin nin dheer oo lixaad leh.
        Waxay kaloo dareentay inuu yahay nin Daraawiishta Ina Cabdalla Xasan ee
        Taleex degtey ka mid ah, sababtoo ah waxaa gadaashiisa ku tiirsanaa hal
        sitaac iyo hal nadi iyo qori maarre ah. Inuu Daraawiishta ka mid yahayna
        waxay ku sii rumaysay, balaf bay ku maqashay inay doonnida ku jiraan
        niman lagu tuhmaayay inay Daraawiish yihiin.</p>
      <p>Isla maalintaas markay barqadii gaartey ayaa naakhuudihii
        badmaaxyadii ku yiri, “war maxaad inoo ku jillaabi weydeen miyeydaan
        ogayn Baddacas inuu ku jiro kalluunka adduunyada ugu macaan uguna qaaya
        roon oo ah tebediinka, oo hadda doonnida hareeraheeda booddalaysanaaya?”
        Markaasaa badmaaxyadii amarkii fuliyeenoo la jillaaba, oo isla muddo yar
        dabadeed soo dhifteen dhawr hal oo tebediin ah. Halkaasaa qadadii lagu
        bisleeyey tebediinkii oo jaadjaad loo sameeyay. Haddaba, nasiibdarri
        waxaa dhacday markii qadadii la soo dhigay loona faraxashay ayaa Nuur
        Ciise afka iyo intuu sanka mara ku duubay diidey qadadii kalluunka
        lahayd inuu farihiisa galiyo. Markaasaa Cali ku yiri, “Nuurow ninkaan
        kalluunka ifka ku cunin aakhiraa afka loogu guraa bay Soomalidu
        tiraahdaa, ee maad cuntid caafimaad iyo nafaquu jirkaaga tarayaaye”</p>
      <p>Wuxuu yiri:</p>
      <p>Dunnunucaay kolkuu qahwaha, debinta saaraayo,<br />
        Duuf lulaaye goortuu kalluun, labada daan buuxsho,<br />
        Dayn qaate meeshii nin ragi, debec ka maalaayo,<br />
        Duryan xume markuu deego buu, dunida hiifaaye<br />
        Diintiyo wuxuu caayayaa, daayin Ilaahiise,<br />
        Dacwad aan la garanayn iyo, dafashya baas sheegte,<br />
        Dood iyo dagaal baa nin raga, lagu daryeelaaye,<br />
        Deeqadana haddii loogu ladho derejo weeyaane,<br />
        Wax dawddara magaaliyo ninkii degelkeed waa jooga.</p>
      <p>Cali baa markaas hadalkii qaatay markii Nuur dhameeyey gabaygii oo
        yiri, “Nuurow layskuma hayo inuu kalluunku xalaal yahay, waayo waxaa la
        yiri nebigii baa seeftiisa ku gawracay sebenkiisii.”</p>
      <p>“Waxaan kaloo intaas kuu raacinayaa faa’iidooyinkiisa kale oo aan la
        ogayn, kuwaasoo ta u horraysaa ay tahay inuu yahay xoolo ama sahay aan
        loo kala xoog roonayn. Tan labaad waa xoolo aanu col iyo cadaawe kaa
        qaadi karin. Tan saddexaad waa xoolo aan oomin abaarina gelin. Tan
        afraad waa xoolo maalqabeenka iyo saboolku u siman yihiin, laakiinse uu
        bursadaa hadba koodii tabar bataa midkood kasta ha ahaadee. Haddaba
        haddaan, Nuurow soo gabagabeeyo faa’iidooyinkiisa u weyni waxay tahay,
        waa hanti uumiya iyo sankuneefle oo dhan loo simayoo la wadaagaa,
        walibana tixdaydaan maqal, aad garatid wuxuu yahaye.”</p>
      <p>Kalluunkeennu waa socoobaanka iyo, sodon kun oo jaade,<br />
        Seerseer macaanow lebediinku waa, ugu sarreeyaaye,<br />
        Oo Sallalaahu nebigii ayaa, sef ku gawracaye,<br />
        Saxal iyo abaar kuma kacdiyo, samo kaliileede,<br />
        Ma saanyado col duulaa hadduu, sarida kuu deexan<br />
        Saxar cuduri saymaha adduun, abid ma saysaansho,<br />
        Ninkiise saansaanyahay yaqaan iyo badaha saamkooda,<br />
        Oo subaxdii horeetaba kacoo, seebka taranteersha,<br />
        Waa sahay daleelaha u taal, saacad dabadeede,<br />
        Nin saboola iyo maalqabeen baa, sadho dhex taallaaye,<br />
        Waxse loo simay waa kalluun, sebi un baa mooge,<br />
        Waxa uu nafaqo siinayaa, jiidh solmoo tegeye,<br />
        Badda seylac saaxiyo Berbera, tan iyo Seyhaaba,<br />
        Waxaa sare iyo hoos ku jira waa sareedade,<br />
        Soomaali baan garan intey silic ku noolayde.</p>
      <p>Markii Cali gabaygaas dhameeyey ayaa murwadii saluugli ku tiri
        Cawrala, “Naa Cawralay maxay kula tahay waadigii faalle had iyo jeer ka
        bixin jiray hadduu Cali eray yiraahdee? Mase ku raacsan tahay wuxuu
        kalluunka ku ammaanay?”</p>
      <p>Cawralaa markaas ku jawaabtay, “Waan ku raacsanahay inuu kalluunku
        leeyahay faa’iidooyin badan, laakiinse aanu dadku ogayn sida Cali-Maax u
        sheegay, waxaa Saluuglay dhicidoonta sida dunidu ku socoto oo dadka
        tiradiisu u kordhayso maalinba maalinta ka danbaysa inay cuntadu iyo
        xooluhu dadka ku yaraan doonaan, oo markaas laysugu iman doono kalluunka
        iyo waxa badda ku hoos jira. Markaas Cali-Maax rayiga iskaga raacimaayee
        waa nin wax garada ah oo ka gar jooga ninka kalluunka diiday isla mar
        ahaantiina aflagaaddo u geystey wixii cuna.”</p>
      <p>Dharaartaas gelinkeedii danbe baddu waa yara kacsanayd oo hadba
        doonnida hareeraheeda ayaa mawjaddu tarshadda ku soo dharbaaxaysay,
        waxaadna moodeysay inay mar walba marka ka dambeeysa karkeedu soo
        kordhayey cirkuna dheeraad buu u cusbaa oo goortii gabbalkii dhacay ayaa
        daruuro iyo dabaylo yalax qabow ahi dhanka bariga ka yimaadeen.</p>
      <p>Markii makhrib la tukadey ayaa murwo Saluugli tiri, “Cawralay waxba
        garan maayo oo caawa haasaawihii ragga maqlimayno, iyadoo laga yaaba
        inay sabab u tahay dabaysha xoogga leh iyo duufaanta dhacaysa. Wadigiina
        Cawralay saaka salaaddii ku ballan qaaday inaad jacaylku wuxuu
        yahaynooga sheekaysid ee bal halkii ka wad.”</p>
      <p>Cawralaa tiri, “Waatahay Saluuglaay i dhegaysta adiga iyo geelada
        kale, waxaanse idiin horreysiinayaa inaan hore jacayl ii qaban, hase
        ahaatee illaa shalay galab waxaan u maleeyey inuu isaga yahay baa i
        haleelay, oo waa sida dacarta qaraarka ah, oo misana dhabaqeeda sare
        macaan yahay. Markaad weydo waa hoog iyo ba’ iyo leelleel oo lahbi
        laabtaada geliya aadan ka ledi karayn. Markaad heshid waa sida deeq
        hagar la’aaneed oo waa sida dhuuni aad u baahnayd oo dheef iyo dhaqaale
        kuu tara.”</p>
      <p>“Xag kalena haddaan ka laba rogo waa sida dooggiyo xareediyo
        saxansaxada udugeed, haddaan laguu ogayn waa geeri iyo cudur caato kuu
        dila eh. Haddaad heshid ood hantid waa faraxii naftaadiyo raaxadii
        adduunyada. Saluuglaay miyaadan maqal maahmaahdaan?” [Waxaa yiri
        maahmaahdaas nin gabyaa ahaa oo la oran jirey Ciisa Maxamuud Cali.]</p>
      <p>Afar waa mugdi,<br />
        Afar waa maradhaamo,<br />
        Afar baa ka macaan,<br />
        Afarna wawga maso.</p>
      <p>Abaari waa mugdi<br />
        Cawsna waw maradhaamo<br />
        Doog baa ka macaan<br />
        Ninna wawga maso, oo waa ninkaan cood lahayn.</p>
      <p>Colaadi waa mugdi<br />
        Ergona waw maradhaamo<br />
        Nabad baa ka macaanNinna wawga maso, oo waa ninkii ku dhintay.</p>
      <p>Habeen waa mugdi<br />
        Dayaxna waw maradhaamo<br />
        Maalintaa ka macaan<br />
        Ninna wawga maso, oo waa ninkii indhoole ah.</p>
      <p>Hammadi waa mugdi<br />
        Guurna waw maradhaamo<br />
        Jacayl baa ka macaan<br />
        Ninna wawga maso, oo waa caamadaan garanayn.</p>
      <p>Markay sheekadii halkaas u mareysay oo ay tahay abbaara tobankii
        habeennimo ayaa moosinkii iyo dabayshii soo kordheen oo hadba sidii
        dhibic roob badii shaxshax ku soo tiri doonnida gudaheedii, baxaaridiina
        maaweredda gurtay.</p>
      <p>Eraygaas maawered waxay baxaaridu ku samrisiisaa dadka rakaabka ah,
        waxayna yiraahdaan marka baddu darbadaysan tahay oo heeraabka hore ee
        doonnida iyo mawjaddu kulmaan, biyuhuna sare u kacaan oo dib ugu soo
        dhacaan doonnida dusheeda iyagoo sidii dhibico roob ah.</p>
      <p>Naakhuudihii iyo sareenjigii waxay amar buuxa ku bixiyeen in
        badmaaxyadii iyo wixii doonnida ku jiray oo dhammi heegan ahaadaan,
        khaas ahaanna raggii hawlaha gaarka ah lahaa, oo ay ka mid ahaayeen
        ninkii wadeenka ahaa ama shukaanta hayey, iyo raggii biya dhuridda
        lahaa. Waxaa muuqatay inuu naakhuuduhu ahaa nin dhibaatooyin iyo
        danqaara badan soo galay dhawr jeerna doonyo la degeen ama la sigteen.
        Sidaas darted wax aragagaxa oo ay gelisay baddii kacday ma jirin,
        inkastoo uu maleeyey ama ilaadiyey siday daruurtu cirka ku ahayd inaanay
        sagleela la’aan dhacayn.</p>
      <p>Iyadoo rag iyo haween wixii doonnida ku jiray werwer iyo walaac ka
        galay siday baddu ahayd cirkuna jaha walba uga soo awdmay, ayaa Cawrali
        hablihii ku tiri, “hablow maxaa mid waliba ku dardaarmaysaa, waa
        intaasoo doonnidu degtaa oo mid ina ka mid ahi noolaataa labana dhimataa
        ama midina dhimataa labana noolaataaye.”</p>
      <p>Saluugla waxay tiri, waa ruux waaya arag ahayde, “waxaan ku
        dardaarmayaa laba hale hablahaan weli la guursan iga gaarsiiya.</p>
      <p>Waxay tiri:</p>
      <p>Guunnimo waa geeri haween,<br />
        Guur odayna waa geesaas haween.</p>
      <p>Tii labaad oo la yiraahdo haweeya baa waxay tiri, “naa anigu geesaas
        iyo meesaas waxba ka garan maayee, waxaad hooyaday iga gaarsiisaan
        haddaan qaraqmo inay haweyneyda la yiraahdo Dhool Rooble ee Xiis deggeni
        igu leedahay laba madaal oo sonkor ah, iyo tan haruura oo aan ka
        qarddaystaye ha iga bixiso yaan aakhiro loxodka laygu gubine.”</p>
      <p>Cawrala markaas hadashayoo tiri, “horta habalayahow lagama yaabo inuu
        ilaahay caawa igu dilo doonnidaan, sababtoo ah hooyaday oo xiddiga
        tiriska aad u taqaan ayaa waxay igu tiri waxaad dhalatay markay xiddigta
        Afaggaallo la yiraahdo soo baxday, Soomaaliduna waxay ku tilmaantaa
        ilmaha xiddiigtaas dhalashadiisula kulanto inuu nasiib iyo hoodo”.</p>
      <p>Tan labaad oo aan ilaah uga raja xumaynna waxay tahay, hadee weli
        adduunka waxba kama dhadhamin macaan iyo qaraar mid kastaba ha ahaadee,
        Ilaahayna taas waa ogyahay oo waygu naxariisanayaa.</p>
      <p>Midda kale anigu dardarmimaayo, waxaanse soo jeedinayaa saddex talo’e
        bal i dhegeysta.</p>
      <p>Tan u horraysa, waxay tahay midaan sheeko ku maqlay oo ah inay
        dumarku hadday doonniyi la degto is wada qabsadaan oo markaas wada
        degaan, inta badanna aan waxba ka badbaadin.</p>
      <p>Haddaba, waxaan soo jeedinayaa saddex hal inaynu samaynno haddaynu
        aragno inay doonnidu degayso. Tan u horraysa waa inaynnu dharka badan oo
        aynnu xirannahay iska yaryaraynaa oo mid waliba la hartaa diricay gashay
        tahay, sababtoo ah dharku weyna dabrayaa oo markaasu ina ku dhegayaa.
        Tan laabad waa inaynaan is qabsan oo is cuskan ee mid waliba nasiibsataa
        wixii Ilaahay la kulmiyo.</p>
      <p>Tan saddexaad waxaan ku talinayaa in mar alla maykaynnu aragno inay
        doonnidu degayso, inaynnu raga ku jira mid waliba midkay doontu mid
        kasta ha ahaadee u baaqataa, oo tiraahdaa hebelow i qabo.”</p>
      <p>Markay Cawrali dhammaysay ayaa gabadhii Haweeya tiri, “Cawralaay
        ra’yiya wanaagsan baad soo jeedisey wadna mahadsan tahay laakiinse waxay
        Soomaalidu ku maahmaahdaa, haddaad dhimanaysid dhareerka waa layska
        duwaa, ee horta dharka iska dhiga oo diric keliya la hara kaa yeelo
        maynno, waana mid adag inaannu ismuldhino wax kastoo dhaca”.</p>
      <p>Cawrala hadalkii ku noqotoo tiri. “waa runtaa Haweeyay oo
        maahmaahdaasi waa mid jirta, hase ahaatee meesheedii ma aha oo waxaa
        kaga habboonayd halkaas taas ka tiri inaad ka tiraahdid “dan iyo xarrago
        isweydey”. Talooyinkaas Cawrali soo jeedisey Saluugli waa qaadatay oo
        waa tabaabulshaysatay, laakiinse gabadhii labaad oo Haweeya ahayd uma
        guuxin oo halkeedii bay iska balawaarsatay oo sanduuqeedii dhabta ku
        qabsatay.</p>
      <p>Markay saacaddu ahayd abbaara 11 saac ee habeennimo, ayaa fad
        birqamaya oo onkodaya xagga bari ka yimid oo barta saaray doonnidi,
        iyadoo baddii sidii iyo si ka daran u kacsan tahay.</p>
      <p>Waxaa doonnida ku jirey oo rakaabkeeda ka mid ahaa wadaad caalim ahaa
        oo la oran jirey Shiikh Araye Ceelaabe oo magaalada Saylac ku dhashay
        isla markaasna degganaa, oo magaalada Cadmeed socodaal gaaban ku
        tegey.</p>
      <p>Shiikh Araye Ceelaabe wuxuu ahaa shiikhii kashifay ninkii dawladda
        Ingiriis sahanka ugu soo dirsatay inuu u soo ilaaleeyo dalka
        Soomaaliyeed markay qiyaastii taariikhdu ahayd 1854 ilaa 1860 kii oo
        magaciisii runta ahi ahaa Rijaad Barton <em>(Richard Burton)</em>,
        laakiinse isugu sheegay Shiikh Cabdalla dadkii Soomaaliyeed ee uu isu
        maldahaayey inaanay garan inuu yahay nin khaayin ah oo tuugo iyo
        dibindaabyo dalka iyo dadka Soomaaliyeed la damacsan.</p>
      <p>Waxaa jirtey ninkaas gaal oo Ingiriiska ahaa inuu diinta Islaamka iyo
        af Carbeedka aad iyo aad u yiqiiney oo uu mararka qaarkood magaalada
        Saylac masaajidyadeeda wax ka tujin jirey, mararka qaarkoodna ama inta
        badanba wuxuu gashan jirey khamiiska dheer oo ay wadaaddadu gashadaan,
        had iyo jeerna kama ag fogaan jirin meelaha culimadu iyo ardaydu
        fariistaan si aan loo garan ama lo dereemin wuxuu ahaa.</p>
      <p>Haddaba, waxaa dhacday in maalin maalmaha ka mid shiikh Araye la
        kulmay ninkaas Ingiriis oo meel ban ah u kor tegey oo intuu la sare
        joogsaday geed isku toosiyey, markaasaa waxaa u muuqday shiikh Araye
        inaanu xalaalsanayn ninkii shiikha loo haystay oo ay calaamaddii gaaladu
        ku taallo. Aminkiiba shiikh Araye afkuu gacanta geliyey oo magaaladii oo
        dhan buu ogeysiiyey in ninkaasoo munaafaqi magaalada joogo oo shiikh loo
        yaqaan.</p>
      <p>Halkaasaa ninkii Ingiriis oo isa soo maldahay laga cayrshay magaalada
        Saylac ilaa uu ku galay magaalada Harar oo Iyana waa dal Soomaaliyeed oo
        Muslim deganyahay laga saaray sidii si le’eg.</p>
      <p>Shiikhaas haddaba, caanka ah, ayaa wuxuu bilaabay aadaan iyo quraan
        akhris uu Ilaahay ku baryaayey inuu roobka, duufaanka iyo badda kacsan
        ka joojo. In kastuu shiikhii quraan iyo aadaan iyo baryo Ilaah isku
        daray, roobkii hanqar iyo hillaac buu sii kordhiyey, baddiina mar walba
        mark aka dambaysey way sii xumaanaysey oo waxba baryadiisii ma doorin,
        waayo waxaa la yiraahdaa, Ilaah ma naxee waa naxariistaa.</p>
      <p>Markay saacaddu ahayd abbaara 11:30 ee habeennimo ayaa dakhalkii
        intuu badhtanka ka kala boodey sadxadii doonnida gab ku soo yiri.
        Naakhuude Naallaye dakhaalka soo jabiddiisii ka hor rajuu qabey,
        markuuse soo dhacay hareerahan ay ka yeertay hayaay! Hayaay! ciidamow!
        Ba’yey! buu quustay oo ashahaadada cuskaday.</p>
      <p>Haddaba sebi ma’ahee ruuxii innaba garaad lahaa u caddaatay inay
        doonnidu degayso, oo aanay ku sii jir lahayn, ayaa Cali-Maax la faqay
        Nuur Ciise oo yiri, “Nuurow bal warran, maxaadse filaysaa illayn
        dabbaasha ma taqaanide?”. Markaasaa Nuur yiri, “ar hayga tegin xaal waa
        xunyahaye.” Cali-Maax baa markaas ugu jawaabay, Nuurow nasiibso wixii
        Ilaahay ku qoray, waayo, saddexdaas dumarka ah baan midkood gacan
        siinayaa. Nuur baa hadalkii ku noqdoo yiri, “Cali-Maaxow ma qof dumaroo
        kontonley ah baad boqollahaygaas ka dooranaysaa, mase laga yaabaa Ilaah
        waa qaaddire, inaan idiinka horreeyo berriga adigiyo qofka dumarka ah oo
        aad qaadi doontid?”.</p>
      <p>Cali-Maax baa jawaaboo yiri, haddaad weli tahay waad naga
        horraynaysaa, laakiinse waxaan ku xusuusinayaa Nuurow oo aadan iigu
        calool xumaan in haddii innaba Ilaahay kula kulmiyo rag iyo dumar
        dhibaataysa, sida tan caawa joogta, ay daw iyo waajib tahay in ugu
        horraysta iyaga gacan la siiyo markaas i sii sug waan kuu
        soonoqonayaaye.</p>
      <p>Halkaasaa Nuur Ciise bisinka cuskaday oo ashahaatey, Ilaahiisna
        badbaado ka baryey.</p>
      <p>Waxaa dhacday in miiraalihii roob, hillaac, onkod iyo hig iyo dam,
        walaalac, iyo qararac ma’ahe wax kale laga waayey, biyihii guud ee
        cirkana shalalax ugu soo shubmeen doonniddi, baddiina hareeraha iyo
        gadaal iyo horeba ka soo gashay. Markaasay heehaabtay doonnidii
        heelaheela dhexe sidii cayayaan dabayli siddo, ilaa uu ugu dambaystii
        dakhalkii soo kala jabay baarkiisii u sarreeyey uu hoos ugu libdhay
        baddii markay saacaddu ahayd 12:30 habeennimo oo ay xeebta Soomaaliyeed
        meesha ugu dhowi u jirtey 10 km.</p>
      <p>Siday talada ku bixisay Cawrali waxay u baaqday Cali-Maax oo tiri,
        “Cali-Maaxow i qabo! Cali-Maaxoow i qabo! Cali-Maaxoow i qabo! Halkaasaa
        iyadoo baaxaadegaysa oo dhawr jeer leqday biyihii badda, Cali-Maaxoo ku
        soo tala galay, baaqeediina maqlay garab galay.</p>
      <p>Rakaabkii kale iyo badmaaxyadiina waxay noqdeen wax dega, wax
        dabbaasha iyo dar alwaax Ilaah gacanta u geliyey oo ku dabbaashay ilaa
        berriga.</p>
      <p>In kastoo Cali-Maax u ugu soo gurmaday Cawrala baaqeedii ahaa
        Cali-Maaxoow i qabo kuna soo talagalay inuu dumarka mid qaado oo uu
        markaa si degdeg ah u garab galay, intaanay aad u hafan una deign,
        gartayna markuu gacanta qabtay oo garabkiisa bidix kor ugu taageeray
        inay tahay ruux dumar ah, laakiinse aanu kasin weli habar, murwo iyo
        gabar miday tahay, ayaa Cawrali la hadashay iyadoo indhaheeda ilmo ka
        da’ayso markii oogta waaberi soo baxday waagiina sagliyey.</p>
      <p>Waxay tiri, “Caliyow waad mahadsan tahay Ilaahayna ha kaa abaal
        mariyo waxaad ii gashay in kastoo aanan weli hubin ineynu badbaadoo
        tegayno”. Cali baa markaas intuu dib u jalleecay damcay inuu lahadlo
        nasiibdarrise mawjad ayaa intay kor u qaadday hafisay oo afka u buuxisay
        hadalkiina ku celisay. Mar labaad ayuu misna u holladay inuu la hadlo
        waase u suura geli weydey mawjadihii iyo maayadahii xooggoodii iyo
        culayskeedii uu dusha ku siday awadood. Mar saddaxaadkii buu wuxuu
        haleelay inuu yiraahdo keliya, “magacaaga ii sheeg” markaasay tiri,
        “waxaa lay yiraahdaa Cawrala Barre.” Markaasuu isagoo hadba hafanaaya
        hadalkana joojoojinaaya yiri, “Cawralaay waxba hay mahad naqin, waayo
        waa wax waajib ah in la gargaaro ruux islaam ah oo Soomaali ah oo
        dhibaataysan. Waxaana jirtey intaan doonnidu degin inaan saddexdiina
        hablood ka fekeraayey sidii laydiin badbaadin lahaa. Markaan Caliyowda
        maqlayna degdeg baa xagga Ilaah kaa la iiga soo diray inaadan kollayba
        ku dhiman doonnidii markay degey, inta ka dambeysa wax kasta aad
        mudatide.”</p>
      <p>Nasiib wanaag, waxaa dhacay in kastoo waxaan la arag oo la maqal oo
        duufaan iyo roob ahi habeenkii dheceen, markii waagii soo beryaayey
        cirkii waa kaadiyey, baddiina waa degtey oo xawaalis ku dhowaatey.
        Haddii kale uma suura gasheen inuu Cali-Maax si dhib yar ula dabbaasho
        Cawrala oo muddo dheer dusha ku sido isagoo aan daalin. Waxaa shaki
        la’aan dhici lahayd haddaanay baddu karka joojin inay wada dhiman
        lahaayeen ama uu keligiis diriqi kaga soo bixi lahaa markuu Cawrala
        sidniinkeeda la kadeedmo.</p>
      <p>Haddaba, markay cadceeddii soo baxday walise ay himhimow tahay ayaa
        Cawrali, Cali ku tiri, “Caliyow maxaad u malaynaysaa dadkii kale ee
        doonnida ina kula jirey inay ku sugan yihiin? Mase u malaynaysaa inay
        Saluugla iyo gabadhii kale iyo odaygii aad xifaaltameyseen ee Nuur Ciise
        Ilaah saac u bixinaayo oo ka saaraayo doonnidii? Ilaahayse waxaan ka
        baryayaa inaanay Saluugli geeryoon, maxaa yeelay goblan bay geeri badeed
        ku mudanaysaa oo waan u calaacalayaa iyado ifka ku luufluuftay inay isla
        markaasna geeri xun dhimato.” Cali baa markaas wuxuu yiri, “horta anigu
        mid baan hubaa, inuu odaygii reer miyiga ahaa ee Nuur Ciise badbaadayn,
        sababtoo ah markay doonnidu degaysey ugu dambaystii sadxaddii buu
        fadhiyoo jilbaxidhnaa, wuxuuna igu yiri hadalkiisii u dambeeyey, “ar
        hayga tegin nacasyahow xaal waa xun yahaye.” Anna waxaan ku iri i sii
        sug waan kuu soo noqonayaye. Haddee waxaan u malaynayaa inuu aakhri igu
        sii sugaya illayn dabbaal ma aqoone. Cawralaay maantoo kalay kala haraan
        nin badmaaxa iyo reer miyi geel jire ahi.”</p>
      <p>Markii waagii aad u beryey ayaa waxaa hareerahoodii ka soo baxbaxay
        hanbabarooyin* booddaalaysanaaya. Nasiib wanaagse waxba Ilaahay kaga ma
        keenin inkastoo mar midi sigtay oo Cali tuurta ku qaadday Cawralana
        barbar uga riddey. Markay ahayd barqa gaaban oo cirkii daruurtii ka
        yaryaraatay baddiina yar degtey ayaa hir madow oo dhereran uga muuqday
        xaggay u dabbaalanayeen.</p>
      <p>*[Hambabaro (hambarayooyin) waa kalluun weyn oo badda ku jira,
        laakiinse aan la cunin.]</p>
      <p>Muddo yar dabadeedna, waxaa kor yimid Jaamanjoogtii iyo shimbirihii
        xeebta oo markaas himmad iyo niyadsan geliyey, inay u dhow yihiin
        berrigii Soomaaliyeed.</p>
      <p>Waxaa jirtay inay dhowr jeer ilbidhiq ku arkeen markay mawjaduhu is
        gedgediyaayeen meel cabbaar u jirta ee ka yar horraysa waxay u maleeyeen
        madaxyo dad, oo qoryo ku jooga lagana yaabo inay ahaayeen dadkii
        doonnida kula jirey qaar ka mid ah.</p>
      <p>Cawralaa markaas weydiisey Cali-Maax, waxayna ku tiri, “Caliyow ma
        laga yaabaa dadkaas inna ka horreya oo looxaanta waxa u eg ku jooga inuu
        ku jiro ninkii reer miyiga ahaa ee Nuur Ciise?” Cali baa markaas wuxuu
        ugu jaawaabay “Cawralaay kaasi inna ka horreyn maayo, waayo dabbaasha ma
        aqoon siduu igu yiri.” Cali-Maax wuxuu Cawrala dusha ku sidaba waxaa
        niyadsami gashay oo orodkii dabbaasha kordhiyey markay u muuqatay buurta
        Suradeed feeqeeda dheer.</p>
      <p>Hadday soo dhowaadeen oo xeebtii u yimaaddeen in hal kiilomitir ah,
        ayaa Cawrali Cali-Maax ku tiri “Cali-Maaxoow sida ii muuqata baddan
        badbaadaynu kaga baxaynaa, in yar baana innoo ka hartay xeebtii, markaas
        lagama yaabo inaynu dib isugu cidlaysanno oo hadal ku kala bogannee,
        waxaan kuu sii sheegayaa inaad marti iigu tahay magaalada Xiis ila
        intaad doontid.” Cali-Maax baa markaas ku jawaabay, “waa tahay Cawralaay
        haddaanay rag aan filayo oo Xaruntii Taleex ka yimid igu sugayn
        magaalada Xiis, waa kaa guddoontay martiqaadkaas.</p>
      <p>Cawralaa markaas tiri, “waxaad Cali-Maaxow iiga warrantaa Darawiishta
        iyo waxay muhiwadoodu tahay, waayo sidaan doonnida dusheedii ka
        maqlaayey haddana ii muuqata ka mid baa tahaye.”</p>
      <p>Cali-Maax wuxuu ku yiri, “Daraawiishtu waa dawlad u dhalatay dalka
        iyo dadka Soomaaliyeed, muhiwadeeduna waa ilaalinta gobaninimada
        Soomaaliyeed iyo ilaalinta diinta Islaamka oo Ingiriiska iyo Talyaaniga
        iyo Xabashiduba duullaan ku yihiin doonayaanna inay burburiyaan oo
        markaa inna gumeystaan, gaala madowna inna ka dhigaan. Waxyaalaha kale
        markaynu magaalada tagno ayaan kuu dhammays tirayaa.” Cawrala waxay
        markaas tiri, “Haddii muhiwada Darawiishtu sidaas tahay maad Cali-Maaxow
        i kaxaysid aan dagaalkaas gobannimadoonka ah ka qayb galee, kaana barbar
        dagaallamee, mase raggu had iyo jeer wuxuu jecelyahay inaanay dumarku
        libinta gobannimada la qaybsan lana sinnaan ee ma oggolid?”</p>
      <p>Cali hadalkaas Cawrala uga ma jawaabin, sababtoo ah waxaa xeebtii oo
        in yar u jirtey saacaddu markay ahayd 5.20 casar liiqii uga muuqday
        badwigii Nuur Ciise oo amakaag geliyey siduu baddii uga soo baxay ugana
        soo dheereeyey. Waxaa kaloo xeebtii uga muuqday niman fardo wata oo uu u
        maleeyey Daraawiishtii sugaysey imaatinkiisa, oo warkii degidda doonnida
        loo sheegay soona birmaday si ay dadkii doonnida ka soo caariyey wax uga
        soo guraan.</p>
      <p>Markay saacaddu ahayd 5.25 galabnimo waxaa ugu soo horreeyey
        Cali-Maax iyo Cawrala inay gacanta soo qabtaan Nuur Ciise iyo murwadii
        Saluugla’ oo xeebta ku sugaayey.</p>
      <p>Halkaasay dhar ay la sugaysey Saluugli’ u gelisay amminkiiba Cawrala.
        Waxaa nasiib wanaag ahayd inay wixii dad doonnidii ka soo badbaado
        baxay, ka soo baxeen intoodii badnayd meel magaalada Xiis u jirta 5 km.
        halkaasoo degdeg loogu gurmadey oo la geeyey magaaladii Xiis, Cawrala
        iyo Cali-Maaxna waxaa la sii fanaysiiyey fardahay wateen nimankii
        Daraawiishta ahaa, waxaana ka soo baxay doonnidii Cawrala iyo Cali-Maax,
        shiikh Araye Ceelabe, Nuur Ciise, marwo Saluugla’ iyo shan iyo toban
        baxaaridii ka mid ah, waxaana la waayey lix ruuxoo ay ka mid tahay
        gabartii saddexaad ee la oran jirey Haweeya.</p>
      <p>Bacdama habeenkaas la wada raxaabaysnaa lana gataati dhacay, ruux
        walbina derintii loo dhigay siduu ugu jiifsaday isma loodin, khaas
        ahaanna Cawrala iyo Saluugli ilaa ay afar iyo labaatan saacadood hurdeen
        madaxa kor umay qaadin. Raggiise markay abbaara barqadii ahayd, ayaa loo
        yimid oo afurkii aroornimo la siiyey isagoo laga soo sameeyey gurigii
        Cawrala Barre ee aabbaheed iyo hooyadeedba joogeen.</p>
      <p>Afurkii haddii afka la saaray oo nin iyo laba jeer la degey, ayaa
        Nuur Ciise yiri, “Cali-Maaxow ma fileysey inaan baddaad ogeyd siday
        ahayd, intaan nabad kaga soo baxo berriga kugu sii sugo anoo weliba
        dadkii doonnida qaar ka mid ah gacan siiyey? Maxaadse iigu digatey ugana
        jeedday i sii sug markaan ku iri ar hayga tegin xal waa xun yahay? Midda
        kale weligaa ma maqashay naftaan Eebbahay dilin ma go’do?”</p>
      <p>Markaasaa Cali yiri, “horta niman yohow waan ku gafey hadalkaas
        waxaana la yiraahdaa Ilaahay eray gef ah waa kaa yeeriyaa kugumase
        dhaafo, mana jiri la’a inuu Ilaahay karaan ku yahay naf dhimatay oo
        jiidhkeedii iyo jurmigeedii aboor cunay inuu soo nooleeyo, iskaba daa
        midu bad ka badbaadiyo’e. Haddaba, waxaad ii sheegtaan sidaad uga soo
        baxdeem?”</p>
      <p>Naakhuudihii baa yiri, “Caliyow iska jir ninka la yiraahdo Nuur,
        waayo waa la weheliyaa’e, sababtoo ah, tiraba shan qof isagaa gacmaha
        intuu na qabtay na soo saaray looxaan u maleeyey sadxaddii uu ku
        fadhiyey oo aan doonnidii la degine ka soo go’day ugu horraystiiba.”</p>
      <p>Nuur baa hadalkii qaatoo yiri, “horta anigu waa soomaa oo salaadaa,
        sadaqadana ma dhaafo, eexdana ma aqaanno, weligayna booli ma cunin,
        xaaraanna hadalkeedaba daayoo sadqa gawrac baan ahay, tuugana waxay ii
        tahay maalintaan isku deyey inaan hooyaday ka xado timir gobor barraho
        saaran, taasna kuma liibaanin oo waxaan dabada soo qabsaday abeeso aabuq
        ah oo goborta ku jirtey. Ilaahay waan ka mutaystay inuu ii miciino oo
        wanaag madhax iiga dhigo maalintay iigu xumayd, wixii rag hoogey dumarna
        leeleelay inuu sadxaddii aan ku fadhiyey ii fikiyo oo aanan baddii
        cagaha marna gelin.”</p>
      <p>Halkaas markay mareysey ayaa Shiikh Araye yiri, “Nuurow mar hadday
        runtaa tahay intaad sheegtay wallaad ku bannaan tahay nin karaama leh.
        Kolkuu dhammeeyey shiikhii hadalkii ayaa Cali-Maax kacay oo isla taagay
        nimankii Daraawiishta ahaa ee magaalada ku sugaayey si ay isu
        waraystaan. Waxayna ku biiriyeen inay degdeg u baxaan, sababtoo ahayd
        Xaruntii Taleex ayaa laga qaamqaaminaayey duullaan lagu saaraayey
        gumeystihii Ingiriiska si looga kiciyo xeebahaas bari iyo magaalada
        Cadmeed ee saldhiga u ahayd. Haddaba, Cali-Maax wuxuu ahaa dooyo ama
        horseed loo diray inuu ogaado soona ilaaleeyo Ingiriisku meeluhuu ka
        fadhiyey magaalada Cadmeed iyo agagaarkeeda isla markaasna war buuxa ka
        keeno xeebaha Maakhirkoost waxa doonya jooga si markaas Daraawiishi
        markay qabsato xeebahaas ay doonyaha intay qabsadaan ugu gudbaan
        magaalada Cadmeed oo halkaas loogu cidhib tiro Ingiriiska ciidamadiisii
        saldhigyadaas ka soo gudbi jirey. Inuu Sayidku dareen ka qabay
        Ingiriiska Cadan degganaa oo uu doonaayey inuu duullaan ku saaro waxaa u
        marag ah gabaygiisan hoos ku qoran, oo uu ku yiri:</p>
      <p>Maandhow raggii Laxaj jiroo, lodhadhaa yimide,<br />
        Maadhow lix seben buu fadhiyey, Laaso iyo Cayne,<br />
        Maandhow loxoskii horay ii ekayd, liinka gubiddiise.</p>
      <p>Tixda u horraysa saddexdan tixood waxaa ku magacaaban magaalada la
        yiraahdo LAXAJ. Haddaba magaaladaasi waa magaalo, magaalooyinka Cadmeed
        ka mid ah oo u jirta magaalamadaxda Cadmeed 30 mayl oo xagga waqooyi ka
        xigta. Sida taariikhdu sheegaysana ciidamadii Ingiriiska ee Darawiishtu
        la dagaallameysey magaaladaas Laxaj iyo magaalada la yiraahdo Beer Axmed
        ayaa saldhigyo u ahaa. Sidaas aawadeed baa Cali-Maax horseed ilaalo
        loogu diray inuu war tifaftiran uga keeno Taliskii Xarunta Darawiishta
        si duullaan magaciisa qarsooni ahaa “Baddacas” xeeladdiisa iyo
        tabatabayntiisa loo dejiyo.</p>
      <p>Nimankaas Daraawiishta oo afar ahaa waxay iyana sii ilaaleeyeen
        tiradoodana qaateen doonyihii marsooyinka Xiis, Maydh, Laasqoray,
        Ceelayo, Qaw iyo Boosaaso dhignaa.</p>
      <p>Arrimahaas daraadood ayey ka fursanwaa noqon weydey in Cali-Maax in
        jaallayaashiis degdeg u baxaan oo aadaan Taleex Xaruntii Daraawiishta.
        Intaanay bixinse ayaa Cali-Maax ka codsaday in loo joogo ilaa fiidka
        inta uu arrimo hoos ahaan ah soo dhammaysanaayo, taasna way ka
        ogolaadeen nimankii kale.</p>
      <p>Haddii la casheeyey oo ay ahayd abaara siddeedii saac ayaa Cali-Maax
        aadey gurigii Cawrala Barre intuu sii waraystay halkuu ku yaal. Aqalka
        Cawrala Barre wuxuu magaalada kaga yiillay xagga bari oo xeebta raacsan,
        wuxuuna ahaa cariish saddex qol ah berended weynna leh. Cali markuu
        albaabkii garaacay waxaa ka furtay Cawrala hooyadeed oo wuxuu ku yiri,
        “iska warrama, Cawralana iigga warran.” Cawrala hooyadeed waxay ku
        jawaabtay, “waa nabdoonnahay, Cawralina hadday soo baraarugtay.” Cali
        baa yiri markaas, “waxaan is iri Cawrala siday tahayna sii eeg siina
        nabad gelyee, waayo caawaan baxayaa.”</p>
      <p>Cawrala hooyadeed baa markaas tiri, “ma ninkii la sheegaayey oo badda
        ka soo saaray baad tahay, eeddo Ilaahay ha kaa abaalmariyo ee hore u
        soco waatan sariirta saarane.” Cali baa markaas u galay Cawrala oo intuu
        barbar fariistay gacanta u dhiibey oo salaamay kuna yiri, “Cawrala iska
        warran, waxaan kuugu imi inaan ku sii nabadgelyeeyo, waayo caawaan aniga
        iyo niman kale baxaynaa waxaanuna ku simaynaa ilaa Taleex ee nabadgelyo
        ilaa intaynu dib u kulmayno haddii Alla yiri.” Cawralaa markaas tiri,
        “horta Ilaahay ha ku nabad geeyo ilaa meeshaad u jeeddid, aniguse waxaan
        jeclaa inaad ila joogtaa oo aan aad isu barannaa, martiqaadna kuu
        sameeyaa kuna abaalmariyaa. Haddiise ayan suuragelayn inaad negaatid,
        maxaa inoo ballan ah oo aan ku kala tegaynaa.” Cali waa aamusay oo wuxuu
        ballan ku qaado buu soo saari waayey. Iyadii baa haddaba tiri, “waxaa
        Caliyow inoo ballan ah markaad ka guuleystaan gaalada iyo dulliga aad la
        dagaalamaysaan laba hal. Tan u horaysa, waxaa inoo ballan ah inaynaan is
        illaawin oo uurka isku haynno. Tan labaad waxaa inoo ballan ah inaan
        aqal aroos sii aloosiyo oo maalintaa aynu guri galno.”</p>
      <p>Cali wuxuu ku yiri, “waa tahay Cawralaay saasaa inoo ballan ah ee
        nabadgelyo raggii baa i sugayee.” Cali halkaasuu ka baxay gurigii oo u
        tegey jaallayaashii. Saacad dabadeedna waxay ka guureeyeen magaaladii
        iyagoo lug ah, waxayna fardihii oo loo mirsiinaayo ugu tegeen buurta
        salkeedii oo saddex kiiloomitir u jirta.</p>
      <p>Habeenkaas waxay guura ahaadaanba fardahana kadlaysiiyaan, waxaa
        waagu ugu beryey buuraha Karmaan, halkaasoo ay xakamihii kaga debciyeen
        fardihii, maalintaana ugu hargaleen reera yaalla oo si wacan u
        sooryeeyey oo tulud geela u loogay. Duhurkii markay tukadeen ayey
        barihii fardaha ku tageen, waxay koosa raqlaysiiyaanba waxa la kulmeen
        raxan biciid iyo wariilayaal haldhaa daadahaynaayo oo uu dedibta ka
        darminaayo. Fardihii ayey cabbaar ku baacbaacsadeen biciidkii ilaa ay
        saryankii u weynaa ku xiijiyeen oo qabsadeen habeenkaasna isagii bay
        sahay ka dhigteen inta holac lagu bisleeyey ilaa ay ku laqanyoodeen
        shishlaantiisii.</p>
      <p>Habeen saddexaadkii ayey galeen Xaruntii iyadoo markaas ay tahay
        habeen barkii oo ilaaladii ma’ahee cid kale aanay soo jeedin, markaasuu
        raggii mid waliba fadhiguu ka tirsanaa u hurda tegey galahoodii.
        Subaxdiiba Cali-Maax wuu jarmaaday isagoo ku tala gelaaya in laga
        sugaayo war guud iyo war hoose oo ku saabsan dhulkuu sahanka u tegey iyo
        wixii fariimo ahaa oo ay soo direen dadkii raacsanaa Daraawiishta.
        Lixdii aroornimaba wuxuu isa sii taagey irridkii Sayidka hase ahaatee
        waxaa Sayidkii soo fariistay siddeeddii saacadood, halkaasoo uu amar ku
        bixiyey inaan Cali-Maax ma’ahee cid kale u soo geli karin. Cali baa
        hadalkiisii ku bilaabay “Sayidii waad salaaman tahay salaaxiinta
        aabbeheedow.” “Waad salaaman tahay ee Cali soo fariisoo ii warran”, baa
        Sayidkii yiri. Cali baa markaas yiri, “Sayidii kuu warramay horta doonni
        baa ila degtey kase nabadgalay, waxaana ii raacda inaan kuu sheego inaan
        Cadan tegey, meel la yiraahdo Laxajna waan u dhaafay, Maakhirkoostna
        waan soo waraystay sidii ballanku ahaa.</p>
      <p>Haddaba, Cadan iyo Laxaj waxaan ku soo arkay gaasas badan oo askar
        Ingiriis ah, iyo guutooyin kale oo isugu jira askar madow iyo askarta
        timaha qadaadka ku leh ama aynu u naqaanno Qadaadweyn oo Hindiya ka
        yimid. Ciidamadaasoo dhan waxaad moodaysey in loo soo qabanqaabinaayey
        inay ciyoon duullaan dalkeena iyo Daraawiish ugu soo baxayaan.</p>
      <p>Waxaan kaloo soo arkay oo aan la yaabay garanna waayey, wax cirka
        duulduulaayey oo gorgorkoo kale ahaa. Haddii aan aad u xansadayna waxaa
        laygu sheegay magacooda dayuurado.” Sayidkii baa markaas dooyadii iska
        furay intuu dareen galay oo yiri, “Cali maxaad u malaynaysaa in lagu
        isticmaali karo dayuuradaha aad sheegtay? Mase laga yaabaa inuu Ingiriis
        ina kula dagaalamaayo markaynu dhulkii kaga adkaannay kuna curyaaminay?
        Sideese baad u malaynaysaa bay ugu dagaalami karayaan dayuuraduha aad
        sheegay? Waxaan uga jeedaa maxay dayuuraduhu soo ridi karaan?” Cali-Maax
        baa markaas jawaabay oo yiri sidaan warka ku helay, “waxaa la yiri bamam
        iyo rasaas bay ku soo ridaan dadkay laynayaan.” Wuxuu kaloo Cali-Maax
        warkiisii ku daray in diyaaradahaas laba nin kaxayso isagoo midna yahay
        duuliyaha kan kalena yahay kan waxay ku dagaalamayso tuura.</p>
      <p>Mar Alla markuu Cali-Maax warkiisii dhameeyey waxaa lagu hambalyeeyey
        oo lagu gacan saaray hawlihii loo diray oo uu sida fiican u soo qabtay,
        waxaana loogu abaalguday oo la siiyey gabar uu dhalay nin Khusuusiidii
        ka mid ahaa oo isla markiiba loo dhisay. Waxaa kaloo la siiyey hal senge
        oo midabkiisu baroor ahaa iyo Kadin geela oo laga soo xaf gooyey
        fadhiyadii geelasha fadhi ka mid ahaa. Waxaana dhacday in isla markiiba
        madaxtooyadii Daraawiishtu fadhi yeelatay, si ay xeeladihii iyo
        tabatabayntii duullimaadkay damacsanaayeen u dejiyaan, ugana
        gaashaantaan ciidamadii gumaystaha oo lagu soo sheegay Cadan iyo
        agagaarkeeda.</p>
      <h2 id="cawrala-iyo-duxashadii-jacaylka">Cawrala iyo Duxashadii
        Jacaylka</h2>
      <p>Iyadoo Cawrali isha gelisey Cali-Maax doornimadiisii ugu horraystii
        uu doonnida cagta soo saaray markay marsada Cadmeed ka soo fuulayeen,
        haasaawihiisiina dhegta ka maashay habeenkii iyo maalintii u horreysey,
        isla markaasna ay u raacdey mahaddiyo abaalkay u haysey badbaadadii uu
        ka soo badbaadiyey baddii markay doonnidii la degtay isagoo qiyaastii
        dusha ku sidey toddoba iyo toban saacaddood, ayaa jacayl ku abuurmay
        Cawrala oo mar alla markuu ka dhaqaaqay oo uu nabadgeliyey la arkay
        iyadoo isla habeenkiiba hawsaysa oo ku selelaysa Cali-Maaxoow,
        Cali-Maaxoow intay sariirtii ka soo dhacday!</p>
      <p>Waxaa dhacday in markii waagii beryey la waydiiyey waxay ugu
        hadaaqaysay Cali-Maax. Waxay tiri “waxba kama ogayn, waayo ruuxna ma
        ogaan karo wuxuu isagoo hurda oo sardho ku jira ku hadaaqaayo, waxaase
        laga yaabaa inuu afku iga xaday riyadaan ku riyoonaayey Cali oo isagoona
        igu riyoonayaa oo aanu markaa riyadii ku haasaaweyno.</p>
      <p>Markay ahayd barqa gaaban ayaa waxaa u soo wareegtay Saluugla, iyadoo
        ay u saarageli weydey inay hore ugu timaaddo, sababtoo ahayd daalkay soo
        daashey, ayey gataati dhacday oo soo toosi weydey.</p>
      <p>Haddii in yar la wada fadhiyey aqalka ardaagiisa oo ay Cawrali ku
        milicsanaysey ayaa Saluugli hadashay oo tiri “Cawralaay waxaan ka
        xumahay gabartii doonnida in kula jirtey oon soo nabadgelyo bixin.”
        Cawralaa jawaabtoo tiri “amba aad baan uga xumahay, waxaanse hubaa
        hadday saddexdaydii talo yeesho oo intay dharkay sidatey iska yaryarayso
        oo sidaan soo jeediyey raggii doonnida ina kula jirey mid iska lusho ama
        qori cuskato waxaa laga yaabi lahaa inay badbaadi lahayd, sinase ma
        yeelinoo waxaan xusuusanahay markay doonnidu sii degaysey, iyadoo
        sanduuqeedii dhabta ku haysata, markaas waxaaba laga yaabaa lexejeclo
        aawadeed inay sanduuqii u quuri weydey inay iska sii deyso oo lafaheed u
        dadaasho.”</p>
      <p>Saluuglaa markaas tiri “mar hadday saas yeeshay suuncaaqiibo malahayn
        oo waxba kuma wanaagsanayn, dardaarankeedina waxaan u sheegay hooyadeed
        inay deynkii ka bixiso. Midda kale waxaan kuu sheegayaa ruuxii haddiisu
        gasho talada waa ka hanfafaa oo ma haleelo tan habboon sida ninkii
        gabyey yiri:</p>
      <p>Hadday sababi geli maanka waa, la iska suurshaaye,<br />
        Sarbeeb malag ah ayaa laga dhigaa, saacaddad dhimane<br />
        Oo solimaysid taladii Ilaah, seeg ku leeyahaye.*</p>
      <p>[*Waxaa gabaygaas tiriyey gabayaagii caanka ahaa Qamaan Bulxan.]</p>
      <p>Midda kale Cawralaay waxa jirta inaan taladii Ilaah gooyo aan laga
        gudbi karin, oo anba haddaan Ilaahay gacanta ii gelin sadxaddii doonnida
        oo aanu i soo saarin odaygii reer miyiga ahaa, cidina aanay ka filayn
        inuu ka soo baxo ugu horreystii doonnidii layma arkeen.” Goortay
        hadhimadii in yar ka hartay ayey kala tageen iyagoo ballamay inay isu
        soo noqdaan fiidkii si ay u wada caweeyaan. Mase suuragelin inay
        habeenkaas isu yimaaddaan iyadoo Saluugla qaraaba badani soo booqdeen oo
        ay markaas ka soo bixi weydey.</p>
      <p>Habeenkaasoo ahaa habeenkii u saddex ahayd intay badda ka soo
        maqnaayeen, Cawrali ma ledin, waxaana hadba la hor keenayey doonnidii
        iyo darbaddii heshay oo roobka, onkodka iyo hillaac lahaa iyo doonnidii
        degtay oo ay ka soo dabbaasheen iyadiyo Cali-Maax. Waxaana habeenkii oo
        dhan riya ahaan la hor keenaayey aragtidii markay soo dabbaalanayeen
        iyadiyo Cali-Maax oo uu dhabarka ku sidey. Sidaas aawadeed bay
        habeenkaas oo dhan u laba legdoonaysey oo hadba u dhinacyeynaysey ilaa
        waagii ku galalac yiri, iyadoo aan laba indhood isu keenin.</p>
      <p>Habeenkii dambe gooray fiidkii tahay ayaa waxaa u timid Saluugla
        sidii ballanku ahaa. Haddaba markii lays bariidiyey ayey Cawrali soo
        jeedisey inay israacaan oo xeebta ku soo dabayshadaan, Saluuglina waa
        yeeshay oo markaas xeebtii baa laysu raacay, oo xagga xeebta bogox
        magaaladii looga baxay. Cabbaar markii la wada socdey oo dhawr jeerna
        badda cagaha la geliyey, ayey Cawrali burciid tuuran oo tamuux nadiif
        raaxale ah fariisatay, oo in yar dabadeed intay bari u jeensatay
        beerdhigaalaysay oo ku tiri Saluugla “Saluuglay abbaaye waxaan helay
        meel macaane kaalay barbarkayga fariiso.” Saluuglaa intay barbar
        fariisatay Cawrala bey dhiidhiibsatay oo ku tiri “Cawralaay maxaad
        baddan inoo ag fariisisay waayo waxaan soo xusuusanayaa dhibaatadii
        inaka soo gaartay.” Cawralaa jawaabtoo tiri “ adiguna Saluuglaay waxaa
        laga yaabaa inaad badda araggeeda ka baqaysid anna waxaan u imi inaan
        dhibaatadaan ka soo maray dib u soo xusuusto, sababtoo ah waxay sidii
        biladayaha ii muujinaysaa ninkii Cali-Maax ahaa oo mawjadahaad hirkooda
        arkaysid intay le’eg yihiin ila soo dul maaxay oo i nabad keenay.”</p>
      <p>Saluuglaa markaas tiri “naa bal kaalaye! Heedhe ma jacaylkaad ka
        sheekaynaysey habeenkaynu badda marayney ayaa ku haya, waxaanu waa
        yaabe.” Waxay kolkaas ku jawaabtay Cawrali, naa waxba garan maayee,
        balse i maqal.</p>
      <p>Baxanay habeennada       indha baal ma saarinoo,<br />
        Duni baadi weeyoo          bilisina illowshaha,<br />
        Waa u beer nugeyloo      ba’a iyo baraaraha,<br />
        Baraarahay xuseeyaan      anse baal ka marayoo,<br />
        Biimahaad ogayd iyo        cirkoo biriq hillaaciyo,<br />
        Bartii roobka duufaan      biyihii shubmaayiyo,<br />
        Dakhalkii bacramay baan           baayey ku selelaa,<br />
        Bisin Alla bir weeyaan sow bilow ma taabinoo,<br />
        Eebbe ima ballaysiin        anoo baaxa degayoo<br />
        Bes ah oo hafanayoo        bixi layd naftaydii,<br />
        Baaqaan hayey iri   sow Cali-baxmaaxoo,<br />
        Berrigii imuu gayn baari iima qabanoo,<br />
        Ogoow wey badbaaddaa   naftaan Qaaddir bixinayn,<br />
        Waa baab jacayloo           baarax uma ledaayoo<br />
        Baddaasaad arkaysoo       buuraha la moodoo,<br />
        Badraankii libaax iyo       hambabarada booddiyo,<br />
        Bahaluhu ka buuxaan      way bilaha dayaxoo<br />
        Buruudkii Badmaaxiyo    nuur layga biliyaa,<br />
        Waa boog jacayloo          bukaankii la yaab ma leh,<br />
        Beerkiyo wadnaha iyo      bogguu hoy ku leeyahay,<br />
        Waa baab jacayloo           billaawihii afaystoo,<br />
        Bedekayga degayoo, igu beeray boholyow,<br />
        Waa baab jacayloo           waxa ii bogsiina ah,<br />
        Ama ii bushaara ah, oo ii baraara ah,<br />
        Ama ii barwaaqa ah, baanashada haweenoo,<br />
        Badmaaxaan hantayoo, beri aanu kulanoo,<br />
        Beryasamo ku waarraa.”</p>
      <p>Markay Cawrali dhammaysay heestaad ayaa Saluugli intay labada dhafoor
        gacmaha saartay aamustay oo waxay ku hadasho garan weydey. Haddaba,
        cabbaar hadday aamusnayd ayey ku tiri Cawrala, “alleylehe waxaa
        sheegaysey baa Cawralaay ku hayee maxaa talo ah oo aan kula qabtaa?”</p>
      <p>Cawralaa markaas jawaabtay oo tiri “waxaan u malaynayaa inaadan
        waxaan i haleelay waxba igala qaban karayn, laakiinse waxaan kaa
        codsanayaa haddaad geeladay tahay inaanu xaalkaasi ina dhaafin oo cidday
        gaarin. Sababtoo ah, sidaad ogtahay dadka Soomaaliyeed ceeb iyo wax xun
        bay u yaqaaniin jacaylka, dabadeedna hadday i maqlaan waalidkay way i
        dayrinayaan. Midda kale sidaad ogtahay waan doonanahay markaas
        doonimaayo inuu arrinku iga dhicisoobo ilaa aan Cali-Maax arko oo wax
        meel isla dhigno, iyadoo sida muuqata ay dhib leedahay sidaannu isu heli
        doonno. Waxaanna isku hayaa inaan ka daba tago ilaa Xaruntii Taleex iyo
        inaan waraaq u diro. Saluuglaa hadalkii qaadatoo tiri “horta sidaad
        sheegtay weeye Cawralaay dadkeennu jacaylka wax xun bay u yaqaanniin,
        waliba xagga dumarka iyada waaba dhimasho haddii lagu maqlo, markaas ha
        iga biqin inaan kaa xog warramo. Midda kale haddaad ka dhabaysid inaad
        Taleex iyo halkuu joogay aaddid waan kuu wheel yeelayaaye ogow, anoo
        tala ahaan kuu soo jeedinaaya inaad horta waraaq u dirtid, oo hadduu
        markaas soo jawaabona waa saan rabnay hadduu soo jawaabi waayana
        aadno.</p>
      <p>Hadday habeenkii gelinkiisii dambe noqotay, oo dayaxii baalka dhigay
        oo ay soo mugdiyawdey ayey labadoodii ka soo kaceen xeebtii oo soo
        aadeen magaaladii. Markay Cawrala gurigoodii gelaysay ayey ku tiri
        Saluugla “waxaan xaalkaa ka yeelayno waan ka wada tashanaynaaye tu san.”
        Saluuglaa tiri “ waa tahaye nooli kulantee, adaanna kaa war
        sugayaa.”</p>
      <p>Haddaba iyagaan muddo dhawr maalmood ah kala war qaadan ayey Saluugli
        maalintii dambe u timid Cawrala, waxayna u sheegtay goor barqo ah inay
        niman xaggaa iyo Xaruntii aadayaa joogaan magaalada. Halkaasaa Cawrali
        degdeg intay qalinkii iyo waraaqdii isu qaadday iyadoo ku qoraysa af
        Carbeed hadalka intiisa kale, laakiinse ay gabayadu yihiin af Soomaali
        ay xuruuf af Carbeed ah ku qortay.</p>
      <p>Waxay tiri oo ka bilawday warqaddeedii:</p>
      <p>Gacaliye Cali-Maax,<br />
        Cali-Maax sidii johoradeed, yaanan kuu jamane,<br />
        Jannadii sidaad tahay, yaanan jawda kugu hayne,<br />
        Dabadeed aan kala jiidanne’e, mar ila soo joogso.</p>
      <p>Cali-Maax, waxaad iga guddoontaa salaam kalgacal oo kasha iyo laabta
        ka soo go’day. Waxaad kaloo iga guddoontaa mahad weyn iyo salaam uurka
        ka soo baxday. Intaas waxaa ii raaca inaan warqaddan qoriddeeda bilaabay
        saddex jeer oo haddana saddexdiiba jeexjeexay, ilaa ay ugu dambaystii
        iga soo go’day inaan illawba ilaa kuu soo diro taboo ah tii afraad oo
        jeexjeexiddii ka nabad gashay.</p>
      <p>Ka maaggiddaas aan ka maagmaagay warqaddanna waxaa iigu wacan welwel
        iyo walaac iyo waxaan garanwaayey oo ila soo dersey ilaa maalintii
        aragtideennu kow isu ahayd, ee ishaydu kugu dhacaday laabtayduna ku
        raacday, oo ay isla mar ahaantii nafsaddaydu ku doontay.</p>
      <p>Haddaba, ugu horraystii waxaan jeclahay inaan kaa is xusuusiyo waa
        intaasoo aad i illawsantahaye inaan ahay gabartaad huuriga ka soo wada
        raacdeen dekedda Cadmeed oo markii doonnida la soo koraayey aad
        gacanteed midig ku taageertay taada midig, dabadeedna doonnida soo wada
        raacdeen.</p>
      <p>Magaalada Cadmeed maalintaan, casar ka soo dhoofnay,<br />
        Waxaan ahay middaad caawintood, cudud taageertay,<br />
        Waxaan ahay mid kuu cabatayoo, caashaq dhibayaaye,</p>
      <p>Waxaan ahay mid habeenkii koowaad oo ay doonnidu guuraha ahayd
        dhegaysanaysay haasaawahaagii iyo gabayadaadii macaanaa murtidana lahaa,
        ee adiga iyo odaygii Nuur Ciise la lahaa idin dhex maray, khaas ahaanna
        dheg u lahayd xifaalayntaadii ku saabsanayd habkiyo hannaankay reer
        miyigu kula dhaqmaan hablahay guursadaan iyo murwooyinkey qabaan.</p>
      <p>War cilmigiyo haasaawihii, lagu caweynaayey,<br />
        Waxaan ahayd codkaad tiri miduu, cudur geyeysiiyey,<br />
        Waxaan ahay mid kuu cabatayoo caashaq dhibayaaye,</p>
      <p>Habeenkii labaad ee baddu kacday oo roobkii mahiigaanka ahaa ee
        onkodka, hillaaca, iyo hanqarka badnaa da’ay doonnidiina degtey, waxaan
        ahay tii kuu baaqday oo aad gacan qabatay iyadoo baaxaadegaysa dhawr
        jeerna hafatay.</p>
      <p>Baddoo cartay mayeygaad ogayd, calool xumaantiisa,<br />
        Waxaan ahay cadraddaad siddoo, calaf u laabnaaye,<br />
        Waxaan ahay mid kuu cabatayoo caashaq dhibayaaye,</p>
      <p>Waxaan ahay mid abaal iyo mahad weyn oo aan la koobi karayn uurka iyo
        laabta kuugu haysa, biimahaad ka badbaadisay adoo dusha ku sidey muddo
        aan toddoba iyo toban saacadood ka yaran, aadanna ka daalin
        sidneedkeedii ilaa aad berriga nabadgeliyo keentay inkastoo
        hambabarooyinkii iyo libaaxii badeed ina seegeen dhowr jeer.</p>
      <p>Waxaan ahay cirkoo hooray, iyo caadka oo kale’e,<br />
        Waxaan ahay casaan raaca iyo, midab casaawiira’e,<br />
        Waxaan ahay canabkii ka baxay, Calihii doognaaye,<br />
        Waxaan ahay carfoon iyo udgoon, iyo cadarkii Baariye,<br />
        Waxaan ahay mid kuu cabatayoo, caashaq dhibayaaye.</p>
      <p>Waxaan ahayd haddii runtii lagu arooro, Cawrala Barre oo ah middaan
        sheegay oo isheedu iyo laabteedu ku raaceen aragtideedii u horraysay, oo
        aad shaki la’aan nafteeda iyo ruuxeeda leedahay, aadanse adigu ogeyn,
        iyaduse had iyo jeer, habeen iyo dharaar, hurdiyo soojeed kugu
        hammiyeysa oo jacaylkaaga iyo kalgacalkaaga oo jiidhka iyo lafaha galay
        aawadood, oon iyo anfaco diiddey.</p>
      <p>Waxaan ahay midaan cunin cuntada, calafka sooreede,<br />
        Waxaan ahay mid cadanyootayoo, cidihii dayrsheene,<br />
        Waxaan ahayd mid caynkaaga iyo, caaqil mehershaaye,</p>
      <p> Ugu dambaystii waxaan ku soo gabagabaynayaa warqaddaydan oo intaas
        ii weheliya Cali-Maaxoow, dayax buuxa nuurkiisa lahaayow, man galool
        uduggiisa lahaayow, waqayga Caleed iyo waadhida Hawdow, waagoo beryaaya
        wajigiisa lahaayow, mayey hooray hanqarkiisa iyo hillaaciisa
        sansaanshow, balanbalkoo dildillaaciyo midabka balanbaalista lahaayow,
        markii aan saxariiray saacii i qabtow, Soomaaliyi quruxdeeda sinji bay
        ula lahayde sunnaari la moodyow, sed bursiimo lahaayow, in aadan marnaba
        arrinkan aan kuu soo qoran yaraysan, ee aad si degdeg ah war iigu soo
        celisaa ama aad i soo gaartaa aan aniguna raaxada adduun maqsuudee
        adiguna aad muudsatee macaankii iyo roonaantii ay murwo u roonaan jirtey
        mudanaheeda.</p>
      <p>Casarkii haddaan weel la culay, caano kugu siiyo,<br />
        Cishihii haddaan sarar cusbaale, kugu cashaysiiyo,<br />
        Oo waa caafimaad rage haddaan, cagaha kuu duugo,<br />
        Asaadan caloosha igu hayn, Caliyow yeelkaada.</p>
      <p>Waxaa iga dardaaran ah, haddaanan war buuxa ciyeen kaa helin inaad
        adigu wixii kalgacalkaagu i gaarsiiyo masuul ka tahaye bal ogow.</p>
      <p>Ogoobey haddan dayuxu jirin, dirir ma nuureene,<br />
        Ogoobey haddaan daaqu bixin, duunyo ma foofteene,<br />
        Ogoobey haddaad diiddo, waan degel baxaayaaye,<br />
        Oo hal iga dardaarana Calow, debinta maan saaro,<br />
        War diifta aan qabo hadday, digasho ii raacdo,<br />
        Waynoo daartii aakhiro, iyadaan cidina deyneyde.<br />
        Waa Gacaladaa Cawrala Barre,<br />
        ee deggan magaalada Xiis Xarrago.</p>
      <hr />
      <p>Halkaasay warqaddii u dhiibtay nin la yiraahdo Shirwac oo raggii
        Xarunta qabanaayey ka mid ah, iyadoo kula ballamaysa inaanu cid kale u
        dhiibine farta ka saaro Cali-Maax, waxayna raggii sii dhexeen afar
        habeen ilaa Taleex.</p>
      <p>Haddaba, maalintay tageen Taleex maalintii ku xigey markay abbaara
        tobankii aroornimo ahayd oo ay Jimce tahay ayaa ninkii warqadda sidey
        raadiyey Cali-Maax. Wuxuu doondoonaba wuxuu ka helay isagoo madan lagu
        shiraayo dhex fadhiya oo shirka wax kaga jira. Shirwac wax kale ma
        yeeline shirkii buu dhex maaxay ilaa uu Cali-Maax warqaddii fart aka
        saaray sidii ballankii ay Cawrala isku ogaayeen ahaa.</p>
      <p>Darxumo, waxay ahayd Cali-Maax sida wax loo akhriyo ama loo qoro
        midna ma aqoon, haddaba waxaa jirtey warqaddii inuu u dhiibey si uu ugu
        akhriyo ninkii barbarkiisa midig fadhiyey, oo nasiib darri ahaa
        soddoggiisii cusbaa oo uu mudda yar horteed gabarta ka guursadey, lana
        oran jirey Sugulle.</p>
      <p>Waxaa dhacday markuu soddoggiis warqaddii jeexay oo weertii u
        horraysey oo ahayd “Cali-Maax sidii johoradeed yaanan ku jamane” isha
        mariyey, mar labaadkiina ilaa erayadii u danbeeyey oo ahaa Cawrala Barre
        akhriyey, oy u muuqatay inay warqaaddu ku saabsan tahay jacayl ka
        dhexeeya Cali-Maax iyo ruuxaas dumarka ah, ayaa hoosiis dhex maray
        warqaaddii iyo indhihiisi oo uu mar saddexaadkii naxdin iyo yaxyax
        daraadood dib eray uga kicin waayey. Halkaasuu isagoo didsan soddogii
        ugu celiyey warqaaddii Cali-Maax iyadoo isku guda jirta. Cali-Maax waxay
        la noqotay in odaygii soddogiisa ahaa indha dareeyey oo uu sidaas
        aawadeed warqaaddii u akhriyi kari waayey. Markaasuu intuu warqaaddii ka
        qabtay soddogiis u dhiibay ninkii dhinaciisa bidix fadhiyey, oo
        ayaandarro labaad ahaa seeddigii Wacays.</p>
      <p>Wacays warqaaddii buu intuu galka ka saaray oo kala bixiyey beeg isu
        hor qabtay, isagoo xoogaa dareeni galay markuu aabbihii wejigiisa eegay
        dhididka saarsaaran. Sidii si le’eg Wacays bilawgiiba wuxuu la kulmay
        wax aanu filayn oo aad uga yaabiyey, waana ka bogtay warqaaddii isagoo
        aan weli eray uga sheegin Cali-Maax. Cali-Maax baa haddaba, dareemay
        inay warqaadda wax walaac geliyey soddogiis iyo seeddigiis ku qoran
        yihiin oo lagula dhici waayey ama lagala xishooday in loo sheego.
        Markaasuu ku yiri “Wacays ii sheeg waxa warqaadda ku qoran, yaase soo
        diray?” Wacays baa markaas u jawaaboo ku yiri, Cali-Maax waxa warqaadda
        ku yaal iyo cidda soo dirtay midna halkan kuugu sheegi maayo
        Soomaaliduna waxay ku maahmaahdaa “shir looma wada uunsiyo” ee waa inoo
        markaynu shirka ka dareerno.</p>
      <p>Cali-Maax waa af gartay Wacays oo shirkii buu iska dhegeystey isagoo
        walaacsan oo ka fekeraaya waxa warqaadda ku qoran. Nasiib wanaag, in yar
        dabadeed ayaa shirkii ninkii guddoonshaha ka ahaa xiray oo gartii
        dhammeeyey.</p>
      <p>Sidii ballanku ahaa markii la dareeray ayaa Cali-Maax iyo Wacays is
        raaceen, oo haddii in yar la wada socdey Cali-Maax yiri, “Wacays ina
        keen guriga aad warqaadda iigu akhridide.” Wacays baa markaas ku
        jawaabay, “Caliyow tanu mid gurigaagan laguugu akhriyaayo ma’ahee
        cidladaas inoo leexi.” Cidladay u leexdeen ayaa Wacays warqaaddii u
        akhriyey Cali-Maax.</p>
      <p>Cali-Maax markuu tixdii u horraysey ee warqaadda ku tiillay maqlay
        ayuu afka gacanta saaray oo hareerihiisii deydeyey in cid kale
        dhegeysanayso. Hadduu amminkiiba gartay in waxa meesha ku yaal uu jacayl
        yahay asaanay ku habboonayn in seeddigiis u akhriyo, ayuu yiri, “bes!
        Wacaysow waa kaa dhantahay.” Wacays dheg uma dhigine warqaaddii buu ilaa
        dabo ilaa dacal akhriyey, markuu dhammeeyeyna intuu galkeedii ku celiyey
        buu jeebka shaarka ugu ridey oo ku yiri “Cali-Maaxoow maanta ka dib
        waxaasoo kale xididka hawla iman, haddii kale xaal gola jog ah baa ku
        qabanaaya.” Cali-Maax baa markaas yiri “hadduuba I hayaa oo ay tahay
        adigu aad joogtide inaan soddoggii xaal degdeg ah oo hoos ahaan ah
        siiyo.” “Aday ku jirtaa” baa Wacays ku yiri, “waayo adoo kale wax looma
        sheego.” Cali-Maax baa markaas yiri, “Wacaysow kuguma raacsani inaan
        anoo kale wax loo sheegi karin, waayo waxaa ii muuqata inay wax akhri
        iyo wax qoris la’aantu yihiin jaahilnimo weyn oo doqonnimo iyo dullinimo
        ku jirto. Waxaa kaloo ii muuqday maanta inay jaahilnimadu tahay gudcur
        iyo mugdi kaa daaha ifka iyo adduunkaba, oo dullinimo kalena aanay jirin
        iyada ma’ahee. Waxaa kaloo ii raaca intaa oo aan shaki ku jirin in nin
        kasta oo karti iyo raganimo u dhashay ay raganimadiisu dhaliilan tahay
        kalana dhantaalan tahay mar hadduu jaahil yahay, waxaana ii marag ah
        danqaarihii, ceebtii iyo nacasnimadii maanta xididka hortiisa iga
        raacday. Waxaanna ku leeyahay Wacaysow ninkii waaya arag ah waxbaa
        lagala haraaye i maqal oo weertaydan waanada ah ha sii deyn.”</p>
      <p>Wacaysow nimaan wax akhriyeyn, waafi noqon waaye,<br />
        Weeraartan madan loo fadhiyey, wadhi ka raacdaaye,<br />
        Warkiisiyo sirtiisoo dhan baa uunku weriyaaye,<br />
        Sidayduu u wiiqmaa haddana, sharaf ku waayaaye,<br />
        Sidayduu waraabaha wahtami, wax uga roonayne,<br />
        Sidayday wadartiyo yasaan, xididka waayeele,<br />
        Waanigaa waxaan warac ahaa, wegetan liicaaya,<br />
        Oo way iyo wayey wanigaa, wahantan weydooday,<br />
        Oo wax aqoon la’aantay gu wacan, inaan wadeecoobo,<br />
        Hadduu waagu nabad ii beryaan, la’I weldaamaynin<br />
        Eebbe waaxid weeyee, haddaan wed iga soo gaarin,<br />
        Wawgiyo higgaaddaan ka baran, berry wadaadkiye,<br />
        Wallaahaan ku dhaartiyo Ilaahii Waaxidka ahaaye,<br />
        Culimada wareegtaan ku oran, weylun ii dhiga’e,<br />
        Wahsanmaayo jeeraan akhriyo, weedh la soo diraye,<br />
        Waxse waanaday tahay haddaan, waaya aragoobey,<br />
        Oo aan waraaqihii jacayl, weer ka kicin waayey,<br />
        Wax bartaay wax garab baa adduun, berri la weydiine.”</p>
      <p>Markuu Cali-Maax dhammeeyey gabaygaas uu ku tusaalaynaayey seedigiis
        jaahilnimadu fool xumada iyo dullinimada ay u leedahay dadka uu kuna
        ballan qaaday inuu aroortii waxbarasho bilaabayo, ayuu ku yiri
        seeddigiis “Wacaysow odaygii intaanaan isu iman xaal hoos ahaana iga sii
        gaarsii.”</p>
      <p>Wacays baa markaas Cali-Maax ku yiri “waa tahaye, illayn innaga waxba
        innooma kala qarsoonee, oo rag isku ayniyaynu nahaye maad xaalka iiga
        warrantid.” Cali-Maax wuxuu ku jawaabay “waa runtaa Wacaysow Soomaalidu
        waxay tiraahdaa, nin qoyani biyo iskama dhawro, balse hadda waan
        siyaysanahaye mar kale haynoo ahaato oo inna keen hadhimo tagnee.”
        Halkaasaa lays raacay iyagoo aan ninna nin la hadlayn labadoodii ilaa ay
        tageen gurigii Cali-Maax oo halkaas lagu wada qadeeyey, isagoo
        haasaawihii iyo hadalkii Cali-Maax aad ugu yaraaday.</p>
      <p>Siduu Cali-Maax ku ballan qaaday inuu waxbarto oo aan warqad dambe
        loogu akhriyin ayuu markii waagii beryey macallinkii dugsiga Xarunta u
        tegey oo inta loox la siiyey loo bilaabay alif, ba, ta, ja, xa, mudda
        yar dabadeedna wuxuu gaarey heer fiican oo uu waraaqihiisa ku akhrisan
        karo.</p>
      <p>Iyadoo Cawrali war iyo wacaaltoona ka weydey in Cali-Maax warqaaddii
        gaartay, hadday gaartayna waxay gayeysiisey ama badday, ayey had iyo
        jeer nafteeda ku samirsiin jirtey inay haddaanay maanta war ka helin, ay
        ka heli doonto berry ama saadambe ama saakuub. Nasiib darrise waxaa
        dhacday wax war ahi waa ka soo noqon waayey Cali-Maax, Cawralana
        jacaylkeedii qarsoodigii waa ka baxay oo dadkii magaalada degganaa oo
        dhan ayuu ku baahay ilaa labadeedii waalid iyo walaalaheedba
        ogaadeen.</p>
      <p>Markii saas loo ogaaday ayaa maalintii dambe iyagoo walaalkeed Dalmar
        iyo hooyadeed fadhiyaan aabbeheed u yeeray oo ku yiri “Cawralaay aabbe
        waa maxay waxa lagugu sheegsheegayaa miyaananse kuugu ducayn ninka la
        yiraahdo Geelle oo laba boqol oo geela leh, sidee baad jacayl iyo wax
        xille ula timaaddaa oo lagaaga maqlaa. Waxaan ku leeyahay maanta ka dib
        waxaas iyo wax la mid ah yaanan kaa maqlin haddii kalese dayraad iga
        tahay ee ogow. Waayo anigu waxaan ahay nin xishoonaaya oo aan oggolayn
        in markaan golayaasha tago in lay yiraahdo waa kii gabartiisu ninka
        jeclaatay. Ugu dambaystii waxaan ku leeyahay waa geeri baabi’inaysa
        gurigeenna, haddii waxaas dadku inna ku maqlo ee iska jir maanta ka dib
        oo yaan lagaa maqal.”</p>
      <p>Haddii odaygii dhammeeyey hadalkiisii ayaa hooyadeed qaadatay
        hadalkii oo tiri “heedhee, gabadha Cawrala waan ka goblamay waana layna
        ka beddeshay oo iyadii ma’aha, waayo waa xishoon jirtey, balse maxaa
        annaga iyo jacayl isu kaaya keenay, weligey waa kaas aabbahaaye ma oran
        waan ku jeclahay, anigu afkayga ma soo marin karo eraygaas baase, oo!
        oo! oo! Waa waarey gabadhani waxbay la timid oo baddii baas baa laga soo
        raacay.”</p>
      <p>Markay labadii waalid dhammaysteen canaantoodii ayey isaga tageen
        Dalmar iyo Cawrala iyadoo ilmadu ka tililikh leedahay labada indhood.
        Walaalkeed Dalmar baa markaas ku yiri “Cawralaay wax xun baad samaysey
        oo dhegtayadii baad dishey oo haddaadba nin aan dalka joogin oo meeshaas
        iyo Taleex jira u baaqday, haddaba waxaan ku leeyahay miyaadan maqal in
        aabbeheen loogu ballan qaaday boqol geela oo baarqabkoodii ku doobinaayo
        iyo wax alla wuxuu doono oo yarad ah.</p>
      <p>Haddabam ha nacasoobin oo hanna jabin oo hanna waasiin xoolahaas aanu
        qaarkood gabbaati u sii qaadannay kaliishii dhoweyd. Midse waan kuugu
        garaabayaa oo waxay tahay ninkii badda kaa soo saaray wax loo abaalgudo
        waa yahay, hase ahaatee ninka hadda Xarunta iyo Taleex jiraa muxuu kaa
        ogyahay, iska illow oo danahaaga ka raac. Tu kale waxaan maqlay inaad
        gabaydide bal anna i maqal waxa ku hayaan weer ka oranayaaye.</p>
      <p>Cawrala Barraay Cali-Maax, calan laguu saarye,<br />
        Wuxuu kaaga cararayba, waa cabashadaadiiye,<br />
        Cureejaa laguu dhigi lahaa, kun iyo caycayne,<br />
        Cood baa laguu dhaqi lahaayoo, ma caddilaanteene,<br />
        Cayaaraa laguu tumi lahaa, cis iyo maamuuse,<br />
        Cawadaada eed wadigii, been cawaansadaye,</p>
      <p>Cawralaa markaas ku tiri walaalkeed “horta Dalmaroow adigaa iiga dhow
        aabbe iyo hooyo oo aad moodda inaad in yar garasho u leedahay jacaylkan
        i haya, balse inta kaa dhimanna aan kaa dhaadhiciyee i dhegayso.</p>
      <p>Dalmarow warkaagii        dabeebtaadi heesaha<br />
        I durtoo       i damaqdoo<br />
        Doqoni sokeeyiyo dulmar hadala seegtoo<br />
        Dacalkiyo agteedaa          loo dalag dhigaayoo<br />
        Anse daaqsin geel baad    iigu dabartay maansada<br />
        Wuxuu hadal dux leeyahay        daliilkiisa sheegtaye<br />
        Bal wax kaa dahsoonaa    aan debinta saaree<br />
        Ha u qaadan deelqaaf<br />
        Waa doog jacayloo          waa dab iyo naaroo<br />
        Waa danab sidiisoo         waa walax dadyahanoo<br />
        Waa dabaylo gaaroo        anna ma doonan heedhee<br />
        Dar alluu ka yimiyoo       malag duulayaa siday<br />
        Isagaygu duraayoo i dul keenay maandhow<br />
        ma dow baa walaalow       inaad igu dagaashaa?<br />
        Duunyo layga doortaa      urug aan deddoodaa<br />
        Waa doog jacayloo waa dab iyo naaroo<br />
        Waa danab sidiisoo         waa wax dayahanoo<br />
        Waa dabaylo gaaroo        diirkiyo laftuu xulay<br />
        Beerkuu dalooshaday      feeraha dareersani<br />
        Wey wada damqanayaan darbaddiyo xanuunkaan<br />
        La daalaadhacayaa<br />
        Haddii deeq laguu dhigo damcaddeed saluug tahay<br />
        In kastay dulbaaxiyo        darib saafi ay tahay<br />
        Ogoobay dul hoos uurka uma degaysoo<br />
        Waa dacar qaraaroo        waa timirta doocaan<br />
        Waa doog jacayloo          waa dab iyo naaroo<br />
        Waa danab sidiisoo         waa walax dadyahanoo<br />
        Waa dabayla gaaroo        dawadiisa waayeye<br />
        Ma aroos daadduucaan    dullinimo u yeelaa?<br />
        Mise daad i qaadyey         duurgal baan ahaadaa?<br />
        Dugaaggaa habqamayiyo deeradaan la dersaa<br />
        Ma duulaaye Mariskaan* i daadahee iraahdaa?<br />
        Diirad buu wataayoo        dalkuu waayo tegey baan<br />
        Ii dawi iraahdaa?<br />
        Daayinow Allahayow       Adaa daa’imaayee<br />
        Inta dunida maanta ah     dabiibkay na kulansii.</p>
      <p>*[Shimbirka Mariska la yiraahdaa waa shimbirka dadka u horkaca meel
        uu malab ku soo arkay, ama meel libaax fadhiyo.]</p>
      <h2 id="duullaankii-daraawiishta-ee-badda-cas">Duullaankii Daraawiishta
        ee Badda Cas</h2>
      <p>Mar loo malaynaayo inay taariikhdu qiyaastii ahayd bishii Nof.
        1916kii ayaa Seyidkii duullaan uu magaciisa qarsooni ahaa “BADDACAS” oo
        uu xeeladdiisa dejiyey markuu muddo dheer dersaayey ku saaray xeebahaas
        Maakhirkoost.</p>
      <p>Maakhirkoost waxaa lasyku yiraahdaa magaalada Xiis, Laasqoray, Maydh,
        Ceelaayo, Qaw iyo Boosaaso.</p>
      <p>Duullaankaas waxay tallaabadiisa labaad ahayd marka magaalooyinkaas
        daraawiishtu qabsato, inay isla markaas gacanta ku dhigaan waxa doonyo
        marsooyinkaas dhigan. Doonyahaas waxay daraawiishtu la damacsanayd inay
        ciidan ku gurto oo markaas Baddacas kaga gudubto ilaa magaalada Cadmeed,
        dabadeedna ciidamadii Ingiriiska oo halkaas fadhiyey ku soo baabiyaan
        iyagoo warmaqabto ah.</p>
      <p>Haddaba, bacdamaa Cali-Maax ahaa ninkii Cadan soo ilaaleeyey meelihii
        ciidamada Ingiriisku degganaayeen, isla markaasna uu ahaa nin badaha
        aqoon dheer u leh, wuxuu amar hoose ku qabay, isagoo abbaanduulihii
        keliyi la ogyahay in mar alla marka la qabsado magaalooyinkaas uu ciidan
        u gaar ah oo soomajeestayaal ah doonyihii ku guro, oo kaga dejiyo habeen
        labaadka buurta la yiraahdo Jabalshamsaan dhankeeda cadceed ka soo bax,
        halkaasna uu weerar kaga qaado ciidamadii Ingiriiska intaan waagu u
        beryin.</p>
      <p>Ciidamadii Daraawiishtu waxay ka baxeen Taleex taariikhdaas sheegan
        iyagoo toobinka haya, wuxuuna ciidankaasi u kala baxsanaa saddex madax.
        Madaxa hore waxaa la oran jirey Maarraweyn wuxuuna ka degey dhabbada
        Tabca isagoo beegaayey Xiis, Maydh in Conqor. Madaxii labaad oo ahaa
        Indhabadan wuxuu ka degey Geeldoora isagoo beegaayey Laasqoray, Ceelaayo
        iyo Boosaaso, kii saddexaad oo ahaa Garboh wuxuu ka degey laba
        dhaxaaddii labadaas ciidan u dhexaysey ee dooxada Jiidali ku beegan.</p>
      <p>Haddaba, Cali-Maax wuxuu ka tirsanaa ciidankii labaad ee Indhabadan
        la oran jirey, beegayna dhanka ugu bariyeysa. Sida la ogsoon yahay
        ciidamadii Daraawiishtu toddoba maalmood bay ku qabsadeen magaalooyinkii
        xeebaha kuna baabiyeen ciidamadii gumaystaha iyo kuwii la socdey.</p>
      <p>Waxse nasiib derri ahayd oo fuli weydey xeeladdii duullaanka
        tabatabaynteedii labaad oo ahayd in doonyaha marsooyinka dhigan oo dhan
        gacanta Daraawiishti ku dhigto oo magaalada Cadmeed ciidan loogu
        gudbiyo.</p>
      <p>Taasna waxaa u sabab ahaa dadkii doonyaha lahaa oo Daraawiishta ka
        soo horjeeday, ayaa markay u caddaatay inay jabeen berrigiina lagaga
        adkaaday la baxsaday doonyihii, iyagoo u qayla geynaaya Ingiriiskii
        Cadan iyo Berbera fadhiyey.</p>
      <p>Sidaasay ugu suura geli weydey madaxdii Daraawiishta tallaabadii
        labaad ee xeeladdii duullaanka “BADDACAS” oo ahayd tii u weyneyd oo uu
        ugu dambaystii Sayidkii dhigay Cali-Maaxna la rabay inuu fuliyo oo ka
        gudbo Baddacas isagoo ciidan xoogel doonyo ku sida abbaarana soona
        baabiyo Ingiriiskii uurada lahaa meeluhuu ka soo duuli jirey. Waxaa
        dhacday in Cawrali kala qayb gashay dagaalkii ciidankii kowaad ee
        Maaraweyne oo qabsaday magaalada Xiis iyada iyo geeladeed Saluugla oo
        mar alla markay maqleen Daraawiish baa soo gashay magaalada ay marada
        dhexda ku duubteen oo mashxarad hareerta kala raaceen ciidankii.</p>
      <p>Cawrali dagaalka waxay uga qayb gashay oo wacdaraha u dhigtay laba
        hal. Tan u horraysa iyadoo garansanayd inay Daraawiishtu gobannimada
        dadka Soomaaliyeed iyo diinta Islaamka ka ilaalinaysey gaalada. Tan
        labaad iyadoo intay dagaalamaysey misana Cali-Maax ka baareysey inuu
        ragga ku dhex jiray. Waxse ayaan darri ahayd inuu raacay ciidankii
        saddexaad ee dhanka ugu bariyeysa ka degay oo Laasqoray, Durduri,
        Lasmacan, iyo Ceelaayo qabsaday.</p>
      <p>Inay saasi jirtey oo Cali-Maax ciidankaas raacay waxaa u sheegay
        Cawrala markii gaaladii laga guuleystay Darawiish Bile oo uu farriin u
        dhiibey. Jaalle Bile wuxuu u yimi Cawrala gooray fiid hore weli tahay,
        iyadoo gurigoodii debeddiisa fadhida oo Saluuglina ag taagan tahay.
        Wuxuu Bile yiri, “baayooyin ma ii sheegi kartaan gabadha la yiraahdo
        Cawrala?” Markaasaa Cawrali tiri “maxaad u rabtaa?” Wuxuu Darawiishkii
        Bile ugu jawaabay, “farriin degdeg ah baan u sidaa ee midkiinna ma
        tahay?” Cawralaa markaas fadhigii ka so boodday oo tiri “xaggee baad uga
        siddaa waa aniga eh?” Wuxuu ku yiri markaas “yaad ka filaysey oo Xarun
        kaa jooga?” Waxay tiri “waa layga jiraa ee ii dedeji farriinta.”
        Halkaasuu Darawiishkii ku yiri Cawrala “wuxuu Cali-Maax afka iga soo
        faray salaam iyo mahad badan. Wuxuu kaloo yiri waxaad ku tiraahdaa
        Cawrala waad ku mahadsantahay warqaaddaadii macaanayd oo habka iyo
        hannaanka wanaagsan u qorrayd. Wuxuu kaloo intaas ku daray inaan kuu
        sheego in kastoo warqaaddii dhibaatooyin iyo danqaaro gaarsiisay,
        akhrigii ay u akhriyeen dad ay isku xilleeyihiin misna wuu quuri waayey
        murtideedii macaanayd oo wuxuu u xirtay sidii qardhaaseed intuu gal
        gashey, intaas wuxuu ku daray inaan kuu sheego inuu kuu imanaayo mar
        alla marka gaalada laga adkaado oo Maakhirkoost Ingiriiska laga saaro,
        iyo salaam kashiisa iyo laabtiisa ka soo go’day.</p>
      <p>Haddii Darawiishkii Bile uu dhammeeyey farriintii ayay Cawrala ku
        tiri “walaal Darawiish gartay farriintiiye maxaa magacaaga la yiraahdaa?
        Maxaadse kaloo iiga sheegi kartaa ninka farriintaas kuu soo dhiibey?”
        Darawiishkii Bilaa markaas yiri “horta intaanan war kaa siin ninkaas, ma
        waxaad tahay gabadhii u soo dirtay xaashida jacaylka?” Cawralaa tiri
        markaas “maxaa adiga ku ogeysiiyey xogtiisa iyo xaashida jacaylka?”
        Wuxuu ugu jawaabay “oo taas magaratada Xarunta joogta oo dhan baa oge
        ceeb weynina waa ka gaartay oo xaal baa lagaga qaatay. Haddase sidaan
        isku ogayn wuxuu damacsan yahay marka dagaalku joogsado oo la curyaamiyo
        gaalada inuu kuu yimaaddo haddii uu bedqabo.”</p>
      <p>Cawrali waxay ka walaacday warkaas uu u sheegay ninkii oo
        xaashideedii ku saabsanaa, isla markaas waxaa werwer sii gelisay sababta
        Cali u soo raaci waayey ciidankii Xiis. Haddii laba caanamaal
        Daraawiishtii u dabbaaldegaysey guushay heshay ee ka heshay Ingiriiskii
        oo Maakhirkoost oo dhan ka saareen, ayuu Cawrala u yimid goor ay tahay
        fiid hore Darawiishkii Bile isagoo war dhiilla ah u sida. Warkaasoo ahaa
        inuu Cali-Maax ku geeriyooday meesha la yiraahdo Gurifaras oo Calmadow
        ah. Cawralaa markay warkii maqashay gambarkay ku fadhidey kor uga
        booddey oo tiri “Bilow! Ba’ayeeym Bilow ba’ayeey war warku ma yahay mid
        sugan?” Markaasuu ugu jawaabey “loo noqon maayo, waayo waa war rasmi ah
        oo waxa laga soo weriyey Taliskii bari qabsaday inuu Cali-Maax ka mid
        yahay raggii jannaw oo jahaadka ku dhintay, oo niman raacda reeb ahi
        gorodda ka gooyeen.”</p>
      <p>Halkaasaa Cawrali ku barooratay, iyadoo gacmaha madaxa ku haysa oo
        leh:</p>
      <p>Calafkey go’yey Cali waayayey,<br />
        oo waaniga cidlada caawdaa fadhiyoo,<br />
        cishqigii i helay la caraancaroo,<br />
        calafkay go’yey Cali waayayeey,<br />
        oo Caligaan jeclaa u calaacalee,<br />
        anoo ciid galaa caynkan iiga roon,<br />
        calafkay go’yey Cali waayayey,<br />
        oo cadawgii helaa ciil iga hayaa,<br />
        Calafkey go’yey Cali waayayey,</p>
      <p>In cabbaar ah markay Cawrali barooranaysey ayaa geeladeed Saluugli u
        timid oo isku dayday inay aamusiiso, hase ahaatee way kari weydey,
        markaasaana Cawrala hooyadeed intay aad iyo aad u qaylisay tiri “naa
        aniga gurigayga iiga bax oo la aad oohintaada meel baas iyo meel daran
        iyo reero muskood.”</p>
      <p>Halkaasaa Saluugli kaxaysatay Cawrala markii gurigii laga cayrshey,
        iyadoo ku sasabaysa inay aamusto oo ba’ayda iyo baroorta iska dayso.
        Saluugli waxay damacday inay geyso gurigoodii, laakiinse Cawaralaa
        diiddey oo ku tiri “Saluugla waxaan kaa codsanayaa inaad dad oo dhan iga
        fogaysaa oo aad i geysaa badda agteeda halkaynu habeenkii dhoweyd
        fadhiney.” Saluugli sidii bay yeeshay oo meehsii cammuudda tamuuxa ah
        lahayd badduna in yar u jirtey oo ku soo faaxaysey bay geysey.</p>
      <p>Markii goobtaas la fadhiistay oo in yar la joogey ayaa Saluugli tiri
        “Cawaralaay Soomaalidu waxay tiraahdaa geeridu waxay ku wanaagsan tahay
        geel jire iyo nimaadan aqoon.” Cawralaa tiri “waa runtaaye Saluuglaay
        bal i dhegayso:</p>
      <p>La yee Cali baa geeriyoodoo go’ay,<br />
        La yee gorodday ka gooyeen,<br />
        La yee geesigii godkow hoyayeym<br />
        La yee Guudmanaa ayaa la dhigoo<br />
        La yee gorgorkiyo haadkaa gigayey,<br />
        La yee gaaladii ayaa gambashee,<br />
        Isagoo galow xamar ku gaardiyo oo,<br />
        Guutadii heeganayd guubaabinayoo,<br />
        La yee gadaal bay ka gaadeen,<br />
        Mar hadduu go’ay geesigii Maax,<br />
        Goorteer aanan nolol ku gaarayn,<br />
        Allaylee gacal waayee aan go’o,<br />
        Markay baddu guuxday gugii tegey,<br />
        Daruur gudgudene geb soo tiri,<br />
        Cirkiina guguc iyo hillaac galay,<br />
        Oo mawjada gudbanoo garaangarani,<br />
        Doonnidii soo galeen gol iyo hoos,<br />
        Oo go’aydu yeertay goonyaha,<br />
        Gargaarkuu i gargaari anoo go’ila<br />
        I garab galay gelin dhexaadkii<br />
        Iyo guudkuu igu qaaday baan gocan,<br />
        Abaalkuu ii galay anaan gudinoo,<br />
        Godolna haasaawin ayuu go’ay,<br />
        Allaylehe gacal waayey aan go’o,<br />
        markuu gugu da’o geelo ramag yahay,<br />
        galool ubax laan lahaa geeyoo,<br />
        garoorka ku sii gammun culan,<br />
        guur iyo waxaan lahaa aroos gala,<br />
        guri aan ilaxidhaan lahaa geeyoo,<br />
        gogosha u dhigilaa dugaha hore,<br />
        wayey gaaladeer hadmaan ganiyoo,<br />
        wayey godobtay hadmaan gudanoo,<br />
        gaydhaan qabo goormaan ka gaylami,<br />
        abaalkuu ii galay anaan gudin,<br />
        godolna haasaawin ayuu go’ay,<br />
        allayle gacal waayey aan go’o,<br />
        go’aye jacaylkaygi geeryoo,<br />
        oo garkiyo wadnahaa i kala go’an,<br />
        ma goob leelleel baan gondaha dhigay,<br />
        dar aan I gayeen u gacan galay,<br />
        guuldarro ku mutaystay geel badanoo,<br />
        guunnimaa iiga roon geddaan ahay.</p>
      <p>Intay Cawrali heeseysay Saluugli waa dhinac fadhidey iyadoo xagna ka
        yaabban xagna ka naxaysa uguna barowdiiqaysa deddada iyo diifta haysa
        Cawarala, waxayna ku tiri markay heesii dhammaysay “Cawralaay Ilaahay
        samir iyo iimaan ha kaa siiyo ninkaas ee ina keen hoyanne.” Markaasaa
        Cawrali ugu jawaabtay “waa tahaye horta waa xumadaysnahay waxaad ii
        keentaa koob biyo qabow ah, halkanaan kugu sii sugayaaye.” Saluugli
        sidii bay yeeshay oo magaaladii bay koob biya ah uga doontay.</p>
      <p>Haddaba, hadday in yar ka sii maqnayd ayaa Cawrali circa ka maqashay
        cod macaan oo leh:</p>
      <p>“Cawralaay ma geeryoodo nin geesiyi,<br />
        manuu go’o hadduu gobdoon yahay, oo<br />
        gumeystiyo gaalo weetayn,<br />
        Cawralaay ma geeriyoodo nin geesiyi,<br />
        Geyigiisa xornimo u goobaayoo,<br />
        Gardarada ka diiday goboray,<br />
        Cawralaay ma geeriyoodo nin geesiyi,<br />
        Galow iyo geenyo heenseeyo,<br />
        Golisna ku rafaadshay gaalada,<br />
        Cawralaay ma geeriyoodo nin geesiyi,<br />
        Gaashaanka ku qaatay gacan bidix,<br />
        Oo gamaska ku riddeeyey gol midigtii,<br />
        Cawralaay ma geeriyoodo nin geesiyi,<br />
        Gaajada iyo diiday gunnimadii,<br />
        Oo galtidii timi guban ku cayrsaday,<br />
        Cawralaay ma geeriyoodo nin geesiyi,<br />
        Gumeystaha guluf ku weeraray,<br />
        Ka guuleystay gooshiyaal badan,<br />
        Dayaxu ma gabdhin maanu gabax oran,<br />
        Ha yeeshee gashuu degey way guduudnayd,<br />
        Ee ha gacan gelin jeer gu’ soor da’o.”</p>
      <p>Habeenkaas, dayax buuxa oo ifkiisa iyo kaahiisu taam yihiin baa jirey
        oo mar alla markay codkii macaana oo circa ka yeeray maqashay, oo ayse u
        kala garan weydey waxa heesaayey dad iyo jinni miduu yahay, ayey
        fadhigii ka kacday oo beeg u sara joogsaday, iyadoo hareeraheeda iyo
        guudkeeda daydayeysa, markaasay tiri “war yaa ila hadlaaya? War yaa ila
        hadlay?” Markaasaa isla codkii ugu jawaabay “waa Cirsan-ka-yeer.”
        Halkaasay Iyana tiri “Cawadada helay ee maad ii timaaddid oo si fiican
        iigu warrantid?” Wuxuu markaas ugu jawaabay inuu warkiisii ku kooban
        yahay saddexda tixood oo u dambeeyey heestiisii. Haddaba in kastay dhowr
        jeer la hadashay oo su’aalo ku celisey wax jawaab ah kuma celin mar
        dambe Cirsan-ka-yeerkii.</p>
      <p>Gooray walaacsan tahay cabsina gashay oo ay isku deyeyso inay
        xasuusan tahay erayadii lagula hadlay weliba saddexdii weerood oo u
        dambeeyey ayaa waxaa u timid Saluugla oo biyihii u sidda. Saluugli waxay
        aragtay inay Cawrali siyeeysantahay oo dhididsan tahay oo sidii wax kale
        ku soo kordheen sisaanyaheed leh.</p>
      <p>Cawralaa, Saluugla ku tiri markay oon baxday “Saluuglaay haddan wax
        kuu sheego waxaad oran doontaa waxbaa kuu dhiman oo i rumaysanmaysid.”
        Halkaasay uga sheekaysay waxay la kulantay oo dhan, inkastaanay tixihii
        u dambeeyey oo ah kuwii gaar ahaan loo xusuusiyey sheegin, hase ahaatee
        siday u sheegtay hortiba may rumaysan warkeedi Saluugla. Markay
        sheekadii u dhamaysay ayey Saluugli ku tiri “waxaan u malaynayaa inaadan
        dhamayne ee ina keen waa goor dambe’e aan hoyannee.” Halkaasaa lays
        raacay oo la gurya tegey goor ay ku dhoweyd saqdii dhexe.</p>
      <h2 id="dhaawacii-iyo-dhiigkafuqii-cali-maax">Dhaawacii iyo Dhiigkafuqii
        Cali-Maax</h2>
      <p>In kastoo la yiri Cali-Maax waa geeriyoodey, ciidankiisiina sidaas ku
        tiriyeen markii la waayey, raggii ugu war dambeeyeyna oo ay goobtii
        Gurifaras ka wada dagaalamayeen sheegeen in rasaasi ku dhacday oo uu
        dhaawac ahaa markii ugu aragti dambaysey.</p>
      <p>Hase ahaatee, Cali-Maax ma dhiman wuxuuna nasiib ku lahaa in kastoo
        la dhaawacay rasaastii kagama dhicin meela halisa, ee waxay kaga dhacday
        garabka bidix hoostiisa iyo bawdada, isla barbarkaas ah oo kala
        jabtey.</p>
      <p>Waxaa dhacday inuu dhabibey oo aad u dhiig baxay, waxaana dhacday in
        koox ka mid ah colkay Daraawiishta dagaallamayeen ay dul yimaaddeen oo
        nin ka midihi isku dayey inuu warmeeyo, waxse ka hor joogsadey mid kale
        oo ku yiri “ar nacallaa kugu yaalle raga lama bakhti wareemo hadday
        geeriyoodaan ee ninka dhaaf.” Halkaasaa looga tegey meyd ahaan isagoo
        miyir la oo taag daran dhiigiina ka soconaayo. Gooray haddaba cawaysin
        tahay ayuu intuu soo miyiraabey maqlay waraabihii maydkii agihiisa
        cunaayey cidiisii iyo faraxadiisii, halkaasuu intuu go’iisii kala
        goostay bawdada ku xirtay oo u guurguurtey geed Dhamasa ah hoostiis.
        Markuu geedkii galay buu tooreydiisii la soo baxay oo midigta ku
        qabsaday si uu haddii waraabuhu ama bahaluhu kuwo kasta ha ahaadee soo
        weeraraan iskaga celiyo, waayo buntukhiisii maara gaabka waa laga
        furtay, hadduu haysan lahaana waxba kuma ridi kareen gudcurkii iyo
        gacanta midig keli ahaanteeda aawadood.</p>
      <p>Intay fiidaddawgii hore ahayd ma baqayn, laakiinse waxaa cabsi iyo
        baqdin gashay markii, dhidarkii, weerkii, shabeelkii, waraabihii, iyo
        habar dugaag oo dhammi hareerihiisa isku eryoodeen oo kala gurxameen
        marmarna intay iyagoo is baacsanaaya ag yimaaddaan dhereg daraaddeedna
        hadba codad kala jaad ah iyo mashxarad ku dhifteen. Isagoo sidii geedkii
        ugu jira ayaa waagii ugu beryey, markaasuu si fiican isu eegay meeluhuu
        ka dhaawacmay, kuwaasoo uu arkay inay yihiin garabka bidix hoostiisa iyo
        lugta la barbar ah oo bawdada ka kala jaban.</p>
      <p>Halkaasuu qori Dhosoq ah kala jabsaday oo go’iisii sare laba u kala
        jeexay oo labadii jab oo qoriga midna hoos mariyey kii kalena dul
        mariyey bawdadii jabtay oo ku duubay jeexii marada. Dhiig baxii uu dhiig
        baxay maalintii la dhaawacay waxaa ugu biiray oo ugu darsamay gaajo,
        harraad, cidla, ciirsi la’aan iyo wakhtigoo aad u kululaa oo kaliil
        hogad horraantiisa ahaa.</p>
      <p>Haddaba, goor uu liito oo uu yahay tii u dambaysey ayaa Ilaahay
        abbaara afartii saac ee galabnimo xaggiisa hogol dul hojey. Halkaasuu
        bartii roobkaa isu dhigay, markii roobkii qaadayna uu u guurguurtey
        iliil biyo marayeen oo ka cabbay kuna mayrtay dharkiisii, dhiigiina
        intii ku qalashay iskaga rogey. Intaan roobkaasi u di’in ka hor wuxuu ku
        jirey halis oo waaguna nolol uguma beryeen.</p>
      <p>Galabtii markii roobku u da’ay oo uu aad u nafisey ka dib ayuu gaajo
        iyo baahi dartood intii geedaha geed hoose ahayd ee mirohooda la cuni
        jirey mirasytay, qaarkoodna in kastay qaraar dhadhamaayeen caleentoodii
        cunay. Intaan gabbalkii dhicin, habeenkiisii labaad oo uu dhaawaca ahaa
        ayaa waxaa uu muuqatay in geedkuu habeenkii hore galay meel halisa ku
        yaallo markaasuu hoos tegey geed kale oo meel in yar ka korraysa kii
        hore ku yaalla.</p>
      <p>Bacdamaa habeenkii hore nabaradu caradhaban ahaayeen xanuun iyo kaar
        badan laguma qaban, hase ahaatee habeenkii labaad ayaa kaarkoodii ku soo
        baxay oo uu laba indhood isu keeni waayey ilaa habeenkii saddex dalooloo
        laba dalool tagtay. Sidii habeenkii hore si le’eg ayaa habeen
        labaadkiina habar dugaad wixii Cal joogey oo dhammi isugu habar wacdeen,
        oo uu mararka qaarkood codadkoodii iyo cidoodii kala kasi waayey
        jaadadkay ahaayeen. Wuxuu keliyoo ka gartay codkii libaaxa, shabeelka,
        waraabaha iyo dhidarka inay ka mid ahaayeen habar dugaagga meesha isugu
        yimid.</p>
      <p>Haddii waagii u beryey maalin labaaddii goor barqa ahna ay tahay uuna
        iska ladan yahay, gaajose hayso ayaa waxay ishiisu ku dhacday hal
        sagaara ah oo geed agtiisa ah caleemaysanaysa. Halkaasaa waxaa u
        muuqatay sida keliya oo uu sahal iyo dhuuni ku helayaa inay tahay
        sagaaradaasoo uu dabto. Markaasuu saddex geed oo caleen iyo daaq fiican
        leh kuna dhowaa kay daaqaysey mid walba intuu uuba ka hoos qoday laan
        dayr u dhigay oo markaas in yar ka durkay.</p>
      <p>Gooray cabbaar ka dambaysey markuu dabinada dhigay ayuu isweydiiyoo
        yiri “haddii Ilaahay waa karaaye uu kuu dabo hal atoora ah bal maxaad ku
        bislaynsan? Markaasuu intuu isla faqay isugu jawaabay waxay ka dhigan
        tahay quud aan jirin qoryo u guro, horta ha gasho talo waad heliye.”</p>
      <p>In ku qiyaasan hal saac ka dib markuu dabinada dhigay ayu wuxuu
        xaggoodii ka maqlay wis-wis-wis-wis! Oo jalleeciddii uu aaminkiiba
        jalleeccay arkay hal sagaar ah oo dabinadii midkood ku rafanaysa.
        Halkaasuu isagoo dhutinaaya oo boodaalaysanaaya, kilkilada bidixna qori
        ugu jiro intii kartaankiisu ahaa degdeg u rooray oo qabtay sagaaradii
        dabinka gashay, wuxuuna ahaa hal atoora oo aad u shilis. Markaasuu
        markiiba intuu jahada u jeediyey bisinka u qabtay oo bireeyey.</p>
      <p>Haddaba markuu gawracay oo qalay hilibkiina kala dhigay ayey ku
        caddaatay suu yeeli lahaa, inuu ceedhiinka hilibka ku cuno iyo inuu
        bisleeyo, si kastaba haw bisleeyee.</p>
      <p>Isagoo haddaba, Cali-Maax ahaa nin yaraantiisii geel jire iyo bulsho
        fardood ku soo koray, ayuu dib u xusuustay waaya aragnimadiisii oo ahayd
        hadday mindi waayaan geel jiruhu inay dhagax Dhuxunka ah kala jebin
        jireen oo markaas kala jabka xanaftiisa ku gawrici jireen nirgaha iyo
        awrta Afkuxuublaha ah.</p>
      <p>Iyadoo misana sida la og yahay Soomaalidu la tashato suugaanteeda iyo
        murtideeda markay xaajo qaraaraato ama murugto, ayaa waxaa maankiisa ku
        soo dhacay markuu aad uga fekeray siduu dab u heli lahaa maahmaahdan ah
        “nabad doon iyo cuqaal iyo culimo u dir haddaad ku wedyo waran caaraddii
        waa lagama maarmaan, dab doon oo aroos iyo aqal umuleed ka day haddaad
        ka weydo madagi waa lagama maarmaan.”</p>
      <p>Xusuustaa uu xusuustay madagta ayuu hareerihiisa ka daydeyey dhirta
        madagta lagala baxo oy ka mid yihiin Dhaloosha, Dhicirta iyo Mareerka.
        Haddaba, nasiib wanaag waxaa dhacday inuu ammankiiba geed afar tallaabo
        u jira oo Mareer ah helay oo ka soo goostay laan qallalan oo uu madagta
        kala baxo.</p>
      <p>Iyadoo haddaba, sida la ogyahay uu bawdo ka jabnaa madagtuna marka
        dab lagala baxaayo ay u baahan tahay in labada dacal ee qoriga hoos
        loogu qabto labada lugood, ayuu wuxuu soo qaatay dhagax weyn oo dacal ka
        saaray qorigii, dacalkii kalena lugtiisii midig ku adkeeyey. In yar
        dabadeedna wuxuu kaga soo tuuray madagtii dhuxulo ololaaya. Halkaasuu
        hilibkii atoorkii shishlaa dhamaca saaray oo luqmaddii u horraysey muddo
        lix iyo soddon saacadood ah ku dhadhamiyey. Waxaa jirtey inuu dhuuni
        qabatoobey oo wax badan hilibkii ka cuni waayey, hase ahaatee intuu wada
        bisleeyey buu intii hartay qori ku taxday oo geedkiisii la hoos
        tegey.</p>
      <p>Galabtaas wuxuu ka carraabay geedkuu hore ugu hoyan jirey, wuxuuna u
        degel rogtey god agtiisa ah oo uu yaraantiisii aqoon jirey.</p>
      <p>Habeenkaas amminkiiba waa ga’may, laakiinse goor habeenkii saddex
        dalool oo laba dalool tegey ayuu wuxuu maqlay sanqar iyo wax shamshamax
        leh. Tooraydiisii xiiraaga ahayd ayuu intuu midigta ku qabsaday
        gacantiisii bidix oo dhaawac ahaydna go’iisii ku duubay si uu ugu
        tabaabulshaysto wax alla wixii soo weerara. Siduu ka werwer qabay in yar
        dabadeed ayaa wax ku soo booday shabeel dadyahan ah, haddaba, mar alla
        markuu ku soo booday oo uu ku habsaday ayuu gacantiisii bidix oy maraud
        ku duubnayd afka u geliyey tii kalena toorraydii kaga dhiftay halkaas
        haabka ah oo nuftu ka dhowdahay, oo intuu hoos ugu jeexay uurkujirtii
        amminkiiba ka soo ridey, isla mar ahaantiiba naftii baa shabeelkii ka
        baxday, isagoo aan wax badan Cali-Maax yeelin. Goortuu ogaaday inuu mayd
        yahay ayuu doc isaga tuuray isaga oo uurkujirtiisii ka soo daadatay oo
        dusha kaga dhacday.</p>
      <p>In yar hadduu laba legdoonaayey oo hurdo haba yaraatee u iman weydey,
        ayuu wuxuu soo xusuustay qardhaastii gacantiisa bidix ku xirnayd.
        Qardhaastaasoo ahayd warqaaddii gabayada jacaylka ahi ku qorraayeen oo
        Cawrali u soo dirtay markuu Taleex joogey, dabadeedna uu quuri waayey
        murtidii ku qornayd macaankeedii oo uu markaas u dahaartay sidii
        qardhaaseed, gacantiisa bidixna ku xirtay si uu weligii u sito. Haddaba,
        qardhaastii buu ka soo furay gacantiisii bidix oo intuu is hor qabtay ma
        furine maanka ka akhriyey gabayadii oo tixahoodii aad u damqeen markuu
        isu eegay waxay ugu ballan qaadday iyo wuxuu cawadaas u baahnaa. Isla
        markaas wuxuu ka dhadhamiyey gabayadeedii mid ka mid ah oo ku soo
        dugaayey “aasadan caloosha igu hayn Caliyow yeelkaaha.” Inay guhaantay
        Cawrali. Markaasuu gabaygan tiriyey oo uu xagna jacalkuu u hayey Cawrala
        ku muujiyey, xagna siduu ugu baahnaa habeenkaas waxay ugu ballan
        qaadday, isla markaasna ku tusaaleeyey inay geeridiis xalaal tahay oo uu
        jannada mutaystay, oo shaki la’aanna gelaayo mar hadduu u geeriyoodey
        dalkiisa, dadkiisa, iyo diinta Islaamka isagoo u dagaallamaaya, wuxuu
        yiri:</p>
      <p>Ciqaabtii adduunyada, hadday caasha kugu keento,<br />
        Naftu ceelyo weeyee, haddii lagugu caansiirsho,<br />
        War calaacalkiyo waydu, waa doqon catawgeede,<br />
        Mar haddaan caqiidadii Daraawiish, cudud ku taageeray,<br />
        Oo aan ku ciidamay dalkoo, cadaw ka weeteeyey,<br />
        Oo aan ku cayrsadey kufriga, badaha cawnkooda,<br />
        Oo aan caaramuuslaha la helay, caasi iyo tuuggag,<br />
        Ku cagaajey meel rabada iyom, calaha guudkooda,<br />
        Wallaanaan u ciil qabin, haddaan cawdan geeriyoodo,<br />
        Haddaan caafimaad helo, Ilaah cidihii ii geeyo,<br />
        Oo aan Cayn iyo Nugaal tagiyo cagidi Dhooddeeya,<br />
        Cis iyo waxaan helehayaa, caleemo lay saaro,<br />
        Haddiise waraabaha ciyayoo, caga juglaynaaya,<br />
        Iyo caarcaarlahii shabeeloo, Eebbe iga caynshey,<br />
        Iyo coofadhlaheer libaaxoo, camal higgoonaaya,<br />
        Intaasoo cartami bahala, oo cirifyaday joogta,<br />
        Iyo cuur kaloo weheliyoo, ila cawaynaaya,<br />
        Ee cunay raggii daadsanaa, cadayo hoostooda,<br />
        Haddii Eebbe calaf iiga dhigaan, cidiga soo gaarin,<br />
        Oy caara dhuubta miciyeed, cadiyo jiir goyso,<br />
        Haadkuna cubbeyada hartay, ciddi ku heeraansho,<br />
        Oo aan colaad iyo jahaad, carrigow geeryoodo,<br />
        Oo aan calanka Soomaaliyeed, caanyada u diiday,<br />
        Way cawiyo Ayaan, iyo jannada, carafka weyneyde,<br />
        War caawa calooshiyo qalbiga, cudur haya weyne,<br />
        Carrab laabka guhaankii ahaa, Caliyow yeelkaaha,<br />
        Waa kaa aan la cirinciirayaa ciirsi li’idaye,<br />
        Waxeer aan cabsideer ku jiroo caaro dhabanaayo,<br />
        Haddeeray i caawimi lahayd, canab la mooddiiye,<br />
        Allow yaa cidladaan fadhiyo Cawrala ii keena,<br />
        Waxeer aan sidii cood riya’a caleenta quudaayo,<br />
        Haddeeray igu cashaysiin lahayd codcodkii dayreede,<br />
        Allow yaa cidladaan fadhiyo, Cawrala ii keena,<br />
        Cishaheer hadday sarar cusbale igu cashaysiiso,<br />
        Oy cagaha ii duugto waa, gaari camalkeede,<br />
        Ciyoon baan u dhiigfuqi lahaa, caatadaan ahaye,<br />
        Allow yaa cidladaan fadhiyo, Cawrala ii keena,<br />
        Allow yaa cidladaan fadhiyo, Cawrala ii keena,<br />
        Allow yaa cidladaan fadhiyo, Cawrala ii keena,</p>
      <p>Goortii qoraxdii soo baxday ayuu shabeelkii haraggii kala baxay oo
        xayrtiisii isku shafshafeeyey, hilibkiisii sagaaradana wax ka cunay oo
        biyo u doontay ceelkii roobku biyaha geliyey. Haddaba isagoo maalin
        tobnaadkii ceelkii ka cabbaaya oo haraggii shabeelka gashan, ayaa riyo
        meesha yiqiin oo doonaayey inay ka cabbaan ceelka isa soo dul taageen.
        Riyihii baa haddaba ka diday markay arkeen ninka meesha fadhiya. Gabar
        riyaha jirtey oo shan iyo toban jir ah, baa waxay mooddey inay riyuhu
        bahal arkeen oo ka soo dideen. Halkaasay ku roortay meeshii foolkooda
        ahaa oy ka soo laabteen. Waxay aragtay nin ceelkii biyaha fadhiya, oo
        gar weyn leh timuhuna aad ugu baxeen, qaarka sarena ka qaawan oo sansaan
        bahal leh, oo aad qaarka hoose shabeel mooddid.</p>
      <p>Waxay kaloo aragtay inuu ninku siyeysanyahay oo dalanbaabiyaayo
        markuu istaago. Isaguna araggii uu arkay riyaha ayaa naf iyo nolol ugu
        horraysay, markay gabadhii u muuqatayna waa ku sii farxay oo wuxuu u
        holladay inuu xaggeedii u ordo, waase kari waayey. Wuxuu ku yiri
        gabartii “gabarey maxaad sheegtay? Hana iga biqine ii kaalay oo gacan i
        sii waxaan ahay nin dhaawac ahe.” Gabartii cabsi weyn baa ka gashay
        Cali-Maax siduu ahaa, markay eraygiisii u horreeyey maqashayna taftay
        qabsatay oo cagta rogtey, iyadoo riyihii cayrinaysa oo leh “ba’ay oo
        ba’ay kanu waa bahal! Ba’ay kanu way cunin, ee aan isakaga tago!” ilaa
        ay ka libirtay.</p>
      <p>Cali-Maax wuxuu damcay inuu ka daba tago, hase ahaatee way u suura
        geli weydey, sababtoo ahayd waxay ka degtey dhul jarar oodan ah, ee
        uusan mari karayn. Halkaasuu ku niyad kacay isagoo iska laasimay
        cidladiisii aragtidii uu arkay gabartii, oo uu misana hanan waayey inay
        la hadasho oo gacan siiso ugana miciinto meeshuu fadhiyey
        darxumadeeda.</p>
      <p>Haddaba, in kastoo gabartii ka carartay Cali-Maax aragtidiisii horee,
        waxay ahayd qof waracad ah oo way qayla roor tagtay, ilaa rag iyo haween
        loo soo gurmadey oo halkii rabrab lagaga qaaday oo guryihii beesha la
        geeyey.</p>
      <p>Wax rag ah oo muqdar ama xilkas ah waxaa beelaha joogey nin la oran
        jirey Warsame Warfaa. Warsame ayaa habeenkiiba u loogey Cali-Maax,
        aroortiina waxaa loo keenay nin bowdadii ka kaba oo aqoon fiican u lahaa
        sida wax loo kabo.</p>
      <p>Markay hadhimadii ahayd oo Cali-Maax dhibaatooyinkii qabsaday
        warkoodii dhammeeyey, ayaa Warfaa wuxuu Cali-Maax uga sheekeeyey
        sheekooyin badan oo waaya aragnima ah, isagoo uga jeedey inuu illawsiiyo
        Cali-Maax dhibaatooyinkii uu la soo kulmay.</p>
      <p>Wuxuu yiri Warfaa “Cali-Maaxow waxaa la yiri dumarna badhaadhahooday
        ka sheekeeyaan ragguna ba’iisuu ka sheekeeyaa. Anigaynga kula hadlaaya
        haddaan kaaga sheekeeyo waxa beri i qabsaday, taadani biyey noqon
        lahayd.” Cali baa markaas yiri “u malayn maayo inay taydanoo kale ku
        heshee, balse aan isu eegnee bilow sheekadaad sheegaysid Warfaayow.”</p>
      <p>Warfaa baa markaas bilaabay sheekadii oo yiri “beri baa geel naga
        hallaabay, markaasaan aniga iyo laba nin oo aanu isku bulsho ahayn
        baadiddoon tagnay intaanu geela raadkiisii qaadnay. Haddaba, gooraan
        saddex caanamaal baadigoob ku jirney, oo intaas soolka la yiraahdo
        Cambuulane iyo agagaarkiisa geelii ka goobeyno, ayaa wax gaajo iyo
        harraad la yiraahdo na heleen in kastoo aanu cambuulaysanaynay Galoolka.
        Maalintii dambe gooray naftii na hayso ayaa waxaanu kob ka hellay dhal
        yar oo biciid, halkaasaanu amminkiiba biraynay oo dabka saarnoo ku
        cunnay.</p>
      <p>Haddaba goor ay tahay casarliiqii ayaanu xagga galbeed ka maqallay
        reen iyo gurdan xoog leh. In yar ka dibna waxaa na soo galay waxaanu u
        malaynay libaax ordaaya. Araggii aanu aragnay oo isha la hellay waxa soo
        ordayaa inuu libaax yahay, ayaanu saddexdayadiiba geedkii aanu hoos
        fadhinay isku rarnay. Waxaa nasiibdarro ahayd in saddexdayadii nin, nin
        naga mid ahaa geedkii soo kori waayey, oo uu halkaas amiinkiiba annagoo
        u jeedna libaaxii ku qabsaday, in yar dabadeedna laf ma’ahee aanu cad ka
        reebin.</p>
      <p>Waxaa naxdintii aanu ka naxnay ninkii noo weheliyey nagagana
        darnaaday waxyaalihii uu libaaxii habeenkii nagu sameeynaayey, ani iyo
        ninkii kale, waayo hadba intuu geedka kor ugu soo boodo ayuu gurxan iyo
        reer isku daraayey. Mararka qaarkoodna waxaad moodaysey inuu isku
        dayaayey inuu geedka rujiyo si aanu uga soo dhacno. Siduu habeenkii oo
        dhan noogu taagnaa ayaa waagii ku beryey, markaasuu naga tegey goortay
        ahayd qiyaastii barqo gaaban.</p>
      <p>Aniga iyo ninkii aanu geedka ku wada joognay ee la oran jirey Mirre
        ayaa haddaba is waraysannay markuu naga tegey libaaxii, waxaana noo
        muuqatay inuu bahalku libaax lab ahayne, laakiinse ahayd baranbaarqo
        dhashay oo irmaan, taasoo aan ku rumeeyey markaan Mirre weydiiyey
        su’aashan oo ku iri “war Mirre maxaa baranbarqada ina ku ibtileeyey?”
        Wuxuu iigu jawaabay, Ilaahow nimaan wax ogayn ha cadaabin, war miyaadan
        ogayn ilmahaynu shalay qalannay oo aynu dhasha biciid moodney inuu ahaa
        cagabaruur ay dhashay baranbarqadu.” Waxaan ku iri side baad ku ogaatay,
        markaasuu iigu jawaabay “Warsamaw waxaan ku ogaaday waad xusuusantahayoo
        ilmihii anaa gawracay oo qalay haddaba markaan haragga ka bixinaayey
        ayaa waxaa ii muuqday inuu caga bahal leeyahay, waayo biciidku sida
        ugaarta kale laba ciddiyood buu leeyahay, kanise shan farood ayuu afarta
        addin ku lahaa, markaa arkayna waan iska qariyey bacdamaa aynu
        gaajoonayney. Waxaanna ogaaday maalintaas iyadoo aad iyo aad loogu
        fiirsado ma’ahee inaan la kala sooci karin dhasha biciidka iyo dhasha
        libaaxa markay aad u yaryar yihiin. Waxa kaliyoo inta badan lagu kala
        garan karaana ay yihiin addimada farahooda oo aan isku tiro ahayn.</p>
      <p>Haddaba, markaan saas ogaaday baan waxaan xusuustay jeeniqaar
        cagabaruurkii ah, oo aan geedka degdeg ula soo koray nadxintii,
        halkaasaanu isagii kala goosannay, maalintii oo dhanna geedkii baanu
        sidii ugu joognay.</p>
      <p>Goortay casar dheer ahayd, ayey sidii si le’eg gooshii iyadoo ay la
        socdaan laba aar soo ciyeen oo geedkii hoos yimaaddeen. Habeenkaas
        labaad waa habeenkay noogu darrayd oo libaaxyadii oo dhan ayaa
        xooggoodii isugu geeyey geedkii inay lulaan. Haddaba goortay ahayd
        habeenkii gelinkiisii dambe, ayaa lulooyaa iyo baqayaa mooyee ninkii
        labaad geedkii ka dhacay oo ku dul dhacay libaaxyadii. Wuxuu la kulmayna
        waad malaynaysaa. Haddaan keligey raggii ka haray oo waagii saas iigu
        beryey maalintii labaadna geedkii dushiisii sidii u saarrahay oo aan naf
        iyo nolol ka quustay, waxa keliya aan filayeyna ay ahayd gabbalkoo ii
        dhaca oo libaaxyadiina sidoodii isaga yimaaddaan, Ayaan intaan bisinkii
        Ilaahay cuskaday Yaasiinka Qoraankana oo aan kor ka hayo akhristay il
        Ilaaahay iga badbaadiyo dhibaatadii i haysatay. Cali-Maaxaw waxaa la
        yiraahdaa, bisin Allan in bilaabay belaayo uma timaaddo.</p>
      <p>Waxay kaloo Soomaalidu tiraahdaa, naftii Ilaahay bixinaayo ninna ma
        joojin karo tii aanu dilaynna libaax labadiisa daan ayuu ku badbaadiyaa.
        Haddaba, gooray hargalkii ahayd ayaa beelo hayaan ahi ku soo beegmeen
        geedkaan saarraa. Markii aan arkay awrtii geeddiga ahayd iyo xoolihii
        ayaan damcay inaan u qayliyo dadkii, hase ahaatee waan kari waayey inaan
        labada debnood kala furo. Iyadoo haddaba aan waxaan sameeyo garan waayey
        ayaa xagga Ilaahay gabar gashaantiya geedkii soo ag martay oo raqdii
        meesha tiillay dareen ka galay. Markaasaan intaan laan qallalan jebiyey
        ku tuuray oo madaxa kala helay. Markii qorigii gabartii madaxa kaga
        dhacay ayey tiri “hayaay tolow ma samadaa layga dilayaa.” Markaasaan mar
        labaad ku tuuray mid kale oo uu horteeda ku dhacay, kolkaasay dareentay
        in geedka cidi ku joogto oo i soo eegtay, amminkiibana jalleeciddii u
        horaysey ayaa isheedi igu dhacday inaan geedka saarrahay. Halkaasay
        intay dadkii u qaylisay geedkii la iga dejiyey oo si fiican la ii
        dhuunyey. Muddo dabadeedna waxaan guursaday gabartii geedka iga heshay
        si aan ugu abaal gudo. Gabartii shalayto ku heshayna waa gabadheedii
        curad oo aan anigu aabbeheed ahay.</p>
      <p>Haddaba, Cali-Maaxaw in kastoo ay dhibaato weyni ku heshay laba hal
        oo aniga ila kulmay kumay helin. Waayo taan u horraysa meeshaad
        sagaarada ka cuntay waxaan anigu ka cunay dhal libaax gaajo daraaddeed,
        oo weliba baranbarqadii dhashay igu soo dul joogsatay anoo wax ka
        dubanaaya. Tan labaadna in kastoo aad sheegtay inay bahaluhu
        hareeragaaga gurxamaayeen oy maydadkii kale ku cunaayeen agtaada, hase
        ahaatee weli maad arag libaax intuu labada jeeni kala rogay saaxiibadaa
        oo hortaada hadba intuu miciyaha daro cantuugo rudho, oo aad
        calaliskiisa iyo curduqda leqiddiisa sax iyo maan u maqlaysid.”</p>
      <p>Cali baa markaas hadalkii qaatoo yiri “horta Warfaayow waa runtaa oo
        anigu dhal libaax gaajo daraaddeed uma cunin, rag jaallayaashay ahna
        hortayda libaax kuma ruugin, laakiinse waxaan kuu sheegayaa inuu
        shabeelku ka belaysan yahay libaaxa, waayo waxaa la yiri, shabeel baa
        beri libaax ku yiri, libaaxow bal ama boqon nin la xoog noqo, ama boqol
        nin la xirrib noqo. Markaasuu libaaxii wuxuu doortay inuu boqol nink la
        xoog noqdo, halkaasaa shabeelkiina la xirrib noqday boqol nin.</p>
      <p>Sidaas awgeed baan shabeelka meella loogga baxsan karin, oo geed
        haddaad fuushid waa kuugu soo korayaa, haddaad kal ama meel biya ah ka
        gashidna dabbaal buu kuugu imanaayaa. Markaas waxaa cad inuu shabeelku
        ka khatarsan yahay, oo ka khayaano badan yahay, oo ka xirrib dheer yahay
        libaaxa xoogga iyo lixaadka ku faana.</p>
      <h2 id="welwelkii-iyo-walbahaarkii-cawrala">Welwelkii iyo Walbahaarkii
        Cawrala</h2>
      <p>Waxaa welwel, walbahaar iyo walaac Cawrala geliyey heestii
        cirsan-ka-yeerka, khaas ahaan saddexdii tixood oo u dambeeyey heesta ee
        ahaa:</p>
      <p>Dayaxu ma gabdhin, manuu gabax oran,<br />
        Ha yeeshee gashuu degey, way guduudnayd,<br />
        Ee ha gacan gelin, jeer gu’soor da’o</p>
      <p>Iyadoo ay u muuqatay Cawarala in tixaha heestani yihiin xaal ku
        shuqulle xiddigaha, ayey waxay u sheegtay geeladeed Saluugla inay la
        doonto qof xiddigiska aqoon dheer u leh oo fura tixahaas micnahooda.
        Hadday maalmo goobaayeen xiddigiye, ayaa maalintii dambe waxaa loo
        sheegay inuu jiro nin Darawiishta ka mid ah, oo aad uga baaraandegey
        xiddigaha iyo maluugada iyo cilmi curaafiska. Halkaasay Cawrali cid u
        dirtay ninkii loo tilmaamay oo gurigoodii ugu yeertay gooray fiid hore
        tahay. Waxse dhacday inay ka naxday filidda aanay filayn inuu
        xiddigiyuhu noqodo Darawiishkii Bile oo farriinta uga keenay Cali-Maax,
        markay Darawiishtu duulaan uga soo baxday Xarun. Isla mar ahaantii
        Cawrali dareen kama qabin inuu Bile yahay ninkii habeenkii geerida
        Cali-Maax loogu soo warramay oo ay xeebta keligeed ka heesaysey, uga
        jawaabay heestay hadda doonayso in loo micneeyo, dabadeedna
        cirsan-ka-yeerka isugu sheegay intuu koray meeshay fadhidey meel ka
        korraysa oo dhagax dushiis ah.</p>
      <p>Waxaa jirtey in Bile iyo Cali-Maax ay aad iyo aad rafiiq u ahaayeen,
        Bilena uu ahaa ninkii geerida Cali-Maax Cawrala u sheegay habeenkii
        hore, haddaba markuu warkii geerida u sheegay Cawrala habeenkaas, bile
        kama tegin Cawrala’e kor ayuu ka ilaalinaayey ilaa uu cirsan-ka-yeer
        isugu sheegay markuu uga jawaabay heestay ku calaacalaysey, isagoo isla
        mar ahaantii tusaalaynaaya mabaadiida Darawiishtu inay tahay inaan nin
        Darawiish ahi mar haddii jahaad dalkiisa ugu jiro oo uu gaalo la
        dagaalamaayo aan la oran karayn hadduu jahaadka ku dhinto waa
        geeriyoodey ee la oranaayo wuu janna tegey.</p>
      <p>Cawrali intay shah u karisay Bile bay si fiican u dhoweysey, oo
        intaanay xaajaday ugu yeertay u furfuran sheeka dheer, iyo arar ka
        bixisay dhibaataday iyadiyo Cali-Maax soo wada wareen, markay doonnidu
        la degtey iyo siduu gacan ugu geystey oo baddii kaga soo bixiyey.
        Cawrali waxay aad ugu dheeraatay inaanu xaggeeda Cali-Maax ahayn nin la
        illaawi karo. Waxay kalo raacisay inay hadduu geeriyoodana si kastaba ha
        yeeshee ay dul tegayso qabrigiisa iyo halkuu ku naf baxay.</p>
      <p>Cawrali waxay ku tiri Bile “Bilow horta anaa kuu soo cid diray
        waxaanna doonayaa inaan caawaa aad kuugu xog waramo dabadeedna aad ii
        furtaa heestaan kuu sheegi doono, waayo waxaa laygu yiri aad baad ugu
        fogtahay cilmiga xiddigaha iyo maluugadaba. Heestanaa habeen dhoweyto
        ayaa anoo cidla iska fadhiya oo heesaaya ruux aanan arkayn tixraacay
        heestaydii oo ku soo dujey heestiisii saddexdan weerood oo aan kuu
        sheegi doono. Haddaan waraystayna inuu kay isu sheego ruuxii wuxuu i
        yiri “waxaan ahay cirsan-ka-yeer”.</p>
      <p>Bilaa hadalkii qaatay isagaan isu sheegin inuu isaga ahaa ruuxa
        heesta tiriyey ee cirsankayeerka isugu sheegay. Wuxuu yiri “waa runtaa
        Cawralaay oo aad baa la iigu xantaa cilmayadaad sheegtay, is faaninna
        maayee wax baan ka aqaan, Soomaaliduna waxay ku maahmaahdaa xiddiga
        sheeg cirka kaaga xeel dheer, xaryan wadowna badda kaaga xeel dheer,
        markaas waxaan filayaa inaan xaajada kaa murugtay intaan oddoroso kaa
        dherginaayo, ee bal si fiican oo tifaftiran iigu sheeg heestaad sheegtay
        miraheeda.”</p>
      <p>Halkaasay u sheegtay heestay ku heestay habeenkay badda ag tagtay iyo
        heestii cirsan-ka-yeerku ugu jawaabay. Wuxuu yiri Bile markay dhammaysay
        heesihii “waa tahay Cawralaay i maqal haddii arrintu intaa yahay wax
        dhib leh ma aha’e. heesta cirsanka-yeerku waxay tusaalaynaysaa haddaan
        sangaabta soo qabto, inanu Cali-Maax geerina ahayn nololna ahayne ee uu
        gal dhiig ah dhex yaallo. Marka gu’soruhu da’ana war sugan baa laga
        helayaa. Haddaan sii faahfaahiyana waa dhaawac dhimasho looga tegey,
        waase dhiig fuqayaa. Wuxuu kaloo raaciyey intaas Daraawiishkii Bile inuu
        isku deyaayo inuu bal xagga iyo bari u waraysi iyo baadidoon tago, oo ay
        Iyana Cawrali intaas samir iyo iimaan sii yeelato.” Cawrala waxay
        tusaalaysay inay intay samir yeelan karayso samrayso, laakiinse ay ka
        cabsi qabto in nin loo arooso, iyadoo aan weli Cali-Maax geeri iyo nolol
        midna ku hubsan.</p>
      <p>Wuxuu ugu dambaystii ku yiri “waxaan Cawralaay kaala dardaarmayaa
        inaadan arooskaas yeelin wax kastoo dhaca, haddaad soo baxsan kartidna u
        soo baxso galbeed ama Nugaashaas fog oo aan cidihiinna xeebaha degaa soo
        gaarayn. Midda kale haddaad ciyoon war iga weydid markaan bari tago
        waxaan aadayaa xaggaas iyo Xaruntii Taleexe ogow.”</p>
      <p>Halkaasa Cawrala iyo Darawiish Bile lagu kala tegey, oo Cawrala
        laysku soo haray Saluugla. Cawrala markaas ku tiri “Saluuglaay waadigii
        Darawiishkii maqlaayey ilaaddiisiiye, waxayna Soomaalidu tiraahdaa,
        saaxiibka ama saanec kuu ahaa ama sabab kuu ahaa’e waxaad ka soo talisaa
        saddexda hal midaan falo, inaan kudaalo, oo u kaco xaggas iyo galbeed
        fog iyo dhul aan la gaagaynin, oo duurgal bahal dibadeed noqdo, iyo
        inaan ninka la sheegaayo ood xaalkiisa ogtahay oori u noqdo, iyo inaan
        sidii kale oo ay ka fursanweydo yeelo?”</p>
      <p>Markay Carwali hadalkii dhammaysay ayaa Saluugli ku tiri “waa tahay
        Cawralaay dhammaysay oo xil weyn baad i saartay, oo waxaad i tusaalaysay
        inaan haddaan saaxiibaddaa runa ahay tala habboon ku siinaayo haddaanan
        ahaynna ku habaabinayo, haddaba, waxaad i siisaa ila saaddambe si aan
        uga soo fekero, waayo waxaa la yiri, hadday degdegsiiyo door dhalaan,
        kaadsiiyana kiish lacagay dhalaan, markaas aan ka baraandegee taladaas
        iga sug.”</p>
      <p>Cawrali waxay sheegtay inaanay waxba ka qabin muddaday Saluugli
        qabsatay, in kastay ku adkaysay inay soo dhakhsato, sababtoo ahayd waxay
        cabsi ka qabtay inay waxyaala kale, oo lama filaan ah, oo aanay ka
        tabaabulshaysan ka soo hormaraan taladay codsatay.</p>
      <p>Nasiibdarri, siday ka baqaysey, ayey la kulantay oo aroortiiba
        aabbeheed baa u yimid oo ku yiri “Cawralaay waa innagii is ogeyne sow
        wixii lagugu sheegaayey oo jacaylku sheegga ahaa kaama bixin intaan
        cidaha ka maqnaa. Midda kale waxaan filayaa inaad sidaan isku ogeyn aad
        diyaar u tahay in lagu arooso marka gugu da’o.” Wuxuu kaloo ku yiri
        “Ninkaan ku siiyey waad ogtahayoo waa nin maalqabeen ah oo marriin,
        masruuf, mood, madhax iyo wixii mulug adduunya ah buu ku mihiibsiinayaa.
        Waxaana ninkaas laguu siiyey xigsiisan ahaan markay gabartii kaa weyneyd
        ee walaashaa ahayd ka dhimatay.” Wuxuu kaloo ku yiri “waa inaad
        shaydaanka iska naartaa oo ninkaas xoolaha aan sheegay kugu derejeynaaya
        guriguu seexan lahaa cawskiisii, kebdihiisi iyo wax alla wixii lagu
        xardhi lahaa sii abidaa.”</p>
      <p>Cawrali aabbeheed wuxuu kula hadlaayey oo dhan labada dibnood uma
        kala furin oo eray uma celin, waxse uurkeeda ku soo dhacay markuu ninka
        maalkiisa, moodkiisa iyo maal adduunyahuu qabo ka sheekaynaayey inay
        waxyaalahaasi yihiin waxyaalihii geeladeed Saluugla aabbeheed sababay oo
        hunguriga ka soo ridey kuna kallifay inuu inantiisa siiyo oday geed
        labadible ugu xirta oo if iyo aakhiraba seejiyey.</p>
      <p>Waxay kaloo xan ku maqashay inuu ninku yahay nin qorqode iyo xilagube
        ah, oo geeridii walaasheed wax laga saaraayey, inay u dhimatay nabaro uu
        hangool ku gaarsiiyey maalin uu dilay.</p>
      <p>Ugu dambaystii, in kastaanay codkeedii kor u qaadin oo aabeheed
        maqashiin, waxay iskula faqday oo uurka iyo maanka oo wada jira ka tiri
        “Allahayow qaraaraa nimaad qaweddey guurkiisu, Allahayow qaraaraa quud
        aadan cunidiis dooneynin, Allahayow qaraaraa nimaan qalbigu raacaynin,
        Allahayow qiyaamaha ka daran qarqode guurkiisu, Qaadirow Ilaahow
        qisaasteer iga badbaadi.” Goortay ereyadaas cabbaar uurka kaga
        maansaboliday oo aabeheedna weli doc fadhiyo ayey ku tiri “abbe waadigii
        intaad adigu i oran lahayd yiree, bal afaraydan iga dhegayso.”</p>
      <p>Maalqabeenka geeliisa ramag, madar ku maalaaya,<br />
        Oo muluggii adduunyada qaboo, midigta loo saaray,<br />
        Nin micnaha magaalada yaqaan, yey maskabi dhaamaa,<br />
        Magalooti jaahila, oo haddana madax taagaaya,<br />
        Oo haddii muran idin dhex maro, meel ku jebinayaana,<br />
        Ninki birimagaydada yaqaan, yey maskabi dhaama,<br />
        Maangaab aan aqoon iyo lahayn, madadka haasaawe,<br />
        Oo mugdi habeen gudahayoo, marin habaabaaya,<br />
        Oo aan maraaciga haween iyo muxibadood haynin,<br />
        Oo aan miligiyo maansa gabay, mira ka sheegaynin,<br />
        Oo sida Maax waa maahire, mayey u horaynin,<br />
        Inaan meel cidla ah weytamaa, yey maskabi dhaanta,<br />
        Muudal weeye iyo nimaan, muqdarba ahayne,<br />
        Oo magligiyo hangoolayntu, waa meheraddiisiiye,<br />
        Waa wixii makalay weeladay, milaygii dayreede,<br />
        Murwana daryeelkeedu, waa xil iyo maamuuse,<br />
        Mar hadduu manfacii hunguri, mee ii oranaayo,<br />
        Inaan meerto guumays noqdaa, yey maskabi dhaanta,<br />
        Malabkiyo macaankiyo wixii, mid iyo maaheera,<br />
        Maantaas haddii lay wacoo, la i mihiibsiiyo,<br />
        Maalaydaa dacartoon rabaa, yey maskabi dhaanta,<br />
        Aabbow maqaan iyo waxaad moogtahaa badane,<br />
        Oo intaasoo masalooyinaan, maragsanaayaaye,<br />
        Haygu meherin aabbow, nimaanan muxibbadiis haynin,<br />
        Haygu meherin aabbow, nimaanan muxibbadiis haynin,<br />
        Haygu meherin aabbow, nimaanan muxibbadiis haynin.</p>
      <p>Bacdamaa Cawrali u dhalatay waxgarada aqoon leh cilmigana ay heer
        fiican ka gaartay, waxay damacday inay aabbeheed oo aan garasho iyo
        aqoonba la gudboonayn, gabaygaas ku fahamsiiso inay qiime iyo ahamiyad
        siinayso ninka raganimadiisa, wax garadnimadiisa, aqoontiisa ku saabsan
        dhaqanka guurka iyo daryeelidda ka dhexaysa ninka iyo murwada u dhaxda.
        Laakiinse, aanu maalku fara kasta ha lahaadee waxba ku fadhiyin haddii
        rukunnadaas guurka salka u ahi ay kala dhantaalan yihiin. Isla markaasna
        waxay si tafaftiran u tusaalaysay inaan guurka milgihiisu daduuc iyo
        afduub ku habboonayn ee uu ahaado kalgacal, iyo jacayl ka dhex dhasha
        labada ruux.</p>
      <p>Ayaandarrise, aabbeheed ma fahmin ula jeeddadii gabayga Cawrala,
        markaasuu intuu gambarkuu ku fadhiyey kor uga boodey oo kor u dhawaaqay
        oo yiri “wegerey! Ma taasaad keetay? Oo waxaan ku waaninaayey waad ka
        sii dartoo dibi dhashay? War Dalmarow iyo hooyadeedey bal kaalayoo
        dhegaysta waxa gabartan waalatay Ilaahay afkeeda ka keenay.”</p>
      <p>Qayladii uu odaygu qayliyey ayaa waxaa u yimid hooyadeed iyo
        walaalkeed Dalmar, iyo dad kale oo cidhii deriskooda ka mid ahaa.
        Haddaba, intii odaygii iyo hooyadeed iyo dadkii kale isku buuqayeen ayey
        Cawrali ka dustey aqalkii iyadaan la ogeyn, hase yeeshee in yar dabadeed
        yaa la tebey inay maqan tahay, markaas walaalkeed lagu yiri doon hadday
        ku diiddana keen iyadoo labadible u xiran. Sidii la faray Dalmar
        amminkiiba Cawrala waa soo helay wuxuu gurigii ku soo celiyey iyadoo
        labadible u xiran.</p>
      <p>Halkaasaa inta tiir aqalka dhexdiisa ah la qabadsiiyey labadible
        loogu xiray iyadoo ilmadu ka tililikh leedahay, hooyadeedna ku
        halaahalayso “tanu quus weeye oo belaa la tagtay ee ha la furdaamiyo
        hana loo kitaab furo intay goorigoor tahay.”</p>
      <p>Kolkay hadhgalkii ahayd ayaa ciddii oo dhami isugu timid gurigii, oo
        hadhimadii halkaas lagu cunay. Waxaa ka mid ahaa dadka ka soo qayb galay
        hadhimadii Cawrala adeerkeed, oo Cawrala aabbeheed u cid diray si uu
        ugala tashado bal wixii Cawrala laga yeeli lahaa. Adeerkeed wuxuu ahaa
        nin abwaan iyo waaya arag ah, aminkiibana markii soortii la soo dhigay
        ayuu Cawrala xarigii ka furay oo ku yiri “adeer Cawralaay i maqaloo
        agtayda soo fariiso soortan wax ka cun, waayo baahi inaad qabtaa
        indhahaaga iiga muuqata.”</p>
      <p>In kastoo adeerkeed si wacan oo raxmad leh u soo dhoweeyey iskuna
        deyey inuu soortii cunsiiyo, Cawrali laba iyo saddex jeer keliya oo
        dadduuc ah ayey gacanta gelisey xeeradii Mooliga ahayd ee soortu ku
        jirtey.</p>
      <p>Haddi hadhimadii la dhamaystay, ayaa Cawrala iyo adeerkeed laysaga
        tegey, oo loo faq daayey si uu uga baaraandego gabarta lagu yiri quus
        baa laga joogaa. Wuxuuna hadalkiisii ka bilaabay isagoo aad u araranaaya
        oo beerlaxawsanaaya Cawrala “Cawralaay adeer ugu horraystii waxaa
        filayaa inaan caad kaa iga saarrayn inaan ahay adeerka aabbahaa la
        dhashay oo naas la nuugey, maalintaad dhalatayna anaa ku soo baalleeyey,
        Cawralana kuu baxshay, markii kaa la iigu bushaareeyey.</p>
      <p>Midda kale waxaan ku xusuusinayaa inaan anigu sabab u ahaa cilmiga
        iyo aqoontaad soo baratay markaan aabbaa kula taliyey inuu dugsi Cadan
        kaaga daro. Intaas waxaa ii raaca, waxaan maqlay inaad diidday ninkii
        xoolaha badnaa ee xigsiisanka laguu siiyey, taasina mid lagaa filaayey
        ma’aha, waayo dantaada iyo tan reerkiinna midna ma’aha.</p>
      <p>Aniga qudhayda wuxuu iigu ballan qaaday, haddaad oggolaatid ninka
        lagu siiyey inuu i siiyo sidig geela. Haddaba maandheey ciroole guudka
        ka caddaaday baan ahee ha igu gacan sayrin, oo waxaadna ogaataa in la
        yiri saddex baa adduunyada laga waraystaa waxna laga weydiiyaa.
        Saddexdaas oo ah, uurku ciroole, adin ku ciroole iyo oogo ku ciroole,
        aniguna saddexdaas baan isugu jiraa ee yaanay waanadaydani kula fududaan
        oo inkaari aniga iyo labadaada waalid kaaga nagaga dhicin. Tan ugu
        dambaysa miyaadan maqal gabaygan waanada ah:</p>
      <p>Ma ogtahay ikhyaarkii ku raba, inaan la iska eedaynin,<br />
        Ma ogtahay abaalkiisu, waa inaad addeecdaaye,<br />
        Ma ogtahay ninkii uumiyaha, la ibtilaynaayo,<br />
        Ma ogtahay wixii khayr leh, baa lagu adkeeyaaye,<br />
        Ma ogtahay adduun nimaan lahayn, laga ilwaad roone,<br />
        Ma ogtahay dadkuba haatan, waw iima tiriyaaye,<br />
        Ma ogtahay inkaar waalid, waa eebo kugu taale,<br />
        Ma ogtahay ishiisaa ka daran, ololkii naareede.</p>
      <p>Maandhey hadal wuxuu qaaya lahaa waanana lahaa kuu dhammeeyey, ee
        inaan Alla ku qaadin arrinkaas ha nagu diidin.”</p>
      <p>Cawralaa markaas hadalkii qaadatoo tiri, “adeer waad ku mahadsan
        tahay waanadaad ii soo jeedisey, waxaanna ogsoonahay inaad wanaag
        ma’aha’e xumaan ila jeclayn. Waxaan kaloo leeyahay intaad gabayga ku
        sheegtay oo dhan waxba ka jira, laakiinse tixdii ugu qiima roonayd oo
        ahayd, ma ogtahay aqoon nimaan lahayn waa Allaw sahale, ma ogtahay
        markaad eray tiraahduu kugu ilaaqaaye.” Baa laga yaabaa inaad ula kac
        carrabka ugu dhifan, iyadoo suura gasha inay kaa tahay inaad
        qiimaynaysid waxyaalaha kale oo tixaha aad sheegtay ku jira, laakiinse
        aadan daryeelayn ahamiyadna siinayn aqoonta dadka u ah ifkii iyo
        ilayskii inta ifka iyo adduunyadan lagu nool yahay. Si kastaba ha kaa
        ahaatee hadalkaad i tiri waan ka soo fiirsanayaa go’aan buuxana wixii
        aan ka yeeli lahaa saaddambe iigu kaalay. Halkaasaa Cawrala inta
        adeerkeed nabadgeliyeeyey ku yiri “Cawralaay waad mahadsan tahay
        arrinkaasna aan kuugu imaaddo adoo niyadsan oo aanu ku noqosho iyo wax
        iska weydiin dambe lahayn.”</p>
      <p>Cawrala iyo adeerkeed saasay ku kala tegeen, isagoo, isagu aad u
        faraxsan, Iyana ay aad uga murugaysan tahay ballan qaadka ay ballaanba
        qaadday inay ka soo fiirsanayso waxay ka yeelayso arrinkuu ula
        yimid.</p>
      <p>Aroortii bay Saluugli u timid iyadoo taladay Cawrali weydiisatay ula
        socota. Haddii in yar lays nabdaystay ayey Saluugli “Cawralay anoo kula
        jeclaa inaad heshid ninkaad jeclaatay misna haddaan fekeray oo xag walba
        ka eegay waxa ila noqotay inaadan dhaafin wixii waalidkaa rabo, waayo
        waxa la yiri “haddii aad weydo waxaad doonaysid wixii dani ku baddaa la
        yeelaa.” Tu kalena waxaa iyana la yiraahdaa, hawadaaduna been bay kuu
        sheegtaa hantidaaduna runtay kuu sheegtaa markaas, sidaas darteed haddan
        xag walba ka rogay arrinkaas wuxuu iila ekaaday inaad been haweysatay oo
        nin aynaan ogayn runtii inuu nool yahay iyo in kale baad noloshaadii oo
        dhan ku xirtay. Intaas waxaa ii raaca oo aan so ogaaday inuu Cali-Maax
        gabar aroostay amminkiiba markuu halka ina kaga tegey oo Xarun galay,
        markaas maxaa kaaga maskab ah ninka aynaan ogayn inuu horta nool yahay,
        hadduu noolaadana rugtii arooskiisii cusbaa iyo minweyntiisii aan
        hurayn. Midda kale waxay tahay, haddii Eebbahayba kiin isu calfo miyaad
        naag kale oo eynigaaga ah dangalo u noqon karaysaa? Aniga taasi wey ila
        qaraar tahay oo wax murwo uga derjo liita marjirto, markay dadab naagi
        uga horraysey ka daba gasho. Tan u darri oo aan soo xansaday waxay tahay
        in warqaddaad u dirtay foolxumo ka raacday markuu akhrisan waayey oo uu
        dhiibay soddogiis iyo seeddigiis oo halkaas xaal gola jooga ah lagaga
        qaatay wixii aad warqadda ugu qortay. Haddaba ma ninka hadalkaagii
        macaanaa oo qiimaha lahaa xaalka ka bixiyey baad wax ka sugaysaa? Waxaa
        Cawralaay la yiri, ruuxii aan quus aqoon, isagaa quus ah, Cawralaay in
        kastoo aan aabbe iyo hooyo ina wada dhalin misana waxaad ii tahay
        walaashay dhaba ah, markaas sidaas darteed taladaydan ha fududaysan,
        waayo waxaan kaala baxsanayaa inaad reerkiinna ka dayrsantid oo aad
        nolol xun ku waartid.”</p>
      <p>Cawrali hadaladaas iyo talooyinkaas aanay ka filayn Saluugla aad iyo
        aad bay u damqeen, oo welwel iyo walaac u geliyeen. Laakiinse in kastoo
        ay ka dhadhamisay in hadalada qaarkood run ahaayeen, misana waxay ku
        adkaysatay oo goosatay, iyadoo adduun irrid walba kaga soo oodmay
        inaanay guurkiisa oggolaan ninkaas Geelle la yiraahdo. Waxay kaloo
        goosatay inay adeerkeedii ka sugaayey jawaabta sidaa ugu sheegto, inay
        go’aan ku gaartay inaanay oori u noqonayn Geelle nin kaleba ha joogee.
        Markay saas goosatay ayey Saluugla ku tiri “saan kaa filaayey ma yeelin
        oo tala nacab baad ii soo jeedisay, laakiinse aduun baa dad oo dhan iigu
        sokeeyee ha iga ag fogaan.”</p>
      <p>Saluugli waxay ka ballan qaaday inaanay ka fogaanayn, halkaasaana
        lagu kala tegey goorey tahay casar gaaban. Sidii ballanku ahaa arootii
        dambe, gooray tahay xigsiintii, ayaa adeerkeed u yimid iyadoo keligeed
        ardaaga fadhiga oo gacanteed midig murdisadeeda dhulka ku xardheysa. Ugu
        horreystiiba marku adeerkeed bariidiyey wuxuu ku yiri “maxaad Cawralaay
        gegida u fadhaysaa ma hawl kalaad weydey, mise arrinkaan isla ogeyn
        ayaadan weli go’aan ka gaarin?”</p>
      <p>Waxay ugu jawaabtay adeerkeed afareydan, iyadoo tusaalaynaysa inay
        weli diiddan tahay in loo dhiso ninkay diidaysay, waxay tiri:</p>
      <p>Haddaan lay garaabayn, haddaan idin garwaaqsiyo<br />
        Oo aan Layla garanayn waxier, gama’a ii diidey<br />
        Gartay weeye Naallow inaan, gegida jeexayey<br />
        Guurkii diidey nimaanan rabin, gogol wadaaggiisa<br />
        Guursi diidey Geelliyo nimaanan, gacalnimey hayne<br />
        Oo go’aankii ku siiyey, adaa gebegebayn doona.<br />
        Adeerow godkaad ila rabtaan, gudcur madow weeye<br />
        Guuldarrooyin hay badin iyo geesaas haweenaadka<br />
        Oo garba duubka iga daa ayaanan, uruga geeriyoone.</p>
      <p>Markay tixahaas dhammaysey ayaa adeerkeed ku yiri, “maandhey maxaad
        hadalkaas u tiri, midda kale waxaan ku leeyahay, in kastoo ay
        tixahaagaasi meel i damqeen, misna waxay lagama maarmaan noqon weydey
        inaan laguu jixinjixin, oo dhakhso arooskaagii loo dhammeeyo.”</p>
      <p>Siduu ku ballan qaaday Cawrala adeerkeed, amminkiiba aabbeheed iyo
        hooyadeed buu hadalkeedii u sheegay, wuxuuna ku dhiiri geliyey
        labadeedii waalid inaan dheg loo dhigin hadalkeedaase jujuub iyo
        garbaduub si degdeg ah lagu aqal geliyo.</p>
      <h2 id="arooskii-cawrala-loo-aroosay-geelle">Arooskii Cawrala loo
        Aroosay Geelle</h2>
      <p>Markii lagu heshiiyey wixii ka dhacayaa ha ka dhaceene, in Cawrala
        garbaduub loogu dhiso Geelle Geelbadane, ayaa isla mar ahaantiiba waxaa
        degdeg loo bilaabay qabanqaabintii arooska, iyadiina waxaa loo qaybshey
        oo la dul dhigay dad ilaaliya si aanay u baxsan.</p>
      <p>Waxaa kaloo dhacday in ninkii Geelle oo aan magaalada joogin loo cid
        diray inuu muddo yar ugu soo tabaabulshaysto arooskii Cawrala, oo uu
        muddo dheer sugaayey, marna ayba dhacday inuu ka quustay, oo ka samray
        guurkeeda.</p>
      <p>Afar caanamaal kaddib, ayaa Geelle soo galay magaaladii Xiisxarrago,
        isagoo hangool ku garba rogan, oo boqol geela iyo baarqabkoodii yarad u
        wada. Geelana waxaa ku jirtay sidigtii uu ugu ballan qaaday Cawrala
        adeerkeed.</p>
      <p>Intii arooskii la qabanqaabinayey Cawrala aad bay uga murugaysneyd
        garbaduubkaas loo garbaduubay Geelle, isla markaas jacaylkii hayey sidii
        iyo si ka daran ayuu ugu kordhay.</p>
      <p>Haddaba markay u caddaatay inaanay innaba sina uga fikan karayn
        xaalkaas, ayey midab doorsoontay oo waxay qurux iyo dhalaal u dhalatay
        maaley iyo catir u ekaatay.</p>
      <p>Waxaa dhacday haddaba, habeenkii la meherin doono habeenkii ka
        horreeyey, ayey Cawrali ku riyootay oo manaan lagu tusay, iyadoo
        Cali-Maax aroos ugu ah meesha la yiraahdo Mashacaleed, oo dhalinyaro iyo
        waayeelba loo dabbaaldegayo, cayaarta shirbaha la yiraahdo oo barigaas
        caanka ku ahna loo cayaaraayo.</p>
      <p>Mashacaleed waxay ku taallaa jarcaleedka hoostiisa oo ah meel ku dhow
        Gurifaras oo ah meeshii Cali-Maax lagu dhaawacay, markuu duullaankii
        Darawiishta ku jiray, waana meel il biya qabow ka soo baxayaan leh, oo
        darayo harac macaani oo da’ weyni ku yaalliin.</p>
      <p>Cawrala arooskaas buuxa oo ay riyada ku aragtay, looguna dabbaal
        degey, oo waxay Cali-Maax jacayl iyo kalgacal u qabtey oo dhan la
        mahiibsiiyey, karkiisiina ka dhacay, waxaa ugu war dambeysey markay soo
        baraarugtay oo haahaabatey hareereheeda mise waa waxba kama jiraan iyo
        meel cidla ah. Cawrali habeenkii intii ka hartay laba indhood isuma
        keenin, oo siday u soo jeeday ayaa waagii ugu galalac yiri. Cawrali
        intii ay ilgalaclaynaysey oo soo jeeddey habeenkaas dhawr jeer bay ku
        soo dhacday inay fikato oo guura gasho ilaa bari guntiis, misna way
        walwalaacday oo la ahaan weydey inay saas yeesho.</p>
      <p>Aroortii gooray tahay xigsintii, ayey Saluugloo u soo wareegtey ku
        tiri “Saluuglaay, haddaan kuu sheego arooskaan xalay riyada ku galay oo
        lagu dabbaaldegey waxaad oran doontaa waa waxaagii oo iga
        rumaysanmaysid.” Markaasaa Saluugli ku tiri “anigu waaba yaabbanahay
        sidaad u xusuusan doontid riyadii xalay, waayo riyada amminkiiba waa la
        illaawaa, balse wax iiga sheeg ku oran maayo waa waxaagiiye.” Cawralaa
        markaa hadalkii ku noqotoo tiri “Saluuglaay tani midaan ilaabi karaayo
        ma ahee, bal dhegeyso tixdaydan gaaban oo magaceedu yahay, muxibbada
        riyada uun ahay muhashadeedayba, oo aan ku tusaalaynaayo waxaan la
        kulmay iyo waxaan ku arkay oo dhan, waxay tiri:</p>
      <p>Matakhayey marsada Laasqoraan, muujey daaraha’e,<br />
        Oo miridhaan ku maray Maydh, iyo marinkii dheeraaye,<br />
        Dabadeed Mashacaleed u kacay, madanti weynayde,<br />
        Muslin haddii aynu nahay, magaydu waa ceebe,<br />
        Muftigiyo mashaayiikhda diin, mariye qiilkiiye,<br />
        Oo masalooyin waajiba halkaas, Cali maqbuuleeye,<br />
        Oo min aroosa lay geli, anoo lay mashxaradaayo,<br />
        Murwo iyo wixii madad lahaa, lay marxabadeeye,<br />
        I maaweeshe dhallintii shirbaha, muraansey qaadeysey,<br />
        Oo wiilkii Muraysiga ahaa, midigta lay saarye,<br />
        Oo Masar xariir iyo milmilah, i maraanmariye,<br />
        Mahad Eebbe weeye hurdadii, dhab u macaantey,<br />
        Oo maaxaan u jiidh go’ay jannada, miraha yaad quudnay,<br />
        Majarogadka mawijada gabliyo, maayadaha raacay,<br />
        Marmarna daruuraha cirkiyo, samada meehaabay,<br />
        Anigoo wixii iga maqnaa, la i mahiibsiiyey,<br />
        Oo maansha Allaahiye fadhiya, meelaan garanaayo,<br />
        Oo mafsuuday raaxada adduun, miridho weeyaane,<br />
        Ku mir kacay anoo meel cidla’a miyir la’aan jiifa,<br />
        Oo muusareenka iyo deedda dhici, maansha dhaxamaysan,<br />
        Muxibbada riyada uun ahay, muhashadeeday ba,<br />
        Malahayn manaamkii xalay baa, malihii beenaane,<br />
        Malahayn mayeygii da’ay baad, oon ku maalliyey,<br />
        Muxibbada riyada uun ahay, muhashadeeday ba,<br />
        Milay guurka xiddigaan tirsaday, ururkii ii muuqday,<br />
        Malahayn mareeg baad u geli, micile aarow’e,<br />
        Muxibbada riyada uun ahay, muhashadeeday ba,<br />
        Wixii aan mardaaddiyo ladnaan, miyir dekeynaayey,<br />
        Malahayn malabkaad heshaa, maaleey u doorsoomi,<br />
        Muxibbada riyada uun ahay, muhashadeeday ba,<br />
        Waa mugaal jacayl laga arkaa muraayad kuu dhowe,<br />
        Waa mangaade dhalanteed sidiisoo, lagu minhaadaaye,<br />
        Muxibbada riyada uun ahay, muhashadeeday ba,<br />
        Waa macaan iyo qaraar haddana, meel ku wada yaalle<br />
        Waa wax maahi kaa dhiga, markii lagugu maageero,<br />
        Ninkuu miray ayaa male yaqaane, mur iyo deebaaq dheh,</p>
      <p>Markay Cawrali dhammaysay gabaygaas ayaa Saluugli ku tiri “Cawralaay
        waa riyo la yaab leh riyadaad ku riyootay xalay, laakiinse waxaa ku
        xusuusinayaa ama riyood ama ha riyoon caawa waa lagu aroosayaaye ogow.”
        Halkaasay Cawrali ku quusatay markay haba yaraatee calaacalna ka weydey
        Saluugla oo ay dad oo dhan isugu kalsooni dhowaayeen.</p>
      <p>Siday Saluugli Cawrala ugu dardaarwerisey inta maalintii oo dhan
        arooskii la qabanqaabiyey, iyadoo Cawrala hadhimadii la siiyey luqmadi
        ka degi weydey, ayaa goortii gabbalkii dhacay la aqal geliyey iyadoo
        cagaha jiidaysa oo in kastoo duunkeedu joogay aan naf iyo nolol toonina
        ku jirin oo hammi iyo qammi la madoobaatey.</p>
      <p>Waxaa kaloo jirtey in xummad iyo darbad xoogle lagu qabtay maalintaas
        ay aroos gelaysey, hase ahaatee aan looga jixinjixin ee lagu guri geeyey
        iyadoo si daran u darbadaysan.</p>
      <p>In kastoo Cawrala arooskeedii loo dabbaal degey oo cayaaro, iyo
        wacdaro xoog leh loo sameeyey si loogu raalli geliyo, misana waxaa
        nasiibdarri ahayd waxaan murugo iyo urug ahayni ugama kordhin, jirradii
        ay la aqal gashayna waa ku sii korodhay ilaa ay ugu dambaystii ku
        kalliftay ninkii loo aroosay inuu isaga celiyo reerkoodii markay
        baanashadeedii iyo xannaanaynteedii dhibaatooyin ku noqdeen.</p>
      <p>Markay sidaasi dhacday oo Cawrala loo celiyey cidaheedii iyadoo weli
        sidii u jirran, ayaa ahaladeed wixii wax garad ahaa is tuseen in Cawrala
        nolosheedu halis ku jirto haddaan wax laga qaban. Sidaas aawadeed baa
        markaas Cawrala laga furay isagaan weli hanan ninkii lagu khasbay oo
        aanay jeclaan, kalgacal, niyad, iyo nafsadtoonna u hayn in loo arooso oo
        ay oori u noqoto. Waxaana loogu ballan qaaday in meesheedii laga siin
        doono gabar Cawrala ka yarayd oo walaasheed ahayd.</p>
      <p>Geelle waxaa ku khasbay inuu si hawl yar Cawrala ku sii daayo oo ay
        madax bannaanaato kaddib markay bukaan iyo jirro ka bixi weydey,
        werwerkuu ka qabay dhegxumadii hore uga raacday walaasheedii ka weynayd
        oo wax laga saaraayey inuu isagu sababay oo ay u geeriyootay nabar uu ku
        dhiftay doogtiisii, oo ay markaas dheg xumo labaad iyo geeri ku
        noqonayso hadday Cawralina ku geeriyooto iyadoo weli gurigiisa
        joogta.</p>
      <p>Markaas sidaas aawadeed ayuu u yeelay inuu iska sii daayo Cawrala,
        halkeediina laga siiyo gabar kaloo ka yarayd.</p>
      <h2 id="geeridii-cawrala-iyo-baroordiiqii-iyo-u-ducayntii-cali-maax">Geeridii
        Cawrala iyo Baroordiiqii iyo u Ducayntii Cali-Maax</h2>
      <p>Markii Cali-Maax dhiigkafuqay oo uu ku bogsaday gurigii Warsame
        Warfaa uuna damacsan yahay inuu aado Cawrala iyo magaalada Xiis oo ay
        deganayd, ayaa nasiibdarri loogu soo warramay in Cawrala la aroostay
        muddo yar horteed. Aad iyo aad buu Cali-Maax warkaas uga murugoodey oo
        uu fallaar ugu noqday. Wuxuuna goostay inuu is illaawsiiyo oo iskaga
        samro Cawrala mar haddii la guursadey oo ay soddohowday.</p>
      <p>Waxaa jirta oo caadooyinka iyo dhaqanka Soomaaliyeed oo qotada dheer
        ka mid ah, in mar haddii gabar la guursado, oo ay soddohowdo inaan ninna
        xumaan iyo samaan soo hadal qaadi karin, haddiise innaba nin ku kaco oo
        uu gabar la guursaday yiraahdo waa jeclahay, ama waa jeclaa, waxaa la
        saaraa xaal.</p>
      <p>Haddaba, Cali-Maax isagoo Cawrala jecaylkeedii aad ugu dheer yahay,
        ayuu isagoo daryeelaaya dhaqanka iyo caadooyinka Soomaaliyeed iskaga
        samray Cawrala oo iska dhaafay soo hadal qaadkeedii, si aan berry ka
        maalin loogu ceebayn ruux murwa ah, oo la qabo hadan haynteeda.</p>
      <p>Iyadoo ay haddaba, sidaas tahay oo uusan Cali-Maax weli Xarun iyo
        Taleex iyo reerkiisii dib ugu noqon ayaa goor aroorya ah nin xaggaas
        Xiis iyo Maydh ka yimid ugu warramay in Cawrali sakaraad noqotay mar
        alla markay guri gashay, dabadeedna ninkii aroostay laga furay oo ay
        madax bannaan tahay. Markuu Cali-Maax saas maqlay ayuu farriin ah in
        Cawrala la siiyo u diray cidaheedii, waana loo soo oggolaaday inuu
        guursado in kastoo ay weli jirranayd.</p>
      <p>Haddaba waxaa nasiibdarri ahayd in Cawrali ka soo toosi weydey
        nabarkii lagu dhiftay maalintay aroos gashay, oo siday sidii bukaan ugu
        ahayd ku geeriyootey magaalada Xiis maalin maalmaha ka mid ah iyadoo
        aanay weli Cali-Maax hanan, in kastoo lala socodsiiyey in loo oggolaaday
        inay ooridiisa noqoto. Waxaana hadal ugu dambeeyey intaanay naftu
        dhaafin tixdan gabayga ah oo ay u sheegtay geeladeed Saluugla oo dhanta
        ku haysey. Waxay tiri:</p>
      <p>Naftu waa macaan tahay intay, mala awaalayso,<br />
        Wa maqaama weyn tahay intay, maasha talinayso,<br />
        Ha yeeshee, masuubada heshaa, magaceed waw hooge,<br />
        Jacayl waa macaan yahay intaad hayso midhihiise,<br />
        Waa muusiiqa raaxa leh intaad, milaygii dhawraysid,<br />
        Ha yeeshee, haddii uu ku miro, mililkii waa hooge,<br />
        Cali way macaanaa markuu, midigta ii laadshey,<br />
        Waa mahadshay araggiisi hore, mayey la moodkiiye,<br />
        Ha yeeshee, markaan muuqii gabay, maqalkii wey hooge,<br />
        Mar haddaan waxaan mohanayiyo, mudanihii waayey,<br />
        Micne maleh adduuyadu haddaanan, maahad ku waarayne,<br />
        Mootkoo i dilaa ka roon, miiska aan ahaye,</p>
      <p>Waxaa haddaba dhacday, in Cali-Maax loo sheegay geeridii Cawrala goor
        fiid hore ah, isagoo ceelka la yiraahdo Badhan oo ay weli Daraawiishi
        degganayd jooga, warkaasi Cali-Maax wuxuu ku noqday fallaar oo kale oo
        muddo saacada ah, ayuu aamusnaa oo eray qudhi ka soo bixi waayey urugo
        daraadeed.</p>
      <p>Habeenkaas Cali-Maax wuxuu u ahaa habeen baas oo uu tiiraanyo iyo
        telel la ledi waayey, oo waagiina ugu beryey isagoo sidii u soo jeeda.
        Markii waagii beryey oo ay weli barqo gaaban tahay ayuu fardihii ka soo
        dhex qabsaday faras xamar ah oo jilba madow. Waxaa dhacday haddaba, in
        niman jaallayaashiis ahaa ay weydiiyeen meeshuu faraska u heensaystay,
        halkaasoo uu u sheegay inuu aadaayo naxariistii jaana alla sidii
        qabrigeedii oo uu u soo ducaynaayo una soo qoraannaqaayo mar hadday
        jacaylkiisa dartiis Cawrali u geeriyootay oo u god gashay.</p>
      <p>[Cali-Maax oo loogu soo warramay inay Cawrala geeriyootey, dabadeedna
        isagoo ku jeeniqaaran haraggii shabeelka, faras u heensaystay inuu u soo
        duceeyo gacaladiis, isagoo ay u wehelyeelayaan niman kaloo Daraawiish
        ah.]</p>
      <p>Markuu saas u sheegay jaallayaashiis ayaa afar iyagii ka mid ahi
        yiraahdeen “waa ku raacaynaa Caliyow oo kuu wehelyeelaynaa ilaa meeshaad
        ku simeysid oo gacaladaa taal.” Halkaasaa Cali-Maax oo ku jeeni qaaran
        haraggii shabeelkii uu dilay iyo afartii nin oo kale fardihii loo koray.
        Isagaana ugu horraystii faraskii uu ku joogey nadagii ugu hor dhiftay oo
        booddadii faraskii boodeyba geeraarkan ku qaaday. Wuxuu yiri:</p>
      <p>Warka xeeb laga keenay, waa xabiibtay go’dee<br />
        Xamarow xakama diidow, xanfar duulay la moodyow,<br />
        Xawaaree orodkaagoo, Ximan jeefag ku dhaafoo,<br />
        Waan xawaal dhigayaaye, caawa Xiisa i gee,<br />
        Warka xeel laga keenay, waa xabiibtay go’dee,<br />
        Xamarow xakama diidow, xanfar duulay la moodyow,<br />
        Xawaaree orodkaagoo, Ximan jeefag ku dhaafoo,<br />
        Xaq laygu lahaa, iyo xus baan dhigayaaye,<br />
        Waan xawaal dhigayaaye, caawa Xiisa i gee,<br />
        Warka xeeb laga keenay, waa xabiibtay go’dee,<br />
        Xamarow xakama diidow, xanfar duulay la moodyow,<br />
        Xawaaree orodkaagoo, Ximan jeefag ku dhaafoo,<br />
        Qalbigay xanafoonoo, xummad bey derdertee,<br />
        Waan xawaal dhigayaaye, caawa Xiisa i gee,<br />
        Warka xeeb laga keenay, waa xabiibtay go’dee,<br />
        Xamarow xakama diidow, xanfar duulay la moodyow,<br />
        Xawaaree orodkaagoo, Ximan jeefag ku dhaafoo,<br />
        Xabadkaa i dakaamoo, waan xabeebsanahee,<br />
        Waan xawaal dhigayaaye, caawa Xiisa i gee,<br />
        In kastoo la xiddeeyo, aroos loo xaradheeyey,<br />
        In kastoo xoola badnaa, iyo xiriir loogu hagoogey,<br />
        Xirribtii indhahaygiyo, xubnahaygay ahayde,<br />
        War xiskii i dhinnaayo, Xadeed weyn ku habaabee,<br />
        Xamarow xakama diidow, xanfar duulay la moodyow,<br />
        Xawaaree orodkaagoo, Ximan jeefag ku dhaafoo,<br />
        Waan xawaal dhigayaaye, caawa Xiisa i gee,<br />
        Waan xawaal dhigayaaye, caawa Xiisa i gee,<br />
        Waan xawaal dhigayaaye, caawa Xiisa i gee,</p>
      <p>Halkaasay Cali-Maax iyo afartii nin oo u weheliyeelaysey oo fardihii
        ku wada joogay ka dhexeen hal habeen meeshay ka tageen oo ahayd meesha
        la yiraahdo Badhan ilaa Xiis.</p>
      <p>Waxay Cali-Maax iyo jaallayaashii la socdey galeen magaaladii Xiis,
        gooray tahay maalin Khamiiseed makhribkeed. Mar alla markii la ogaadey
        nimanka magaalada soo galay oo fardaha watay in Cali-Maax ku jiro, ayey
        Saluugli amminkiiba u tagtay Cali-Maax oo ugu warrantay siday Cawrali u
        jeclayd una sheegtay heesahay iyo gabayaday u tirisay oo dhan, isla
        markaas waxay u sheegtay sidii laysugu tegey Cawrala oo nin loogu
        guuriyey aanay raalli ka ahayn, dabadeedna isagoo aan ninkii lo dhisay
        weli hanan, ay jacaylkaaga iyo kalgacaylkaaga Cali-Maax u
        geeriyootey.</p>
      <p>Halkaasaa Cali-Maax habeenkii diyaariyey wanan iyo geel uu ugu Quraan
        naqo iyo wadaaddo u duceeya oo Quraanka tirsigiisoo dhan ku dejiya
        aroortii. Habeenkaas Cali-Maax waxay u ahayd habeen baas oo laba indhood
        haba yaraatee isuma keenin ilaa waagii ugu beryey siduu u soo
        jeedey.</p>
      <p>[Cali-Maax oo gacaladiis Cawrala qabrigeedii dul fadhiya oo uga
        jawaabaaya warqaddeedii jacaylka ahayd, duco iyo baroordiiqna uga
        qoraaya warqadda dhinaceedii kale.]</p>
      <p>Aroortii oo Jimca ahayd ayuu markaas ugu Quraan naqay laba tuldood
        iyo wanan badan. Saladdii Jimcena waxaa lagu dul tukadey qabrigeedii.
        Hadaba, markii salaaddii la tukedey oo la salaamadaysanaayo, ayuu
        Cali-Maax ka dhex kacay raggii oo intuu qabrigeedii xagga madaxa ka
        fariistay gacantiisa bidix ka soo furay qardhaastii ugu xirnayd.
        Qardhaastaasoo ahayd xaashideedii jacaylka oo ay ugu diray Cawrali
        markuu Taleex joogey dabadeedna uu murtidii ku qorrayd macaankeedii u
        quuri waayey inuu tuuro dabadeedna uu sidii qardhaaseed u dahaartay oo
        gacanta bidix ku xirtay.</p>
      <p>Halkaasuu intuu warqaaddii sida qardhaasta u duuduubnayd kala
        bixiyey, qalinna la soo baxay oo dhinaceedii kale kaga qoray jawaabtuu
        Cawrala xaashideedii uga jawaabayey. Wuxuuna ku qoray laba gabay oo uu
        midna ugu baroordiiqaayey midna ugu ducaynaayey. Wuxuu yiri:</p>
      <p>Cawralaay gacalo,<br />
        Cawralaay johorod baad ahayd, jamatay laabtaydu,<br />
        Waxaad ahayd jannadaan rabo, jawda uu lahaaye,<br />
        Hayeeshee, jacayl waxaa ka adag, calafka jaangoyne,</p>
      <p>Cawralaay, naxariistii janna Alla siiyey, hoygii jannada Alla geeyey.
        Ilaahay raxmaddiisa ugu roonaayey, waxaad iga guddoontaa anoo uurka iyo
        laabta kaaga ooyaaya salaan kalgacal oo kasha iyo laabta ka soo
        go’day.</p>
      <p>Midda kale waxaan kaa baryayaa oo kaa codsanayaa<br />
        inaad i saamaxdaa oo haddaan naftaada sa[…]<br />
        raalli ahaataa, waayo maalintaan badda kaa s[…]<br />
        saacaagaan ahaa maantana geeridaadaan sab[…]<br />
        ahay.</p>
      <p>Cawralaay dabayshaday dorraade, deri ma geeriyootay,<br />
        Daartii aakhiro la hubiyo, degelkii mow fooftay,<br />
        Oo ma dardaarankii aad tiara, dacar i leefsiiyey,</p>
      <p>Mar haddaad Cawralaay geeriyootay oo aakhirow hoyatay anaad igu
        dhaaftay jacaylka dhiifihiisii iyo doogihiisii.</p>
      <p>Ogoobey jacayl dihashadiis waa dab iyo naare,<br />
        Ogoobey waa soo duxanayaan, daqaradiisiiye,<br />
        Ogoobey waa doog aan lahayn, daawo iyo baane,</p>
      <p>Waxaan ahay Cawralaay, nin ogsoon ama dareen ka qaba inuu sababay naf
        uu daawadeeda hayey, oo markaas damiirkiisa dab iyo shiil lagu hayo oo
        ka qoomamoonaaya sagleelihii iyo saymihii dhacay oo uu masuulka ka
        ahaa.</p>
      <p>Ogoobey damiirkiyo qalbigu, way damqanayaane,<br />
        Ogoobey dam baan ahay indhaha, daalaadhacaynaaya,<br />
        Ogoobey anigaa dulmiyoo, dilay xabiibtaye,<br />
        Ogoobey anigaa deldeloo, dembi i haystaaye,<br />
        Ogoobey deyn baan qabaa la iga deynayne,<br />
        Oo waxa deyradaa dhigayba, waa dib u dhacaygiiye,</p>
      <p>Cawralaay haddaan axadho xaajada anoo dembiga iska leh oo aanan
        cudurdaaranayn, misana waxaa u masuul ahaa saymihii dhacay waxaadan
        ogayn intaad ifka joogtay oo kaa dahsoonaa. Waxaasoo ahaa wax la
        yiraahdo aqoondarri oo aniga buro ii ahayd, oo aan ogaa</p>
      <p>[…] aan xaasnidaada helay. Waxaan maalintaas<br />
        […] inaanay doqonnimo iyo dullinimo kale jirin<br />
        […] aqoondarri ahayn.</p>
      <p>Cawralaay ninkaan deelka, iyo daalka kala soocin,<br />
        In kastuu dircoon yahay, haddana doqonnimow dhowe,<br />
        Ogoobey aqoondarridu, waa dulliyo leellele,<br />
        Waa darxumo iyo xoog ninkay, dacalka saartaaye,<br />
        Waa danqaare waaweyne, haddaan laga digtoonaanin,<br />
        Ogoobey daacuunkiyo ka daran, dabargo’iisiiye,</p>
      <p>Sidaad ogsoon tahay, waxaad Taleex iigu soo dirtay xaashi jacayloo
        qaaya leh, oo aanay murtidii ku qorrayd macaankeedii iyo miraheedii
        innaba wax la quuro ahayn. Xaashidaasi waxay igu taftaaftay jacayl iyo
        muxibbo iyo kalgacal aanan hore kuugu hayn. Waxse nasiibdarri ahayd
        Cawralaay, aqoondarridayda aawadeed inaan akhrisan waayey xaashidii oo
        aan markaas u dhiibey niman aanu deris cusub ahayn oo aan keen isla
        doonayn. Waxayna xogtaydii la ogaadey i geyeysiisey in bari guntiis la
        iga tuuryeeyo meeshaan Xiis iyo meeshaad degganayd ka soo beegi
        lahaa.</p>
      <p>Bari markaan tegeyna duullimaadkii Darawiishtu Ingiriiska ku
        kicinaysey baan qayb weyn ka qaatay, hase ahaatee intaanan xeeb iyo
        doonyihii wax ka qabsan ayaa lay dhaawacay oo mayd ahaan la iiga tegey.
        Muddo dheerna oo aan ka soo geyoon waayey waxaan ku noolaa cidla
        ciirsila, oo calafkaygu iyo cuntadaydu ahaayeen caleenta iyo miraha
        Caleed. Waxaana wheel ii ahaa habar dugaag oo dhan, habaar qabaha
        shabeelna habeen buu i miroo haaro iga jeexay anoo tii Ilaah jooga oo
        bawda ka jaban. Si kastaba ha ahaatee, wax kastana aan la kulmee Ilaah
        iga soo badbaadi dhibahaas i helay, laakiinse waxaan uga jeedaa oo ay
        sabab u yihiin Cawralaay dib u</p>
      <p>dhicii aan dib kaaga dhacay oo ku soo g[…]<br />
        taan aroos aadan raalli ka ahayn laguu hoyn […]<br />
        Cawralaay wey qoommamiyo ciil aanan ka […]<br />
        rayn inaad jacaylkayga dartiis u geeriyooto.<br />
        Warqaaddii daboollayd, markii daaha laga qaaday,<br />
        Oo dareenku galay uumiyaha, duq iyo waayeelka,<br />
        Ogoobey dul iyo laga tuur, deliya dhaadheere,<br />
        Daraawiishta heegani, markay bari duleeydaysey,<br />
        Hadaan dayr la ii dhigin, ama dabin la ii qoolin,<br />
        Ogoobey daryeel iyo aroos, iyo dereg ma weydeene,<br />
        In kastaan dagaal iyo ku jirey, dullan iyo weerar,<br />
        In kastay i dershayn, kuwaan deris wadaageyney,<br />
        Ogoobey anigaa dayacay, dahab la mooddiiye,<br />
        Wixiise daayinkay qoray ayaan, abid ku deyneyne,<br />
        Nin Darwiisha waa lagu yaqaan, dirirta gaalaade,<br />
        U daryeel dalkaagii hadday, daano iga gaartey,<br />
        Duur waxaan ku noolaa beryoo, debedda meeraayey,<br />
        Wixii aan caleen daaqayeyoo, doogga guranaayey,<br />
        Bowdada waxaan duubayayoo, keli is daaweeyey,<br />
        Dabaysha iyo fooraha waxaan, degel madoobaadey,<br />
        Wixii aan atoor dilanayoo, dabin u tuuryeeyey,<br />
        Wixii aan dab waayayoo la baxay, madag intaan doontay,<br />
        Wixii aan biyaha doonayoo, oon i dili gaarey,<br />
        Derbi dhagax waxaan xaartayoo, keli is duubaayey,<br />
        Dabaxiir shabeel ahi wuxuu igu dul meeraayey,<br />
        Denbi kuma lahayn Cawralaay, dib u dhacaygiiye,</p>
      <p>Ogoobey Cawralaay, in kastoo hadda adiga iilka laguu hooyey, inaanu
        jacaylkii ku helay madi ahaaneynin ee uu aniga igu reebayo diifihiisi
        iyo hiirtaanyooyinkiisii oo aan lagaba yaabin inaan muddo dheer ifka
        kaaga dambeeyo.</p>
      <p>Ogoobey haddii diririku dhaco, dayaxu gaadowye,<br />
        Ogoobey haddaan daaqu bixin, duunyo la cayrowye,<br />
        Ogoobey waxaan ka danbayn, laba diraacoode,<br />
        Afartaasi waa iga dubnixid, dharigu hayn waayey,<br />
        Oo aan deegaye gacaladay, ugu baroordiiqay,<br />
        Afar kalena waa iga duce, balaan daliileeyo,</p>
      <hr />
      <p>Cawralaay, samadoo onkodaysiyo salaanbeyda hilaaciyo sibbaakhayli la
        moodyey, Soodhowaadka waagiyo qoraxdoo soo bixi doonta sagaalkeeda
        lahayday, Suuge iyo Manaayoo sarmeweydo ku hoortay iyo saxaansaxada
        uduggeeda lahayday, Sanqaroorka qoraa iyo suunniya biciida lahayday,
        Siijeedkii dhisnaa iyo soojeedkii qummanaa iyo shabeelka socodkiisa
        lahayday, Sinnaanta Maraagiyo dhererka Siiqa lahaydey Soogaanta
        darmaanoo gu’sooraha daaqday sideeda guudku saynax ahaayey, Gudguduudka,
        Sagaaro soohdintaa sararteeda midabkeedu sansaanyey Sida Weylasubkana
        subaxdii wirwiraaya Soomaali hablaheedu qurux bey ka sinmaane
        sedbursiiyo lahayday, Quruxdeedu sugnayday, siraadkii indhahaygow, Si
        wanaagsan u seexo, oo malaa’igtii safsafnayd iyo sallallahu rasuulkii ku
        sagootiye hee dheh.</p>
      <p>Cawralaay marna saacaaga ahaa, marna sababtaada ahaa, marna saacaaga
        ahaayoo markii aad saxariirtay oo aan sacabbada kugu qaaday, markaas
        saacaaga ahaa, marna sababtaada ahaayoo, godkanaad silic jiiftid anigaa
        sababtiisa ahaa, oo waa sed Eebbe qoree iga saamax ahow, oo ducadayduna
        waaye.</p>


    </div>
  </main>
</body>

</html>