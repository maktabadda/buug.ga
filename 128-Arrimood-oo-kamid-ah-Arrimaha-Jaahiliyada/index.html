<!DOCTYPE html>
<html lang=so prefix="og: https://ogp.me/ns#">

<head>
  <meta charset=utf-8>
  <title></title>
  <meta content="" name=description>
  <meta content=#212121 name=theme-color>
  <meta content="dark light" name=color-scheme>
  <meta content=#ffffff name=msapplication-TileColor>
  <meta content="width=device-width,initial-scale=1" name=viewport>

  <meta content=website property=og:type>


  <link href=stylesheet.css rel=stylesheet>

</head>

<body>
  <main class=normalize>
    <div class="content">
      <h1 class="title">128 Arrimood oo kamid ah Arrimaha Jaahiliyada – Shaykh
        Muxammad bin Cabdulwahaab</h1>

      <p lang="ar" style="text-align: center;">
        كتاب «١٢٨ مسألة من مسائل الجاهلية»<br />
        للإمام محمد بن عبد الوهاب رحمه الله تعالى<br />
        وترجمة معانيه إلى اللغة الصومالية<br />
        بقلم<br />
        محمد آدم إبراهيم شاكر
      </p>
      <p style="text-align: center;">
        shaakir123@hotmail.com
      </p>
      <p>Wuxuu yiri Sheekh Muxammad ibnu Cabdiwahaab Allaah Koreeye ha u
        naxariistee:</p>
      <p>Kuwani (waxa kitaabkaan uu ka hadlaayo) waa arimo uu Rasuulka ﷺ ku
        khilaafay (kaga hor yimid, uu ku diiday) wixii ay ku dul sugnaayeen ahlu
        jaahiligii Ahlu Kitaabka ahaa (waa Yahuud iyo Nasaara) iyo ummiyiintii
        (waa mushrikiintii Carbeed)</p>
      <p>Waana wax uusan ka kaaftoomin qofka Muslimka ah garashadeeda (inuu
        garto arimahaani uu Rasuulka ﷺ inkiray ee Jaahiliga ahaa).</p>
      <p>Lidka (wax wax ka soo hor jeedo) waxaa muujiyo quruxdiisa lidka
        (kale) (wixii ka soo hor jeeda oo kale) (qof dheer wuxuu dhererkiisa aad
        u muuqanayaa markuu qof gaaban la socdo, ama qofka fiican waxay
        fiicnaantiisa aad kuugu muuqanaysaa markaad qof xun aragto) –
        waxyaabahana waxay ku cadaadaan wixii ka soo hor jeedo.</p>
      <p>Waxa ugu muhiimsan ee arinkaasi (jaahiliga) ku jira uguna khatarnimo
        daran waa qalbiga uu rumayn waayo wuxuu la yimid Rasuulka ﷺ, haddii uu
        ku darmo arrinkaasi (oo rumayn-la’aanta ah) wanaag u arkid waxa ay ku
        sugan yihiin jaahiliinta khasaaradii way dhamaystirmatay (oo khasaaro ma
        dhinno hadii wixii uu Rasuulka ﷺ la yimid la rumayn waayo wanaagna loo
        arko waxa ay jaahiliinta ku sugan yihiin) siduu yiri Allaah Koreeyee:
        “Kuwa rumeeyay baadilka kuna kufriyay Allaah kuwaasi waa kuwa
        khasaaray.”</p>
      <ol type="1">
        <li>(Mas’alada koowaad ee uu Nabiga ﷺ ku khilaafay kuwaasi waxay ahayd)
          ayaga (waa jaahilayada) waxay (Allaah) ku caabudaan ayagoo kula
          wadaajinaayo saalixiinta baryada Allaah iyo cibaadadiisaba (waxayna
          sidaasi u yeelayeen) ayagoo rabaan inay saalixiinta uga ergo noqdaan
          Allaah agtiisa (waxayna sidaasi u sii yeelayaan) maladooda ay u
          maleenayaan darteeda in Allaah uu jecelyahay arinkaasi (ay sameenayaan)
          iyo in saalixiinta ay jecelyihiin arinkaasi, siduu Allaah koreeyee
          yiri:</li>
      </ol>
      <p>“Waxay caabudayaan (mushrikiinta) Allaah sukadiisa wax aan dhibaynin
        (haday iska dhaafaan) waxna aan u taraynin (hadday sameeyaan) waxayna
        leeyihiin kuwaani waa kuwa nooga ergo noqonayaan Allaah agtiisa.”</p>
      <p>Allaah Koreeye wuxuu yiri: “Kuwa sameestay Allaah sukadiisa awliyo
        (waxay leeyihiin) uma caabudayno kuwaani waxaan ka ahayn inay noo
        dhaweeyaan Allaah u dhawaansho.”</p>
      <p>Tanina (waxay mushrikiinta sameenayaan) waa mas’alada ugu wayn ee uu
        ku khilaafay Rasuulka ﷺ mushrikiinta, wuxuu la yimid (Nabiga ﷺ) Ikhlaas
        (Diinka oo Allaah loo barax tiro), wuxuuna sheegay in Ikhlaasku yahay
        Diinkii Allaah uu ula soo diray Rususha oo dhan, iyo inaan la aqbalaynin
        acmaasha Ikhlaas maahanee, wuxuuna sheegay in qofkii sameeya waxay
        wanaajisteen (oo ay ayaga wanaag u arkayaan) in xaqiiqdii uu Allaah ka
        xarimay Jannada hooygiisana uu ka dhigay Naarta.</p>
      <p>Tanina waa mas’alada darteeda ay ku kala tageen dadka ayna ku kala
        noqdeen Muslim iyo gaal, waana mida ay agteeda ka dhacday cadaawada
        (waxa lagu kala coloobay waa arinkaan), darteeda ayuuna Allaah u
        jideeyey Jihaadka siduu Allaah yiri:</p>
      <p>“La dirira gaalada ilaa laga waayo fitno (shirki) Diinkana u ahaado
        (u saafi garoobo) dhamaantiisa Allaah.”</p>
      <ol start="2" type="1">
        <li>Jaahiliyada waxay ahaayeen kuwo ku kala tagsan diinkooda, siduu
          Allaah Koreeye yiri:</li>
      </ol>
      <p>“Koox kasta waxay haystaan ayay ku faraxsan yihiin,”</p>
      <p>sidaasoo kalena (way ku kala tagsanaayeen arimaha) aduunyadooda,
        waxayna u arkaayeen in arinkaasi (kala taga ah) uu sawaabka yahay,
        wuxuuna la yimid (Rasuulka ﷺ) in lagu midoobo Diinka (Islaamka) waxa
        uuna kula yimid qawlkii Allaah:</p>
      <p>“[Allaah] wuxuu idinkaga jideeyey Diinka wixii uu kula dar-daarmay
        Nuux (nabadgelyo iyo naxariis korkiisa ha ahaatee) iyo wixii aan kuu
        waxyoonay (adiga Rasuulka ah ﷺ) iyo wixii aan u dardaarannay Ibraahiim
        iyo Muusa iyo Ciise nabadgelyo iyo naxariis korkiisa ha ahaatee
        (dardaarankaasi oo ahaa) in aad oogtaan Diinka aydaana ku kala tagin
        Diinka dhexdiisa.”</p>
      <p>Waxaana uu yiri Allaah Koreeye: “Kuwa kala geeyey Diinkooda ahaadayna
        kooxo kooxo waxba ugama mid tihid (meelna kama soo gashid ayagana meelna
        kaama soo galaan waxba isuma ihidiin),”</p>
      <p>wuxuuna Allaah inooga reebay qawlkiisa u ekaanshiyaha (isu ekeen
        siinta) kuwaasi:</p>
      <p>“Hana ahaanina kuwii kala tegay oo kale isna khilaafay ka dib markuu
        u yimid aayaatkii cad cadaa,”</p>
      <p>wuxuuna nooga reebay (Allaah) kala taga aduunyada dhexdeeda:</p>
      <p>“Qabsada xariga Allaah dhamaantiina hana kala tegina.”</p>
      <ol start="3" type="1">
        <li>(Mas’alada 3aad uu Nabiga ﷺ ku khilaafay jaahiliyada waxay ahayd in
          ay u arkayeen) in la khilaafo oo laga hor imaado waliyul amriga (qofka
          madaxda ah) iyo in loo hogaansami waayo ay tahay fadiila (wax wanaag
          dheeraad ah leh), maqlidana (waliyul amriga warkiisa la maqlo) iyo
          adeecida (amarkiisa la adeeco waxay u arkaayeen) dulli iyo ihaano
          (liidnaan ayay u arkayeen), wuuna ku khilaafay Rasuulka ﷺ jaahiliyadaasi
          wuxuuna amray in lagu sabro tagri falka madaxda, wuxuuna amray maqlid
          iyo adeecid madaxda loo sameeyo (waa wixii macruuf ah) iyo in loo
          naseexeeyo (markii ay qaldamaan), wuuna adkeeyay Rasuulka ﷺ arinkaasi
          wuuna muujiyey wuuna ku cel celiyey.</li>
      </ol>
      <p>Sedexdaanina waa midda uu (Rasuulka ﷺ) ku aruuriyay wixii uga ansaxay
        saxiixa oo ah inuu yiri (Nabiga ﷺ):</p>
      <p>“Allaah wuxuu raali idinkaga noqonayaa sedex (arimood) oo ah inaad
        caabudaan Allaah aydaana u shariik yeelina Allaah waxba, iyo inaad
        qabsataan xariga Allaah dhamaan (kala harid la’aan) oo aydaan kala
        tagina, iyo inaad u naseexaysaan dadkuu Allaah arinkiina u dhiibay
        (madaxdiina).” Xadiithka waxaa soo saaray Muslim.</p>
      <p>Mana ku dhicin hoos u dhac dadka Diinkooda iyo aduunyadoodaba illaa
        waxaa sabab u ah hoos u dhac ku yimaada sedexdaan arimood ama wax ka mid
        ah.</p>
      <ol start="4" type="1">
        <li>(Mas’alada 4aad uu Rasuulka ﷺ ku khilaafay jaahiliyada waxay ahayd)
          in jaahiliyada diinkooda uu ku dhisnaa usuul ay ugu waynayd taqliid
          (ab-kasoo-gaar wax ay aabayaashooda ka soo gaareen), taqliidkuna uu
          yahay qaacidada ugu wayn ay gaalada dhamaantooda leeyihiin koodii ugu
          horeeyey iyo koodii ugu dambeeyey, siduu Allaah u yiri:</li>
      </ol>
      <p>“Sidaasoo kalena uma aanan dirin hortaada magaalo mid u diga illaa
        waxay dhahaayeen kuwaada loo nimceeyey anaga waxaan ka helnay (ka soo
        gaarnay) aabayaasheena diin ay ku dul sugnaayeen, anagana waxaan nahnay
        kuwo raadkooda ku dayanaayo (oo aan meelna uga leexanaynin),”</p>
      <p>Wuxuuna yiri Allaah: “Markii lagu dhaho (mushrikiintaa gaalada ahayd)
        raaca wuxuu Allaah soo dejiyay, waxay dhihi jireen bal waxaan raacaynaa
        wixii aan ka helnay (aan ka soo gaarnay) aabayaasheena ayagoo ku dul
        sugan, (Allaahna wuxuu yiri miyay iska raacayaan) hadii uu Shaydaanku
        ugu yeeraayay aabayaashooda cadaabka (Naarta) Saciiro.”</p>
      <p>Nabigana ﷺ wuxuu ula yimid jaahiliyada qawlkii Allaah:</p>
      <p>“Waxaad dhahdaa (Nebiyow) waxaan idinku waaninayaa hal arin oo keliya
        (taasoo ah) inaad isu taagtaan (u jihaysataan) Allaah adinkoo laba laba
        ah iyo adinkoo keli keli ah ka dibna aad fikirtaan inaanu ahaanin
        saaxiibkiin (Nabi Muxammed ﷺ) nin waali ku sugan.”</p>
      <p>iyo qawlkii Allaah ayuu ula yimid: “Raaca waxa la idinkaga soo
        dejiyay xaga Rabigiina, hana raacina Allaah sukadiisa awliyo yaraa, inta
        aad waansamaysaan.”</p>
      <ol start="5" type="1">
        <li>
          <p>(Mas’alada 5aad uu Rasuulka ﷺ ku khilaafay jaahiliyada waxay
            ahayd) in qawaacida jaahiliyada (ay wax ku miizaamaan) kuwooda ugu
            waawayn ay ka mid ahayd ku kadsoomida ay ku kadsoomeen badnaanshiyaha
            (meesha ay dadka u badan yihiin), waxayna u xujaystaan badnaanshiyaha
            saxiixnimada shayga, waxayna u daliishtaan baadilnimada shayga hadba
            siday dadka u qariibsadaan (ula yaaban yihiin) waxaasi iyo sida ay u yar
            yihiin dadka shaygaasi taageersan, wuxuuna ula yimid Rasuulka ﷺ wax ka
            soo hor jeeda arinkaasi (miisaanka ay wax ku kala saarayeen) wuxuuna ugu
            cadeeyey meel wax ka badan oo Qur’aanka ka mid ah.</p>
        </li>
        <li>
          <p>(Mas’alada 6aad uu Rasuulka ﷺ ku khilaafay jaahiliyada waxay
            ahayd) xujo ka dhigashada ay xujo ka dhiganaayeen dadkii hore sida uu
            cadeeyey qawlkii Allaah:</p>
        </li>
      </ol>
      <p>“Wuxuu yiri (Fircoon dadkii) qarniyadii hore xaalkooda muxuu ahaa (oo
        miyay qaldanaayeen), kama aanan maqlin arinkaan (aad noola timid)
        aabayaasheenii hore.”</p>
      <ol start="7" type="1">
        <li>(Mas’alada 7aad uu Rasuulka ﷺ ku khilaafay jaahiliyada waxay ahayd)
          daliilsasho ay daliilsanaayeen umad la siiyay awood xaga fahamka ah iyo
          shaqada, iyo boqortooyada iyo maalka iyo jaaha (maamuuska), Allaahna
          wuxuu ku radiyay arinkaasi (daliishigoodaasi) qawlkiisa:</li>
      </ol>
      <p>“Xaqiiqdii waxaan makaninay (u suura gelinay, siinay reer-Caad) wax
        aanan idin makaninin (aanan idin suuragelinin, aanan idin siinin),”</p>
      <p>iyo qawlkiisa ayuu ku radiyay Allaah:</p>
      <p>“Waxayna hore u ahaayeen (Yahuuda inta aan Nabiga ﷺ la soo dirin kuwo
        ka rajeeya soo bixitaanka Nabi Muxammed ﷺ ) inay kaga gargaarsadaan
        kuwii gaaloobay, markuuse u yimid (Yahuudii) way ku gaaloobeen
        Nabiga,”</p>
      <p>iyo qawlkiisa ayuu ku radiyay Allaah:</p>
      <p>“Waxay Nabiga u garanayeen (Yahuuda) siday wiilashooda u
        garanayeen.”</p>
      <ol start="8" type="1">
        <li>(Mas’alada 8aad uu Rasuulka ﷺ ku khilaafay jaahiliyada waxay ahayd)
          daliilsiga ay u daliilsanayeen baadilnimada shayga, inaysan raacin
          shaygaasi kuwa ducafada (taagta daran) maahanee, siduu Allaah qawlkiisa
          ku sheegay (waxay dheheen qawmu-Nuux):</li>
      </ol>
      <p>“Ma waxaanu ku rumaynaynaa adigooy ku raaceen kuwa dulaysan (ee liita
        waa siday yiraahdeenee),”</p>
      <p>iyo qawlka Allaah:</p>
      <p>“Ma kuwaanuu Allaah ku manaystay (ku galadaystay Islaamka)
        dhexdeena?”</p>
      <p>Allaahse wuu ku radiyay qawlkiisa:</p>
      <p>“Miyuusan Allaah ahayn mid ku ogaal badan kuwa mahadiya? (Haa waaye
        jawaabta.)”</p>
      <ol start="9" type="1">
        <li>(Mas’alada 9aad uu Rasuulka ﷺ ku khilaafay jaahiliyada waxay ahayd)
          ku dayasho ay ku dayanayeen culimada faasiqiinta ah iyo cubbaada
          faasiqiinta ah (kuwa cibaadadooda aan daliilka iyo Diinta ku dhisnayn),
          wuxuuna la yimid (Rasuulka ﷺ) qawlkii Allaah:</li>
      </ol>
      <p>“Kuwa Xaqa rumeeyow in badan oo ka mid ah axbaarta (culimada Yahuuda)
        iyo ruhbaanta (culimada Nasaarada) waxay ku cunaan xoolaha dadka si
        baadil ah waxayna ka celiyaan (dadka) waddada Allaah (Xaqa),”</p>
      <p>iyo qawlkii Allaah:</p>
      <p>“Ha ku xad gudbina Diinkiina xaq waxaan ahayn (wax aan ka mid ahayn
        ha ku soo darina) hana raacina umad hore u dhuntay hawadooda, in badanna
        dhumiyay (sabab u noqotay) ayagana ka dhumay waddadii sinnayd
        (toosnayd).”</p>
      <ol start="10" type="1">
        <li>(Mas’alada 10aad uu Rasuulka ﷺ ku khilaafay jaahiliyada waxay ahayd)
          daliisashada ay Diinka inay baadil ku sheegaan u daliishanaayeen
          faham-yarida Diinka dadkiisa iyo inaysan xifdigooda uusan jirin sida
          hadalkooda ahaa:</li>
      </ol>
      <p>“Kuwa ku degdega ra’yiga (oo aan ra’yi fiican lahayn) waa siday ayaga
        yihiin.”</p>
      <ol start="11" type="1">
        <li>(Mas’alada 11aad uu Rasuulka ﷺ ku khilaafay jaahiliyada waxay ahayd)
          daliisashada ay qayaaska faasidka ah daliishanayeen sida hadalkoodii
          ahaa:</li>
      </ol>
      <p>“Ma tihidiin dad anagoo kale ah mooyaanee.”</p>
      <ol start="12" type="1">
        <li>
          <p>(Mas’alada 12aad uu Rasuulka ﷺ ku khilaafay jaahiliyada waxay
            ahayd) inkiridda ay qiyaaska saxiixa ah inkireen, kan (inkirida qiyaaska
            saxiixa ah) iyo wixii ka horeeyey (daliilsiga qiyaaska faasidka ah) waxa
            kulminaayo (oo sabab ugu ah inay 2daasi isku darsadaan wuxuu yahay)
            fahmid la’aanta ka haysatay waxa wax kulmiya iyo waxa wax kala saara
            (garasho la’aantaasi ayaa ugu wacan).</p>
        </li>
        <li>
          <p>(Mas’alada 13aad uu Rasuulka ﷺ ku khilaafay jaahiliyada waxay
            ahayd) ku talax tagidda ay culimada wanwanaagsan ay ku talax tageen,
            sida qawlkii Allaah ku xusan:</p>
        </li>
      </ol>
      <p>“Kitaabka dadkiisiyoow ha ku talax tegina (ha ku xad gudbina)
        diinkiina, hana ka dhihina Allaah waxaan xaq ahayn.”</p>
      <ol start="14" type="1">
        <li>
          <p>Wixii soo hor maray oo dhan waxay ku dul dhisan yihiin qaacido ah
            nafyi (diidmo) iyo ithbaat (sugid), ayagana waxay raacayaan hawo iyo
            malo waxayna ka jeesanayaan waxay Rususha la imaadeen.</p>
        </li>
        <li>
          <p>Ka cudur daarashadoodii ay ka cudur daarteen wuxuu Allaah u
            keenay ayna ugu cudur daarteen fahmid la’aan, sida hadalkoodii ay
            dhaheen:</p>
        </li>
      </ol>
      <p>“Quluubteena way xiran tahay,”</p>
      <p>“Shucaybow wax badan ma ka fahmeyno waxaad leedahay.”</p>
      <p>Allaah been ayuu ku sheegay warkooda wuxuuna cadeeyey in sababka
        arinkaasi uu yahay daboolid uu Allaah daboolay quluubtooda,
        daboolidaasina ay tahay sababta gaalnimadooda.</p>
      <ol start="16" type="1">
        <li>Mas’alada 16aad waa ku badelashadoodii ay ku badeshteen wuxuu Allaah
          siiyay kutubta sixirka, siduu Allaah ku sheegay arinkaas qawlkiisa
          dhexdiisa:</li>
      </ol>
      <p>“Markuu u yimid Rasuul laga soo diray Allaah agtiisa, [Rasuulkaasoo]
        rumaysan waxa agtooda yaala [Tawreed], ayaa koox ka mid ah kuwa Kitaabka
        la siiyay waxay ka tuureen kitaabkii Allaah dhabaradooda gadaashooda
        sidii ayagoonba aqoonin, waxay raaceen [gaaladii Yahuudda] waxay
        shayaadiintii ku aqrinayeen [ka sheegeen] Boqortooyadii Sulaymaan
        (nabadgelyo iyo naxariis korkiisa ha ahaatee), mana gaaloobin Sulaymaan
        hase yeeshee shayaadiintii ayaa waxay ku gaaloobeen oo waxay barayeen
        dadka sixirka.”</p>
      <ol start="17" type="1">
        <li>Mas’alada 17aad waa u tiirin ay baadilkooda u tiiriyaan anbiyada,
          siduu Allaah qawlkiisa inoogu sheegay asigoo u jawaabaayo gaaladii
          Yahuudda ee sixirkooda u nisbeeyeen Nabi Sulaymaan. Allaah wuxuu
          yiri:</li>
      </ol>
      <p>“(Nabi) Sulaymaan ma gaaloobin,”</p>
      <p>iyo qawlkii Allaah,</p>
      <p>“Ma ahaanin [Nabi] Ibraahiim Yahuudi iyo Nasraani.”</p>
      <ol start="18" type="1">
        <li>
          <p>Is buruntooda waxa ay u nisbo sheeganayaan, oo waxay u nisbo
            sheeganayaan (Nabi) Ibraahiim (nabadgelyo iyo naxariis korkiisa ha
            ahaatee) ayagoo muujisanaayaan raacidiisa ka tegideeda (inay raacaan
            Nabi Ibraahiim (nabadgelyo iyo naxariis korkiisa ha ahaatee) ayay ka
            tageen weliba ayagoo u nisba sheeganayaan Nabi Ibraahiim nabadgelyo iyo
            naxariis korkiisa ha ahaatee).</p>
        </li>
        <li>
          <p>Mas’alada 19aad: ceebeentooda saalixiinta qaarkooda ay ku
            ceebeeyaan ficil ay sameenayaan dadkii saalixiinta u nisbo sheegtay
            qaarkood, sida ceebeentii Yahuudda ee Nebi Ciise (nabadgelyo iyo
            naxariis korkiisa ha ahaatee), iyo ceebeenta Yahuudda iyo Nasaarada ee
            Nebi Muxamed ﷺ.</p>
        </li>
        <li>
          <p>Mas’alada 20aad waxay tahay rumayntooda waxyaabaha caadada ka
            baxsan (caqliga ku adag ee dadka ka yaabiya) ee saaxiriinta sameeyaan ay
            rumeeyaan iyo kuwa saaxiriinta la midka ah oo ay u rumeeyaan inay ka mid
            tahay karaamaatka saalixiinta, iyo u nisbeentiisa waxaasi (u tiiriyaan
            waxaasi saxarada ay sameenayaan) anbiyada sida u nisbeentooda Nabi
            Sulaymaan nabadgelyo iyo naxariis korkiisa ha ahaatee.</p>
        </li>
        <li>
          <p>Mas’alada 21aad waxay tahay ku cibaadaysigooda ay ku
            cibaadaystaan foorida iyo sacba tumida (sacbis).</p>
        </li>
        <li>
          <p>Mas’alada 22aad waxay tahay inay diinkooda ka dhigteen wax lagu
            daaho iyo dheel dheel (maad iyo madadaalo).</p>
        </li>
        <li>
          <p>Mas’alada 23aad waxay tahay in nolosha aduunyada ay kedisay (ay
            dagtay), oo waxay u maleeyeen aduunyada Allaah siiyey inay tusinayso
            raali ahaanshiyaha Allaah sida hadalkoodii uu Allaah inoo
            sheegay:</p>
        </li>
      </ol>
      <p>“waxaan nahnay kuwo dad iyo duunyo badan leh, mana nihin kuwo la
        cadaabaayo.”</p>
      <ol start="24" type="1">
        <li>Mas’alada 24aad waxay tahay ka tegid Xaqa gelidiisa ay ka tagaan
          marba hadii ay kaga hor maraan Xaqa kuwa ducafada ah isla wayni iyo
          santaagid darteeda, Allaah Koreeyee wuxuu soo dejiyey:</li>
      </ol>
      <p>“Ha eryin (ha burinin) kuwa baryaayo (caabudaayo) Rabigooda.”</p>
      <ol start="25" type="1">
        <li>Mas’alada 25aad waxay tahay daliilsasho ay Xaqa in ay baadil ku
          sheegaan u daliishtaan ku hor marida ducafada (dadka taagta daran) ku
          hor mareen xaqa gelidiisa, siduu Allaah qowlkiisa noogu sheegay:</li>
      </ol>
      <p>“Hadduu khayr ahaan lahaa noogama hor mareen (ducafada ayay
        dhaheen).”</p>
      <ol start="26" type="1">
        <li>
          <p>Mas’alada 26aad waxay tahay bedelida ay Kitaabka Allaah bedeleen
            markay ogaadeen ka dib ayagoo og.</p>
        </li>
        <li>
          <p>Mas’alada 27aad waxay tahay qorid ay kutubo baadil ah qoraan
            ayagoo u tiirinaayaan Allaah xagiisa, siduu Allaah yiri:</p>
        </li>
      </ol>
      <p>“Waxaa halaag u sugnaaday kuwa ku qoraayaan kitaabka gacmahooda ka
        dibna dhahaayaan kani (kitaabkaani) xag Alle ayuu ka ahaaday (ka
        yimid).”</p>
      <ol start="28" type="1">
        <li>Mas’alada 28aad waxay tahay inaysan ayaga (jaahiliyada) aysan
          aqbalaynin Xaqa aan ka ahayn midka kooxdooda haysato, siduu Allaah
          yiri:</li>
      </ol>
      <p>“Waxay dheheen waxaan rumeeneenaa waxa nalagu soo dul dejiyay.”</p>
      <ol start="29" type="1">
        <li>Ayagoo sidaasi ah ma oga oo ma yaqaaniin waxa ay dhaheeso (ay
          qabaan) kooxdooda, siduu Allaah Koreeye ku baraarujiyay qawlkiisa:</li>
      </ol>
      <p>“Waxaad dhahdaa (Nebiyow) maxaad u dilayseen anbiyadii Allaah hadda
        ka hor haddii aad tihiin mu’miniin.”</p>
      <ol start="30" type="1">
        <li>
          <p>Mas’alada 30aad waxay tahay waxay ka mid tahay cajaa’ibta
            aayaatka Allaah, jaahiliyada markay ka tageen dardaarankii Allaah uu
            kula dardaarmay midoobida (in la midoobo), waxayna koreen (waxayna la
            yimaadeen) wuxuu Allaah ka reebay oo ah kala tagid, koox weliba wuxuu
            noqday kuwo waxay haystaan ku faraxsan.</p>
        </li>
        <li>
          <p>Mas’alada 31aad waxay tahay sidoo kale waxay ka mid tahay
            aayaatka ugu cajaa’ibta badan, (taa soo ah) la colaytanka ay Diinka ay u
            nasab sheegtaan la colaytameen la colaytanka ugu xeel dheer, iyo
            jacaylkooda ay jeclaadeen diinka gaaladii la colaytantay ayaga lana
            colaytantay Nabigooda iyo kooxdooda (oo ay jeclaadeen) jeclaanta mida u
            xeel dheer, sidii ay ku sameeyeen Nabiga ﷺ markii uu ula yimid Diintii
            Muuse nabadgelyo iyo naxariis korkiisa ha ahaatee, waxayna raaceen
            kutubtii saaxiriinta, oo ahayd diintii reer-Fircoon.</p>
        </li>
        <li>
          <p>Mas’alada 32aad waxay tahay ku gaaloobidooda Xaqa ay ku
            gaaloobaan marka uu xaqa maro cid aysan jeclayn dhiniciisa, sida Allaah
            asigoo nooga waramaayo yiri:</p>
        </li>
      </ol>
      <p>“Yahuud waxay tiri ma ahaanin Nasaarada waxba (oo wax xaq ah maku
        taagno), Nasaarana waxay tiri Yahuuda ma ahaanin shay korkiisa (wax xaq
        ah ma haystaan).”</p>
      <ol start="33" type="1">
        <li>Mas’alada 33aad waxay tahay inkiridooda ay inkireen wixii ay qireen
          inuu diinkooda ka mid yahay, siday sameeyeen xajinta Baytka, wuxuu yiri
          Allaah Koreeye:</li>
      </ol>
      <p>“Yaa nacaya Diinkii Ibraahiim aan ka ahayn qof doqomooway
        nafsadiisa.”</p>
      <ol start="34" type="1">
        <li>Mas’alada 34aad waxay tahay in koox kasta ay sheegato inay tahay
          kooxda badbaadaysa, Allaah wuu ku beeniyay qowlkiisa:</li>
      </ol>
      <p>“La imaada xujooyinkiina hadaad tihiin kuwo run sheegaayo,”</p>
      <p>wuxuuna ku cadeeyey Allaah sida sawaabka ku jirto (oo lagu noqon karo
        Firqatu an-Naajiyah) qawlkiisa:</p>
      <p>“Waxay sheeganayaan iskaba daayee ruuxii u hogaamiya wejigiisa Allaah
        isagoo sama fala ah.”</p>
      <ol start="35" type="1">
        <li>Mas’alada 35aad waxay tahay ku cibaadaysiga ay ku cibaadaysanayaan
          cawrooyinka oo faydan siduu Allaah qawlkiisa ku sheegay:</li>
      </ol>
      <p>“Markay sameeyaan faaxisho (cawradooda ay faytaan) waxay dhahayaan
        waxaan ka helnay (oon ka soo gaarnay) aabayaasheena Allaahna wuu na
        amray inaan saas sameeno (waa siday ku been abuurteene).”</p>
      <ol start="36" type="1">
        <li>
          <p>Mas’alada 36aad waxay tahay ku cibaadaysiga ay ku cibaadaystaan
            xarimid la xarimo xalaasha, siday ugu cibaadaysteen shirkiga.</p>
        </li>
        <li>
          <p>Mas’alada 37aad waxay tahay ku cibaadaysiga ay ku cibaadaystaan
            ka yeelasho ay rabiyaalo ka yeeshtaan axbaarta (culimada) iyo ruhbaanta
            (cubbaada) Allaah sukadiisa.</p>
        </li>
        <li>
          <p>Mas’alada 38aad waxay tahay leexinta la leexiyo tilmaamaha
            (Allaah isku sifeeyey), siduu Allaah yiri:</p>
        </li>
      </ol>
      <p>“Balse waxaad maleeseen in Allaah uusan ogayn wax badan oo aad
        samaynaysaan (cilmi la’aanta ay Allaah ku maleeyeen ayaa ah sifo ay
        leexiyeen oo Allaah leeyahay ilayn cilmiga waa sifo min
        sifaatillaah).”</p>
      <ol start="39" type="1">
        <li>Mas’alada 39aad waxay tahay leexinta ay leexiyeen magacyada Allaah
          siduu Allaah qawlkiisa ku yiri:</li>
      </ol>
      <p>“Waxay ku kufrinayaan ar-Raxmaan.”</p>
      <ol start="40" type="1">
        <li>
          <p>Mas’alada 40aad waxay tahay dafiraad (ay qaarkooda koonkaan ka
            dafiraan Rabigii abuurtay, iska yeel yeelid darteeda) reer-Fircoon
            warkooda oo kale.</p>
        </li>
        <li>
          <p>Mas’alada 40aad waxay tahay tiirinta waxyaabo nuqsaan ah ay u
            tiirinayaan Allaah xumaan oo dhanna nazahnaayee, sida (inuu dhalay) ilmo
            iyo baahi (inuu wax u baahan yahay) iyo daalid (inuu Allaah daalo),
            iyadoo ay arimahaani qaarkooda (waxyaabaha ay Allaah u tiirinayaan) ay
            ka nazahayaan (u diidayaan) culimadooda (baadariyaashooda sida inuusan
            guursanin waxna dhalin, iyadoo ay arintaana ku sheegaan inuu Allaah
            guursaday cunugna dhalay subxaanahuu wa tacaalaa waxay ku
            tilmaamayaan).</p>
        </li>
        <li>
          <p>Mas’alada 42aad: Wadaajin ay Mulkiga Allaah kula wadaajiyaan cid
            kale, sida Majuusta hadalkooda oo kale.</p>
        </li>
        <li>
          <p>Mas’alada 43aad waxay tahay Qadarka oo la diido (la
            inkiro).</p>
        </li>
        <li>
          <p>Mas,alada 44aad waxay tahay Allaah oo loo xujeesto Qadarka (sida
            inay xumaan sameeyaan sida shirkiga iyo wixi la mid ah ka dibna dhahaan
            Allaah ayaa qadaray).</p>
        </li>
        <li>
          <p>Mas’alada 45aad waxay tahay Sharciga Allaah oo looga hor yimaado
            Allaah Qadartiisa (sida inay dhahaan hanuunka Allaah nooma qorin oo
            maxay ka ogyihiin mustaqbalkooda siduu noqon doono inuu Allaah hanuun u
            qoray iyo inuusan u qorin).</p>
        </li>
        <li>
          <p>Mas’alada 46aad waxay tahay samanka oo la caayo, sida hadalkooda
            ay yiraahdeen Allaahna noo sheegay:</p>
        </li>
      </ol>
      <p>“Nama halaagaayo waxaan waqtiga ahayn.”</p>
      <ol start="47" type="1">
        <li>Mas’alada 47aad waxay tahay nicmooyinka Allaah oo loo tiiriyo cidaan
          Allaah ahayn, sida qawlkii Allaah ka sugnaaday:</li>
      </ol>
      <p>“Nicmada Allaah ayay garanayaan (inay xaga Allaah ka timid) ka dibna
        way inkirayaan.”</p>
      <ol start="48" type="1">
        <li>
          <p>Mas’alada 48aad waxay tahay ku gaaloobid aayaatka Allaah oo lagu
            gaaloobo.</p>
        </li>
        <li>
          <p>Diidid ay aayaatka Allaah qaarkooda diidaan.</p>
        </li>
        <li>
          <p>Waa hadalkooda ay dhaheen:</p>
        </li>
      </ol>
      <p>“Allaah waxba kuma soo dejinin dadka (waxay inkirayaan risaalada xaga
        Allaah ka timid).”</p>
      <ol start="51" type="1">
        <li>Waa hadalkooda ay Qur’aanka ka sheegeen oo waxay dhaheen:</li>
      </ol>
      <p>“Qur’aankaani ma ahaanin hadal qof yiri mooyee.”</p>
      <ol start="52" type="1">
        <li>
          <p>Ceebeen la ceebeeyo (oo xumaan lagu sheego ama ula jeedo la’aan
            lagu tilmaamo) Xikmada Allaah Koreeye.</p>
        </li>
        <li>
          <p>Sameen la sameeyo xeelado muuqdo iyo kuwo qarsan si ay isaga
            riixaan (isaga celiyaan) wixii ay Rususha la timid, siduu Allaah Koreeye
            inoo sheegay:</p>
        </li>
      </ol>
      <p>“Way shirqooleen (Xaqii) ayagana Allaah ayaa makray (oo dabankii ay
        Xaqa u dhiga islahaayeen ayuu Allaah ayaga ku riday),”</p>
      <p>iyo qawlkii Allaah:</p>
      <p>“Waxay tiri koox ka mid ah kuwa Kitaabka la siiyay rumeeya waxa lagu
        soo dul dejiyay mu’miniinta maalinka gelinkiisa hore kuna gaalooba
        maalinka gelinkiisa dambe (si ay u kala fur furaan Muslimiinta shaki iyo
        shubuhna u geliyaan ayay sidaasi u yeelayaan).”</p>
      <ol start="54" type="1">
        <li>
          <p>Qirid ay qirayaan Xaqa si ay u gaaraan siday isaga reebi
            lahaayeen Xaqa siduu Allaah ku yiri aayadda.</p>
        </li>
        <li>
          <p>Tacasubid mad-hab loo tacasubo, sida qawlkii Allaah
            Koreeyey:</p>
        </li>
      </ol>
      <p>“Ha rumeesanina qof diinkiina raacay mooyee.”</p>
      <ol start="56" type="1">
        <li>Islaamka raacistiisa oo lagu sheego shirki, siduu Allaah Koreeye ku
          sheegay qawlkiisa:</li>
      </ol>
      <p>“Uma ahaanin bashar inuu Allaah siiyo kitaab iyo xukun iyo
        Nabinimo ka dibna dadka ku yiraahda ii noqda adoomo Allaah
        sukadiisa.”</p>
      <ol start="57" type="1">
        <li>
          <p>Kelimada oo laga bedelo booskeedii (macno ahaan ha loo bedelo ama
            lafdi ahaan).</p>
        </li>
        <li>
          <p>Carabka oo lagu laabo (lagu leexiyo) Kitaabka.</p>
        </li>
        <li>
          <p>Dadka hanuunsan oo lagu naanayso (loogu magac daro) Saabi’nimo
            iyo Khashwanimo (waa magacyo dad hore tusaale ahaan ayuu Sheekha u soo
            qaatay ee magacba magac ka xun ayaa dadka wanaagsani ay ku
            tilmaamaan).</p>
        </li>
        <li>
          <p>Been abuurasho Allaah lagu been abuurto.</p>
        </li>
        <li>
          <p>Beenin ay Xaqa beeninayaan.</p>
        </li>
        <li>
          <p>Ahaanshiyahooda ay yihiin markii looga adkaado xujada (daliilka
            Qur’aanka iyo axaadiithta) ay u argagaxaan (u fakadaan, u cararaan)
            boqorada (madaxda maamulada) xagooda, siday dheheen:</p>
        </li>
      </ol>
      <p>“(Fircoonoow) ma waxaad u daynaysaa Muuse iyo dadkuu wato inay
        fasahaadiyaan dhulka).”</p>
      <ol start="63" type="1">
        <li>
          <p>Mas’alada 63aad waxay tahay ku tuuristooda ay dadka Ahlu Xaqa ah
            ay dusha u saaraan fasahaadinta arlada sida ku jirtay aayaddii la soo
            dhaafay.</p>
        </li>
        <li>
          <p>Mas’alada 64aad waxay tahay ku tuuristooda ay dadka Ahlu Xaqa ah
            ay dusha u saaraan diinka boqorka inay wax u dhimayaan, siduu Allaah u
            yiri asigoo noo soo gudbinaayo hadalkii ay yiraahdeen
            reer-Fircoon:</p>
        </li>
      </ol>
      <p>“(Fircoonoow) Muuse wuxuu rabaa inuu kaa tago adiga iyo ilaahaagaba
        (cibaadadaadaba ka tago),”</p>
      <p>iyo siduu Allaah u yiri asigoo noo soo gudbinaayo hadalkii
        Fircoon:</p>
      <p>“Waxaan ka cabsanayaa inuu (Muuse) bedelo diinkiina (waa caabudidda
        ay asiga caabudayaan).”</p>
      <ol start="65" type="1">
        <li>
          <p>Mas’alada 65aad waxay tahay ku tuuristooda ay dadka Ahlu Xaqa ah
            ay dusha u saaraan in aalihada (baadilka ah) ee boqorlka hoos u
            dhimaayaan sida aayaadda ku jirtay.</p>
        </li>
        <li>
          <p>Mas’alada 66aad waxay tahay ku tuuristooda ay dadka Ahlu Xaqa ah
            ay dusha u saaraan (inay la yimaadeen) diin bedelis (dhaqan rogid ama
            dhaqan rogis), siduu Allaah noo sheegay asigoo inooga waramaayo hadalkii
            Fircoon:</p>
        </li>
      </ol>
      <p>“Waxaan ka baqayaa inuu bedelo (Muuse) diinkiina ama inuu dhulka
        fasaad ka muujiyo.”</p>
      <ol start="67" type="1">
        <li>Mas’alada 66aad waxay tahay ku tuuristooda ay dadka Ahlu Xaqa ah ay
          dusha u saaraan inay hoos u dhigayaan boqorka (ay sumcada xukunkiisa
          hoos u dhigayaan), siduu hadalkoodiiba ahaa:</li>
      </ol>
      <p>“(Fircoonoow) Muuse wuxuu rabaa inuu kaa tago adiga iyo ilaahaagaba
        (cibaadadaadaba ka tago).”</p>
      <ol start="68" type="1">
        <li>Mas’alada 68aad waxay tahay sheegashadooda ay sheegtaan inay ku
          camal falaan Xaqa ay haystaan, sida hadalkoodii:</li>
      </ol>
      <p>“Waxaan rumeenaynaa wixii nalagu soo dejiyay,”</p>
      <p>ayagoo ka tagaayaan (oo aan waxba ku camal falaynin ayay sheeganayaan
        inay ku camal falayaan).</p>
      <ol start="69" type="1">
        <li>
          <p>Mas’alada 69aad waxay tahay kordhin ay cibaadada kordhiyaan, sida
            samayntooda maalinka Caashuuraa.</p>
        </li>
        <li>
          <p>Mas’alada 70aad waxay tahay naaqisintooda ay cibaadada
            naaqisiyaan, sida ka tegidooda ay ka tagaan istaagidda
            Carafaat.</p>
        </li>
        <li>
          <p>Ka tegiddooda ay waajibka uga tagaan xalaal miiridnimo darteeda
            (waa marmarsiyo aanan jirin).</p>
        </li>
        <li>
          <p>Ku cibaadaysigooda ay ku cibaadaystaan inay ka tagaan rizqiga
            kiisa wanaagsan.</p>
        </li>
        <li>
          <p>Ku cibaadaysigooda ay ku cibaadaystaan inay ka tagaan quruxda
            (ziinada) Allaah.</p>
        </li>
        <li>
          <p>Ugu yeeristooda ay dadka ugu yeeraan baadi cilmi la’aan.</p>
        </li>
        <li>
          <p>Ugu yeeristooda ay dadka ugu yeeraan gaalnimo ayagoo og (oo cilmi
            u leh inay gaalnimo ugu yeerayaan dadka).</p>
        </li>
        <li>
          <p>Dhagartii waynayd, sida ficilkii reer-Nuux.</p>
        </li>
        <li>
          <p>In hor joogayaashooda ay yihiin caalim faajir ah iyo caabid (qof
            cibaado badan) jaahil ah, sida ku jirtay qawlkii Allaah:</p>
        </li>
      </ol>
      <p>“Koox ayaga ka mid ah ayaa waxay maqlayeen Kalaamkii Allaah ka dibna
        way badelayaan markay garteen ka dib ayagoo og, markay la kulmaan
        mu’miinta waxay dhahayaan waan rumeenay markay isku keliyoobaana waxay
        dhahayaan ma waxaad u sheegaysaan mu’miniinta wuxuu Allaah idin furay si
        ay idin kula doodaan Rabigiina agtiisa miyaydaan wax garanaynin miyaysan
        ogayn in Allaah uu ogyahay waxay qarsanayaan iyo waxay muujisanayaan
        waxaa ka mid ah ummiyiin (kuwo aanan waxba qorin waxna aqrinin) oo aanan
        ka garanaynin Kitaabka yididiilo mooyee waxaan malo ahayna kuma
        socdaan.”</p>
      <ol start="78" type="1">
        <li>
          <p>Sheegashadooda ay sheegtaan inay yihiin awliyada Allaah dadka
            sukadooda (awliyanimada inay dadka kale uga sukeeyaan ayay
            sheegtaan).</p>
        </li>
        <li>
          <p>Sheegashadooda ay sheegtaan inay jacaylka Allaah weliba ayagoo ka
            tagayaan Sharciga Allaah, Allaah wuxuu qawlkiisa uga dalbaday:</p>
        </li>
      </ol>
      <p>“Waxaad ku tiraahdaa (Nebi Muxammedow) hadii aad Allaah jeceshihiin
        aniga i soo raaca Allaahna wuu idin jeclaanayaayee.”</p>
      <ol start="80" type="1">
        <li>Yididiilayntooda yididiilada beenta ah (rajo beenaad dhalanteed ah
          ay ku jiraan), sida hadalkoodii ahaa:</li>
      </ol>
      <p>“Naar na taaban mayso maalmo kooban mooyaanee,”</p>
      <p>iyo hadalkoodii:</p>
      <p>“Janno ma galaayo qof aan Yahuud ama Nasaaro ahayn.”</p>
      <ol start="81" type="1">
        <li>
          <p>Ka yeelashada ay qabriyada Nabiyadooda iyo saalixiintooda ay ka
            yeesheen masaajido.</p>
        </li>
        <li>
          <p>Ka yeelashada ay ka yeeshteen raadadkii anbiyadooda masaajido
            sida laga sheegay Cumar.</p>
        </li>
        <li>
          <p>Faynuusyo ama nalal laga yeesho qabriyada dushooda.</p>
        </li>
        <li>
          <p>Qabuuraha oo laga dhigto ciido (kulamo joogto ah).</p>
        </li>
        <li>
          <p>Gawraca qabuuraha agtiisa wax lagu gawraco.</p>
        </li>
        <li>
          <p>Barakaysashada raadadka dadka la wayneeyo, sida Daaru-Nadwaa, iyo
            faanid uu faano qofka ay gacantiisa ku jirto arinkaasi, sidii lagu yiri
            Xakiim binu Xazaak: “Ma waxaad iibisay maamuuskii Quraysh?” Wuxuu yiri:
            “Way tagtay waxyaabihii la isku maamuusi jiray Alle-ka-cabsigii
            mooyaanee.”</p>
        </li>
        <li>
          <p>Nasabkoo lagu faano.</p>
        </li>
        <li>
          <p>Nasabka (dadka) oo la duro.</p>
        </li>
        <li>
          <p>In lagu roob dalbo xidiga.</p>
        </li>
        <li>
          <p>Baroorta (tacsiyada).</p>
        </li>
        <li>
          <p>Fadaa’ishooda (waxyaabaha ay dadka kale kaga duwan yihiin) kan
            ugu wayn waa xad gudub, Allaahna wuxuu ka sheegay arinkaasi wuxuu ka
            sheegay.</p>
        </li>
        <li>
          <p>Fadaa’ishooda kan ugu wayn wuxuu ahaa nasab ku faanida, Xaqba ha
            ahaado, waa laga reebay.</p>
        </li>
        <li>
          <p>Qofka oo ugu tacasubaayo kooxdiisa gar iyo gardaro waa arin
            agtooda laazim ka ah Allaahna wuxuu ka sheegay arinkaasi wuxuu ka
            sheegay.</p>
        </li>
        <li>
          <p>In diintooda (dhaqankooda) ay ka mid tahay qofka oo loo qabsado
            dambi uu galay qof kale, Allaah wuxuu soo dejiyay:</p>
        </li>
      </ol>
      <p>“Nafna naf kale dambigeeda ma qaado.”</p>
      <ol start="95" type="1">
        <li>Qofkoo lagu ceebeeyo wax qof kale ku sugan wuxuu yiri Rasuulka
          ﷺ:</li>
      </ol>
      <p>“Ma hooyadiisa ayaad ku ceebeesay (ceeb uga dhigtay)? Waxaad tahay
        qof ay ku dhex sugan tahay jaahiliyad.” Waxaa soo saaray Bukhaari iyo
        Muslim.</p>
      <ol start="96" type="1">
        <li>Ku faanid lagu faano wilaayada (maamulidda) Baytka (Kacbada), Allaah
          wuu ku ceebeeyey arinkaasi qawlkiisa:</li>
      </ol>
      <p>“Adinkoo isku kibrinaayo (isku weeneenaayo) Kacbada adinkoo cawa
        baashaalaayo (Qur’aanka aad maad iyo madadaalo ka dhiganaysaan) adinkoo
        hadal xun.”</p>
      <ol start="97" type="1">
        <li>Ku faanid ay ku faanayaan ahaanshiyahooda ay yihiin awlaaddii
          Anbiyada, Allaahna wuxuu la yimid qawlkiisa:</li>
      </ol>
      <p>“Taasina waa ummad tagtay, waxayna mudatay waxay kasbatay, adinkuna
        waxaad mudanaysaan waxaad kasbateen.”</p>
      <ol start="98" type="1">
        <li>
          <p>Faanida ay ku faanaan farsamooyinka, sida kuwa labada safar
            (mushrikiinta Carab) ay ugu faaneen kuwa beeraleyda.</p>
        </li>
        <li>
          <p>Waynida ay adduunyada ay ku wayn tahay quluubtooda, sida
            hadalkoodii ahaa:</p>
        </li>
      </ol>
      <p>“Waxay dhaheen gaaladii maxaa loogu soo dejin waayey Qur’aankaan nin
        degan mid ka mid ah labada magaalo oo wayn.”</p>
      <ol start="100" type="1">
        <li>
          <p>Xukumid Allaah la xukumo sida ku xusan aayaddii aan soo
            dhaafnay.</p>
        </li>
        <li>
          <p>Faqiiriintoo la xaqiro, wuxuu ula yimid Nabiga ﷺ qawlkii
            Allaah:</p>
        </li>
      </ol>
      <p>“Ha eryin (ha burinin) kuwa caabuda Rabigooda aroortii iyo
        galabkiiba.”</p>
      <ol start="102" type="1">
        <li>Tuuristooda ay ku tuuraan kuwa raacay Rususha inaysan lahayn Ikhlaas
          (dar Allaah), iyo adduunyo raadis, Allaah wuxuu ugu jawaabay kuwaasi
          qawlkiisa:</li>
      </ol>
      <p>“Kuma saarna xisaabtooda waxba,”</p>
      <p>aayada iyo wixii la mid ah.</p>
      <ol start="103" type="1">
        <li>
          <p>Malaa’igta oo lagu gaaloobo.</p>
        </li>
        <li>
          <p>Rususha oo lagu gaaloobo.</p>
        </li>
        <li>
          <p>Kutubta oo lagu gaaloobo.</p>
        </li>
        <li>
          <p>Ka jeesasho laga jeesto wixii ka yimid xaga Allaah.</p>
        </li>
        <li>
          <p>Maalinta Aakhiro oo lagu gaaloobo.</p>
        </li>
        <li>
          <p>Beenin la beeniyo la-kulanka Allaah.</p>
        </li>
        <li>
          <p>Beenin la beeniyo qaar ka mid ah wixii ay Rususha ka sheegtay
            Maalinta Aakhiro, sida ku xusan qawlka Allaah:</p>
        </li>
      </ol>
      <p>“Kuwaasi waa kuwa ku gaaloobay aayaatka Rabigooda iyo
        la-kulankiisa,”</p>
      <p>waxaa ka mid ah beeninta qawlka Allaah ee ah:</p>
      <p>“Boqorka maalinta abaal-marinta,”</p>
      <p>iyo qawlka Allaah:</p>
      <p>“(Maalinta Qiyaamaha) oo aan jirin gadasho iyo saaxiibtinimo iyo
        shafeeco (midna),”</p>
      <p>iyo qawlkii Allaah:</p>
      <p>“Cid ka marqaati kacday mooyaanee ayagoo cilmi u leh.”</p>
      <ol start="110" type="1">
        <li>
          <p>Dilid la dilo dadka kuwooda caddaaladda faro.</p>
        </li>
        <li>
          <p>Rumayn la rumeeyo sixirka iyo Shaydaanka.</p>
        </li>
        <li>
          <p>Diinta gaalada oo laga fiicnaysiiyo Diinta Muslimiinta.</p>
        </li>
        <li>
          <p>Xaqoo la dhex geliyo baadilka.</p>
        </li>
        <li>
          <p>Xaqoo la qariyo weliba iyadoo cilmi loo leeyahay (oo la og yahay
            waxaan la qarinaayo inay xaq yihiin).</p>
        </li>
        <li>
          <p>Qaacidada baadida oo ah in Allaah wax laga sheego cilmi la’aan
            (sida in la dhaho Allaah ayaa dhahay, wax uusan Allaah dhihin).</p>
        </li>
        <li>
          <p>Isburinta iska cad markay Xaqa beeniyeen, siduu Allaah Koreeye u
            yiri:</p>
        </li>
      </ol>
      <p>“Bal waxay beeniyeen Xaqii markuu u yimid waxayna ku dhex sugan
        yihiin arin is dhex yaacsan.”</p>
      <ol start="117" type="1">
        <li>
          <p>In la rumeeyo Kutubka la soo dejiyey qaarkooda qaarna aanan la
            rumeenin.</p>
        </li>
        <li>
          <p>Dooddooda ay ku doodaan waxaysan cilmi u lahayn.</p>
        </li>
        <li>
          <p>Rususha oo la kala saaro.</p>
        </li>
        <li>
          <p>Sheegashadooda ay sheegtaan inay raacsan yihiin salafkii
            suubbanaa weliba ayagoo cadeenaayaan inay dhinac marsan yihiin
            salafkii.</p>
        </li>
        <li>
          <p>Ka reebitaankooda ay dadka ka reebaan waddadii Allaah ciddii
            Allaah rumeesay.</p>
        </li>
        <li>
          <p>Jacaylkooda ay u qabaan gaalnimo iyo gaalo.</p>
        </li>
        <li>
          <p>Shimbirka oo la kiciyo.</p>
        </li>
        <li>
          <p>Faalka.</p>
        </li>
        <li>
          <p>Baaseesiga.</p>
        </li>
        <li>
          <p>Kitaab gaablownimada.</p>
        </li>
        <li>
          <p>Daaquutka oo loo xukun tago (wax kasta oo Allaah ka soo haray oo
            loo xukun tago).</p>
        </li>
        <li>
          <p>Iyo necbaysasho la necbaysto in la guursado labada ciidood inta
            u  dhexaysa.</p>
        </li>
      </ol>
      <p>Allaah ayaana ogaan badan, nabadgalyo iyo naxariis amaan Nabi
        Muxammed dushiisa iyo ahalkiisa iyo asxaabtiisa ha ahaato.</p>
      <p>Walaalahayga aan Islaamka ku walaalawnayow kitaabkii Masaa’ilul
        Jaahiliyah meeshaani ayuu noogu dhammaaday, wixii aan haleelay sax iyo
        wanaag ah Allaah ayaa ii sakhiray, wixii aan dhinac maray oo aan
        khaldayna waxay ka timid nafsaddayda gaabiska badan, camal kasta oo
        Rabbi raalli ka yahay oo aan samaynaynana mid aan Allaah ridahiisa ku
        dalbeenno Allaah nooga dhigo, intaasi ka dib wixii aan barannay ku camal
        falkooda ayaa ina hor yaalo hadda iyo wixii ka dambeeyo iyo inayno dadka
        gaarsiinno wixii aan barannay iyo inaynu ku sabarno wixii caqabado ah oo
        aynu kala kulano arrinkaasi.</p>
      <p>Waa walaalkiina aad Diinta ku walaalawdeen Muxammed Aadam Ibraahim oo
        idinka dalbanaayo inaad Allaah uga baridaan asiga iyo ahalkiisa inuu
        waafajiyo adduun iyo Aakhiro wuxuu Allaah raali ka yahay ayagana ay
        raalli ka yihiin.</p>
      <p>Wixii su’aal, sixid ama suluugmo ah oo ku saabsan kitaabkan fadlan ku
        soo hagaaji iimeylkan: shaakir123@hotmail.com</p>
      <p style="text-align: center; font-family:Sakkal Kitab;font-size:22px;">
        والله أعلم، وصلى الله على محمد وآله وصحبه وسلم
      </p>

    </div>
  </main>
</body>

</html>