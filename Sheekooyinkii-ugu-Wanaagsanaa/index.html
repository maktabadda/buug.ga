<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>


<body>
    <main class=normalize>
        <div class="content">

            <h1 class="title">Sheekooyinkii Ugu Wanaagsanaa – Cabdirisaaq Maxamed
                Cilmi “ina Warfaa”</h1>

            <p>CabdiRisaaq Maxamed Cilmi “ina Warfaa”</p>
            <p>Weli lama daabicin kitaabkan. Qof kasta ayaa xaq u leh inuu daabacdo
                kitaabkan oo ma dhowrsana.</p>
            <p>La soo xiriirka qoraha ee ku saabsan kitaabka: Haddii aad
                xiiseyneysid kitaabkan oo aad dooneyid inaad ogaato sidii lagu heli
                lahaa, iyo haddii aad ku aragtid khaladaad, Eebbe kaliya ayaa
                dhamaystirane ha kaa abaalmariyo. Waxaad fadlan kala soo xiriiri kartaa
                qoraha kitaabkan cinwaanka bariidka xaasuubkiisa “e-mailkiisa” oo ah:
                ina_warfaa@hotmail.com.</p>
            <h3 id="mahadnaq">Mahadnaq</h3>
            <p>Waxaan ugu horrayntii u mahadnaqayaa Eebbe, oo igu galadaystay
                nimcooyin tira badan oo aanan koobi karin. Ka dibna waxaan u
                mahadnaqayaa dhammaan dadkii igu caawiyey talo, fikrad iyo dhiiragalin
                waxaan idin leeyahay</p>
            <h3 id="hordhaca-qoraha">Hordhaca Qoraha</h3>
            <p>Waxaan ku bilaabayaa magaca Eebbaha Naxariistaha guud Naxariistaha
                gaar.</p>
            <p>Waxaa mahad iska leh Eebbe, naxariis iyo nabadgalyadiisana korkooda
                ha ahaato nebi Maxamed, reerkiisa iyo intii raacdey dhamaantood.</p>
            <p>Kani waa sheekooyinkii ugu wanaagsanaa ulajeedadaydu waxay tahay in
                aan ugu dhawaado Eebbe, aniga oo ugu qoraayo afka Soomaaliga sheekooyin
                Islaami ah, dadka jecel rabana iney u sii gudbiyaan caruurtooda.</p>
            <p>Waxaan ugu dambayntii Eebbe ka baryayaa in uu aniga “qoraaga”
                kitaabkan iyo intii i caawisayba uu miisaanka wanaagyadeena noogu daro
                maalin aysan xoolo iyo caruur waxba tarayn.</p>
            <p>Qoraha<br />
                Helsinki<br />
                Jimce, 16.12.1427 Hijri oo ku aaddan 5.1.2007 Miilaadi</p>
            <h3 id="nebi-aadan">Nebi Aadan</h3>
            <p>Nebi Aadan nabadgelyo korkiisa ha ahaatee Wuxuu ahaa aabihii dadka oo
                dhan, Eebbaa dhoobo ka abuuray una tujisiiyay malaaigtiisa, waxaan ka
                ahayn Sheydaan, oo diidey inuu u tukado nebi Aadan. Eebbana wuxuu ku
                yiri Sheydaankii maxaadan u sameyn waxaan ku faray, Sheydaankii oo
                islaweyni iyo xasad ka buuxo ayaa ku jawaabey: Aniga ayaa ka wanaagsan
                nebi Aadan, oo waxaad iga abuurtey dab, isagana waxaad ka abuurtey
                dhoobo.</p>
            <p>Markaas baa Eebbe ku yiri Sheydaankii waxaa tahay mid laga fogeeyay
                naxariisteyda.</p>
            <p>Sheydaankiina wuxuu Eebbe ka baryey inuu u kaadiyo inta laga gaarayo
                aakhiro, Eebbana wuu ka aqbalay. Kolkaas buu wuxuu doonay inuu aarguto,
                oo wuxuu yiri: Eebbow sharaftaadaan ku dhaartee dhamaantood “dadka” waan
                baadiyeen, waxaan ka ahayn adoomadaada daacadda kuu ah.</p>
            <p>Eebbana wuxuu ku yiri Sheydaankii: Waxaan ka buuxin naarta Jahanamo
                adiga iyo wixii ku raacay dhamaantood. Eebbana wuxuu baray nebi Aadan
                magacyada. Wuxuuna u abuuray xaaskiisii Xaawo, dejiyeyna labadoodii
                janada, ugana digay ineysan u dhowaan geed ku yaalay jannada, hase
                ahaatee sheydaankii ayaa shaki ku abuurey oo wuxuu ku yiri: Ma idin
                tusaa geed haddaad cuntaan aydan weligiin dhimaneyn aadna heleysaan
                boqortooyo aan dhamaaneyn dabadeedna wey cuneen, ka dibna Eebbaa dhulka
                u soo dejiyey, waxayna weydiisteen dembidhaaf wuuna ka aqbalay. Eebbana
                wuxuu awoodsiiyey iney ku noolaadaan dhulka. Farayna iney isaga keligiis
                caabudaan kuna booriyey dadka taasi, kana yeelay rasuulkii Eebbe ee loo
                soo direy ilmihiisii, wuxuuna ahaa nebigii ugu horeeyey.</p>
            <h3 id="nebi-idriis-nabadgelyo-korkiisa-ha-ahaatee">Nebi Idriis
                nabadgelyo korkiisa ha ahaatee</h3>
            <p>Nebi Idriis wuxuu ka mid yahay rususha sharafta leh ee Eebbe
                kitaabkiisa Qur’aanka sharafta leh noogu sheegay. Wuxuuna sidoo kale ka
                mid yahay rususha inaan rumeyno nala faray, oo Eebbaa noogu sheegay nebi
                Idriis Qur’aanka magaciisa iyo inuu ahaa nebi runlow ah.</p>
            <h3 id="nebi-nuux">Nebi Nuux</h3>
            <p>Nebi Nuux nabadgelyo korkiisa ha ahaatee wuxuu ahaa dhowrsane runlow
                ah, oo Eebbe u soo direy dadkiisa inuu hanuuniyo, ugana digo cadaabka
                aakhiro isagoo leh: Tolkeeyow, Eebbe caabuda mana lihidiin Eebbe isaga
                aan ahayn waxaan idinkaga cabsanayaa cadaab maalin weyn. Markaas bey
                waxay ugu jawaabeen: Runtii Nuuxow waad baadiyeysan tahay. Markaas buu
                wuxuu nebi Nuux ugu jawaabay: Tolkeeyow ma baadiyeysni ee hase ahaatee
                waxaan ahay rasuul Eebbe soo direy waxaan idin soo gaarsiinayaa
                risaalada Eebbehey waana idinla talin oo waxaan Eebbe ka ogahay
                waxaydaan ka ogeyn. Markuu nebi Nuux ogaadey iney rumeyn doonin intii
                horey u rumeysey mooyee. Ayuu wuxuu yiri Kii i barbaariyow dhulka ha uga
                tegin qof gaal ah. Oo wuxuu sii raaciyey haddaad qof gaal ah dhulka uga
                tegtid waxay baadiyeynayaan adoomadaada mana dhalayaan ku xun oo gaal ah
                mooyee. Ka dib baa Eebbe faray inuu markab sameeyo, oo uuna markabkaasi
                saaro lamaane kasta oo ku nool dhulka ay ka mid yihiin mu’miniintii
                rumeysey, hase ahaatee aysan ku jirin xaaskiisa iyo wiilkiisa oo iyagu
                waxay ahaayeen gaalo. Dabadeed baa waxaa yimid duufaan oo dadkii gaalada
                ahaa biyihii ku wada dhinteen.</p>
            <h3 id="nebi-huud-nabadgelyo-korkiisa-ha-ahaatee">Nebi Huud nabadgelyo
                korkiisa ha ahaatee</h3>
            <p>Nebi Huud wuxuu ka dhashay qabiil la yiraahdo Caad oo loo soo direy.
                Reer caad waxay ahaayeen dadka ugu dheer uguna xoog weyn xiligoodii,
                waxayna ku faani jireen xoogooda. Hase ahaatee waxay ahaayeen gaalo, oo
                waxay caabudi jireen sanamyada, weyna difaaci jireen, una dagaalami
                jireen sanamyadooda dartood. Nebigoodana wey beeniyeen, weyna ku
                jeesjeesi jireen. Waxay ahayd reer Huud maadaama ay is og yihiin iney
                ugu xoog weyn yihiin dadka, iney ogaadaan<br />
                Eebbihii iyaga abuuray inuu iyagana ka xoog badan yahay.</p>
            <p>Nebi Huudna wuxuu ku oran jirey dadkiisa eraygii ay nebiyada oo dhan
                ku dhihi jireen dadkooda. Oo wuxuu ku dhihi jirey: Dadkeeyow Eebbe
                caabuda ma lihidiin Ilaah isaga aan ahayn ee miyeedan cabsanayn.</p>
            <p>Ka dibna Eebbe ayaa ku laayey dabeel daran gaaladii reer Huud, kuna
                badbaadiyey Nebi Huud iyo dadkii rumeeyay.</p>
            <h3 id="nebi-saalax-nabadgelyo-korkiisa-ha-ahaatee">Nebi Saalax
                nabadgelyo korkiisa ha ahaatee</h3>
            <p>Nebi Saalax wuxuu Eebbe u soo direy reer Samuud. Waxay ahaayeen dad
                abaaldaran, maxaa yeelay Eebbaa wuxuu siiyey xoolo fara badan, hase
                ahaatee Barbaariyahooda ma aysan rumeyn ee waxay caabudi jireen
                sanamyada ay kadhaxleen aabayaalkoodii. Reer Samuud waxay isugu faani
                jireen awoodooda. Dabadeed baa Eebbe u soo direy nebi Saalax inuu ugu
                bishaareeyo jano hadday rumeeyaan, ugana digo naar hadday rumeyn
                waayaan, hase ahaatee wey beeniyeen. Waxayna ka codsadeen inuu ula
                yimaado calaamad ay ku gartaan inuu nebi yahay si ay u rumeeyaan,
                wuxuuna ula yimid nebi Saalax hal.</p>
            <p>Wuxuuna faray reer Samuud ineysan dhibin, hase ahaatee waxay ku
                adkeysteen islaweynidoodii oo dabadeed waxay dileen hashii.</p>
            <p>Eebbana wuxuu ku ciqaabay qeylo daran, markaas bey halkii ku
                dhinteen. Waxaana Eebbe halkii ku badbaadiyey nebi Saalax iyo intii
                rumeysey.</p>
            <h3 id="nebi-ibraahin-nabadgelyo-korkiisa-ha-ahaatee">Nebi Ibraahin
                nabadgelyo korkiisa ha ahaatee</h3>
            <p>Nebi Ibraahin wuxuu ahaa saaxiibkii Eebbe, waana mid ka mida shanta
                rusul ee ugu wanaagsan Eebbe agtiisa, wuxuuna ka dhigey rasuul, wuxuuna
                ka doortey uun badan oo Eebbe abuuray. Nebi Ibraahin waxaa loo soo direy
                dad caabuda xidigaha oo uu la noolaa, wuxuuna dadkiisii ugu yeeri jirey
                iney Eebbe keligiis caabudaan, hase ahaatee wey beeniyeen. Waxayna isku
                dayeen iney gubaan,</p>
            <p>Eebbe ayaana ka badbaadiyey. Eebbana wuxuu wiilashiisii Ismaaciil iyo
                Isxaaq ka yeelay nebiyo.</p>
            <p>Waxayna nebi Ibraahin iyo wiilkiisii nebi Ismaaciil wada dhiseen
                Kacbada.</p>
            <h3 id="nebi-luud-nabadgelyo-korkiisa-ha-ahaatee">Nebi Luud nabadgelyo
                korkiisa ha ahaatee</h3>
            <p>Eebbe wuxuu nebi Luud u soo direy dadkiisii, si uu u hanuuniyo uguna
                yeero iney caabudaan Eebbe. Waxayna ahaayeen dad xun oo sameeya
                xumaanta, kuna xadgudba martida. Waxayna ahaayeen rag ka raadiya xumaan
                ragga kale, oo markuu nebi Luud ugu yeeray iney xumaanta iska daayaan,
                waxay isku dayeen iney saaraan isaga.</p>
            <p>Nebi Luud waxaa rumeeyay qaar ka mida reerkiisii, xaaskiisa iyadu ma
                rumeyn. Markuu nebi Luud ka quustey dadkiisii ayuu Eebbe wuxuu ka baryey
                in isaga iyo intii raacdey Eebbe badbaadiyo, laayana xumaan falayaashii.
                Waxaa dabadeed nebi Luud u yimid Malaaig, waxayna saareen nebi Luud iyo
                intii rumeysey, oo intii kale ee gaalada ahaa ku laayey dhagxaan
                sumadeysan.</p>
            <h3 id="nebi-ismaaciil-nabadgelyo-korkiisa-ha-ahaatee">Nebi Ismaaciil
                nabadgelyo korkiisa ha ahaatee</h3>
            <p>Nebi Ismaaciil wuxuu ahaa curadkii nebi Ibraahin iyo marwo Haajar.
                Wuxuu uga tegey nebi Ibraahin xaaskiisii Haajar iyo ilmaheedii nebi
                Ismaaciil goob ku taaley Makka, Eebbe oo sidaa faray darteed, iyagoo
                heysta biyo yar iyo timir.<br />
                Markuu ka dhamaadey wixii yaraa ee ay wateen, ayey marwo Haajar bilowdey
                iney warwareegato iyadoo wax la cabo ama la cuno baadi goobeyso, ilaa
                Eebbe uu ku toosiyo biyihii Samsamka.</p>
            <p>Waxaana u imaan jirey dad badan oo socoto ah, goobtiina waxay noqotey
                meel dad dego, biyihii Samsamka ee halkaasi ka dilaacay dartiis. Oo ka
                dib wuxuu Eebbe faray nebi Ibraahin inuu dhiso Kacbada oo waxaana la
                dhisey wiilkiisii nebi Ismaaciil. Ka dibna wuxuu nebi Ibraahin riyo ku
                arkey isagoo Eebbe farayo inuu gowraco wiilkiisii, wuxuuna u sheegay
                wiilkiisii nebi Ismaaciil. Wuxuuna ugu jawaabey nebi Ismaaciil:</p>
            <p>Aabaheygow samee wuxuu Eebbe ku faray waan dulqaadan hadduu Eebbe
                yiraahdee. Eebbana wuu ka badbaadiyey gowricii. Wuxuuna ahaa nebi
                Ismaaciil mid dulqaad badan, balan oofiya oo farana reerkiisa tukashada
                iyo wax bixinta.<br />
                Wuxuuna dadka fari jirey in Eebbe keligiis la caabudo.</p>
            <h3 id="nebi-isxaaq-nabadgelyo-korkiisa-ha-ahaatee">Nebi Isxaaq
                nabadgelyo korkiisa ha ahaatee</h3>
            <p>Nebi Isxaaq wuxuu ahaa ina nebi Ibraahin iyo marwo Saara, wuxuuna
                dhashay walaalkiis nebi Ismaaciil ka dib, oo waxay ahaayeen ilmo aabe.
                Malaaigtii ayaana ugu bishaareysey nebi Ibraahin iyo marwo Saara
                dhalashadiisii, markii ay u socdeen halkii ay deganaayeen dadkii nebi
                Luud loo soo direy, si ay u laayaan gaaladii xumaanta sameyn jirey.
                Eebbana wuxuu Qur’aanka noogu sheegay nebi Isxaaq inuu ahaa mid aqoon
                badan.</p>
            <p>Kana yeelay nebi dadka ku hanuuniya falalka wanaagsan. Nebi Isxaaqna
                wuxuu dhalay nebi Yacquub oo loo yaqaaney Israaiil.</p>
            <h3 id="nebi-yacquub-nabadgelyo-korkiisa-ha-ahaatee">Nebi Yacquub
                nabadgelyo korkiisa ha ahaatee</h3>
            <p>Nebi Yacquub waa ina nebi Isxaaq ina nebi Ibraahin, waxaana la oran
                jirey Israaiil: Waxaana loola jeedaa: Cabdullaahi. Wuxuuna ahaa nebi loo
                soo direy dadkiisii oo ah mid dhowrsan. Wuxuuna la dardaarmey
                caruurtiisii markuu dhimanayey oo wuxuu ku yiri: Maxaad caabudeysaan
                markaan dhinto ka dib? Markaas ayey yiraahdeen waxaan caabudeynaa
                Eebbahaaga, Eebbaha aabayaalkaa Ibraahin, Ismaaciil iyo Isxaaq, Eebbe
                keligiis, waxaanu ahaaneynaa muslimiin. Nebi Yacquubna wuxuu dhalay nebi
                Yuusuf.</p>
            <p>Nebi Yuusuf nabadgelyo korkiisa ha ahaatee Nebi Yuusuf waa ina nebi
                Yacquub ina Nebi Isxaaq ina nebi Ibraahin. Aabihiisna aad buu u jeclaa,
                waxaana la dhalatey kow iyo toban walaalo ah. Habeen habeenada ka mida
                ayuu wuxuu arkey kow iyo toban xiddig, qoraxda iyo dayaxa oo u
                tukanayaan. Nebi Yuusufna wuxuu u sheegay aabihiis wuxuu arkey,
                aabihiisna wuxuu ku yiri ha u sheegin walaalahaa. Hase ahaatee
                Sheydaankii ayaa ku abuurey maseyr walaalihiis, oo waxay isku raaceen
                iney ku ridaan ceel dheer guntiisa, oo waxay yiraahdeen waxaa cuntey
                yeey. Ka dib waxaa arkey dad reer miyi ah ceelkii ayeyna ka soo saareen,
                waxayna ku gateen lacag aad u yar. Waxaana ka gatey boqorkii Masar,
                xaaskiisii ayuuna farey iney korsadaan, hase ahaatee isagii ayey
                damacdey, markuu diideyna wey qiyaantey xabsi ayaana la geliyey. Ka dib
                baa Eebbe muujiyey inuu yahay dembilaawe, kana saarey xabsigii.
                Boqorkiina wuxuu madax uga dhigey arimihii dhaqaalaha, taasoo
                maamulkeeda si wanaagsan u hayey sanadihii abaarta. Ka dibna wuxuu u
                yeertay walaalihiis iyo waalidkiis, weyna u tukadeen “sharaf darteed”,
                halkaasna waxaa ku furantey riyadiisii.</p>
            <h3 id="nebi-ayuub-nabadgelyo-korkiisa-ha-ahaatee">Nebi Ayuub nabadgelyo
                korkiisa ha ahaatee</h3>
            <p>Nebi Ayuub wuxuu lahaa xoolo fara badan iyo caruur badan, hase
                ahaatee Eebbaa imtixaaney oo wuxuu ka qaadey xoolihii iyo caruurtiiba,
                sidoo kale wuxuu ku ridey xanuuno fara badan oo hayey muddo badan heer
                ay gaartey iney dadkii ka fogaadaan, waxaan ka aheyn xaaskiisii oo iyadu
                wey u dulqaadatey, ilaa Eebbe caafimaadkiisii, caruurtiisii iyo
                xoolihiisii dib ugu soo celiyey.</p>
            <p>Kor ahaaye Eebbana wuxuu ku yiri Qur’aankiisii sharafta lahaa isagoo
                amaanaya addoonkiisii Ayuub: Wuxuu ahaa mid dulqaata addoon wanaagsan
                runtii Eebbe u soo noqda.</p>
            <h3 id="nebi-dul-kifli-nabadgelyo-korkiisa-ha-ahaatee">Nebi Dul-Kifli
                nabadgelyo korkiisa ha ahaatee</h3>
            <p>Nebi Zul-kifli wuxuu ka mid ahaa nebiyaalkii suubbanaa ee dulqaadan
                jirey. Qur’aankana wax intaas dheer ka ma uusan sheegin.</p>
            <h3 id="nebi-yoonis-nabadgelyo-korkiisa-ha-ahaatee">Nebi Yoonis
                nabadgelyo korkiisa ha ahaatee</h3>
            <p>Nebi Yoonis wuxuu Eebbe u soo direy dadkii Niinawaa. Wuxuuna ugu
                yeeray iney caabudaan Eebbe keligiis, hase ahaatee wey diideen weyna
                isla weynaadeen markaas ayuu nebi Yoonis iskaga tegey. Wuxuuna u sheegay
                in la cadaabi doono muddo saddax habeen ka dib. Kolkaas ayey cabsadeen
                oo rumeeyeen, Eebbana ma uusan cadaabin. Wuxuuse nebi Yoonis raacay
                doon, markaas ayey doontii degi gaartey baddii gudaheeda, oo waxay
                go’aansadeen iney qori tuur sameeyaan oo qofkii ay ku soo aaddo saddax
                jeer qori tuurkaas lagu tuuro badda. Waxayna ku soo aaddey nebi Yoonis
                oo dabadeed wuxuu isku tuurey baddii, isla markiiba waxaa liqey nibiri,
                nibirigiina ma cunin Eebbe dartiis. Markaas buu nebi Yoonis baryey
                Eebbihiis inuu ka saaro gudcurka, Eebbana wuu ka aqbaley. Dadkii loogu
                soo direy inuu gaarsiyo risaalada: wuxuu Eebbe soo faray, waxay
                gaarayeen boqol kun iyo ka badan.</p>
            <h3 id="nebi-shuceyb-nabadgelyo-korkiisa-ha-ahaatee">Nebi Shuceyb
                nabadgelyo korkiisa ha ahaatee</h3>
            <p>Nebi Shuceyb wuxuu Eebbe u soo direy dadkii Madyan. Waxayna caabudi
                jireen geed. Markey wax miisaamayaana wey dhimi jireen. oo ma aysan siin
                jirin dadka waxay lahaayeen. Markaas buu nebi shuceyb wuxuu ugu yeeray
                iney Eebbe caabudaan, dadkana kula dhaqmaan si garsoor leh. Hase ahaatee
                wey diideen weyna isla weynaadeen. Waxayna ku yiraahdeen nebi Shuceyb
                dhagax ayaannu kugu dileynaa, waannu ku fogeyn. Waxayna ka codsadeen
                inuu gabal cirka ah ku soo kor rido. Markaas baa waxaa lagu laayey qeylo
                daran.</p>
            <h3 id="nebiyadii-loo-soo-direy-tuulada-nabadgelyo-korkooda-ha-ahaatee">Nebiyadii
                loo soo direy tuulada nabadgelyo korkooda ha ahaatee</h3>
            <p>Eebbe baa labo Rasuul wuxuu u soo direy tuulo,</p>
            <p>Markaas baa labadii Rasuul tuuladii rumeyn weysey. Kolkaas buu Eebbe
                u soo direy Rasuul saddaxaad tuuladii. Kor ahaaye Eebbe wuxuu
                Qur’aankiisa noogu sheegay inuu rumeeyay nin, dadkiisiina ugu yeeray
                iney rumeeyaan rusushaas,<br />
                hase ahaatee wey dileen, oo dabadeed Eebbana geliyey janno.</p>
            <h3 id="nebi-muuse-nabadgelyo-korkiisa-ha-ahaatee">Nebi Muuse nabadgelyo
                korkiisa ha ahaatee</h3>
            <p>Eebbe nebi Muuse wuxuu u soo direy Fircoon iyo dadkiisii. Wuxuuna
                siiyey labo mucjiso oo midkood ay aheyd ushii cuneysey masaska, tan
                kalena waa gacantiisii oo intuu geliyo jeebkiisa uu dabadeedna ka soo
                saarayey iyadoo cad. Nebi Muuse wuxuu Fircoon ugu yeeray inuu Eebbe
                keligiis caabudo. Fircoonna wuxuu la dagaalamay nebi Muuse, oo wuxuu
                isugu yeeray sixiroolayaashiisii ugu waaweynaa si uu nebi Muuse u
                qiyaamo, hase ahaatee nebi Muuse ayaa ka adkaadey sixiroolayaashii oo
                Eebbe ayaa u gargaarey. Dabadeed wuxuu Eebbe faray nebi Muuse isaga iyo
                intii raacdey iney ka baxaan Masar. Markaas baa waxaa soo daba galay
                Fircoon iyo ciidankiisii. Kolkii ay u soo dhawaadeen nebi Muuse iyo
                asxaabtiisii baddii oo ay is yiraahdeen ciidankii Fircoon waa idin soo
                gaareen ayuu Eebbe faray nebi Muuse inuu ku garaaco ushiisa badda si ay
                u badbaadaan, halkaasna uu ku dhinto Fircoon kaas oo Eebbe dadka uga
                dhigey waano.</p>
            <h3 id="nebi-haaruun-nabadgelyo-korkiisa-ha-ahaatee">Nebi Haaruun
                nabadgelyo korkiisa ha ahaatee</h3>
            <p>Nebi Haaruun wuxuu ahaa nebi Muuse walaalkiis iyo saaxiibkiis loo soo
                wada direy Fircoon inuu rumeeyo Eebbe, maxaa yeelay nebi Haaruun wuxuu
                ahaa codkar. Wuxuuna nebi Muuse madax uga dhigay walaalkiis nebi Haaruun
                dadkiisii, markuu aadey inuu Eebbe kula kulmo buurtii Duur korkeeda.
                Hase ahaatee waxaa dhacdey belaayadii Saamir, kaas oo reer Israaiil u
                sameeyay weyl “lo’ ka sameysan dahab si ay u caabudaan. Markaas buu nebi
                Haaruun ugu yeeray dadkii iney u soo noqdaan Eebbe caabudistiisa oo ay
                iska daayaan weyshan ay caabudayaan, hase ahaatee wey isla weynaadeen.
                Nebi Muuse markuu ku soo noqday dadkiisii oo uu arkey waxay caabudayaan
                buu wuxuu ku eedeeyay walaalkiis nebi Haaruun. Nebi Haaruunna wuxuu u
                sheegay walaalkiis nebi Muuse iney dili gaareen dadkii markuu isku dayey
                inuu ka hor tago waxay caabudayeen.</p>
            <h3 id="nebi-daauud-nabadgelyo-korkiisa-ha-ahaatee">Nebi Daa’uud
                nabadgelyo korkiisa ha ahaatee</h3>
            <p>Eebbe wuxuu siiyey nebi Daa’uud aqoon iyo xikmad. Wuxuuna u
                fududeeyay markuu leeyahay Eebbow adigaa hufan iney la qaadaan buuraha
                iyo shimbiraha, waxaana loo jilciyey birta. Nebi Daa’uud wuxuu ahaa
                addoon Eebbe caabudistiisa daacad ugu ah una mahadnaqa. Wuxuu soomi
                jirey maalin, maalinna wuu afuri jirey, habeenkiinna wuxuu u istaagi
                jirey Eebbe caabudistiisa. Eebbana wuxuu ku soo dejiyey nebi Daa’uud
                kitaabkii Sabuur. Wuxuuna siiyey boqortooyo weyn farayna inuu ku maamulo
                si garsoor leh.</p>
            <h3 id="nebi-saleebaan-nabadgelyo-korkiisa-ha-ahaatee">Nebi Saleebaan
                nabadgelyo korkiisa ha ahaatee</h3>
            <p>Nebi Saleebaan Eebbaa wuxuu siiyey aqoon iyo xikmad. Wuxuuna baray
                hadalka shimbiraha iyo xoolaha kale, wuxuuna u fududeeyay dabeysha iyo
                Jinka. Nebi Saleebaan wuxuu soo booqan jirey ciidankiisii mararka
                qarkood. Markaas buu wuxuu waayey shimbirkii Hudhudka ahaa maalin
                maalmaha ka mid ah, dabadeed baa waxaa yimid Hud-hudkii markuu maqnaa in
                muddo ah. Wuxuuna ku yiri nebi Saleebaan waxaan ka imid Saba’, waxaana
                kaaga sidaa war run ah oo waxaan ku soo arkey goobtaasi naag boqorad ah
                oo la siiyey wax walba, waxayna caabudayeen iyada iyo dadkeedaba
                qoraxda. Markaas ka dib buu nebi Saleebaan wuxuu qorey warqad, wuxuuna
                faray Hudhudkii inuu u geeyo warqaddaasi boqoraddii Saba’. Hudhudkiina
                wuxuu u geeyay warqaddii Balqiisa, markii ay heshay warqaddii nebi
                Saleebaan uu ku lahaa ha isla key weynaanina ee ii imaada idinkoo
                muslimiin ah. Kolkaas ayey Balqiisa iyo madaxdeedii waaweynaa u tageen
                Nebi Saleebaan. Ka dib markii Balqiisa ay aragtey wuxuu Eebbe siiyey
                nebi Saleebaan ayey Muslintey iyada iyo dadkeediiba, nebi Saleebaan
                ayaana guursadey Balqiisa.</p>
            <h3 id="nebi-ilyaas-nabadgelyo-korkiisa-ha-ahaatee">Nebi Ilyaas
                nabadgelyo korkiisa ha ahaatee</h3>
            <p>Nebi Ilyaas Eebbe ayaa wuxuu u soo direy reer Baclabak magaalo ku
                taala Lubnaan. Wuxuuna ugu yeeray iney caabudaan Eebbe, ee aysan
                caabudin sanamka la yiraahdo Bacla. Gaaladiina wey beeniyeen nebigoodii
                Ilyaas, Eebbana wuxuu ugu balanqaadey iney geli doonaan cadaabta.</p>
            <h3 id="nebi-alyasca-nabadgelyo-korkiisa-ha-ahaatee">Nebi Alyasca
                nabadgelyo korkiisa ha ahaatee</h3>
            <p>Nebi Alyasca wuxuu ka mid ahaa addoomadii wanwanaagsanaa. Waxaana
                lagu sheegay kitaabkii Towreed, Qur’aankana waxaa lagu sheegay labo
                jeer.</p>
            <h3 id="nebi-cuseyr-nabadgelyo-korkiisa-ha-ahaatee">Nebi Cuseyr
                nabadgelyo korkiisa ha ahaatee</h3>
            <p>Nebi Cuseyr wuxuu ka mid ahaa nebiyadii reer Israaiil. Eebbe ayaa
                wuxuu nafta ka qaadey nebi Cuseyr dabadeedna boqol sano ka dib soo
                nooleysiiyey. Nebi Cuseyr wuxuu dib u baray reer Israaiil diintoodii oo
                wuxuu baray kitaabkii Towreed kolkii ay hilmaameen ka dib.</p>
            <h3 id="nebi-sakariye-nabadgelyo-korkiisa-ha-ahaatee">Nebi Sakariye –
                Nabadgelyo korkiisa ha ahaatee</h3>
            <p>Nebi Sakariye wuxuu ahaa addoon wanaagsan oo dhowrsan. Wuxuuna dadka
                ugu yeeri jirey diinta toosan. Wuxuuna soo korsadey Maryan “nebi Ciise
                hooyadiis”. Wuxuuna Eebbe ka baryey inuu siiyo ilmo wanaagsan, Eebbana
                wuu ka aqbalay oo wuxuu siiyey nebi Yaxye kaas oo dadka isna ugu yeeri
                jirey iney caabudaan Eebbe keligiis.</p>
            <h3 id="nebi-yaxye-nabadgelyo-korkiisa-ha-ahaatee">Nebi Yaxye –
                Nabadgelyo korkiisa ha ahaatee</h3>
            <p>Nebi Yaxye waa ina nebi Sakariye. Wuxuuna ku dhashay ducadii uu Eebbe
                ka aqbalay, markuu nebi Sakariye uu Eebbe ka baryey inuu siiyo ilmo
                wanaagsan. Wuxuuna Eebbe ugu yeelay aabihiis calaamad dhalashadii nebi
                Yaxye, in uusan nebi Sakariye la hadlin dadka saddax habeen oo toos ah.
                Nebi Yaxyena wuxuu ka mid ahaa nebiyaalkii suubbanaa. Wuxuuna ahaa sidoo
                kale baari, dhowrsan oo Eebbe ka cabsada tan iyo yaraantiisii.</p>
            <h3 id="nebi-ciise-nabadgelyo-korkiisa-ha-ahaatee">Nebi Ciise nabadgelyo
                korkiisa ha ahaatee</h3>
            <p>Nebi Ciise waa sidii nebi Aadan oo kale oo wuxuu Eebbe ka abuurey
                ciidda, wuxuuna ku yiri ahow wuuna ahaadey. Nebi Ciisena waa ina Maryan
                rasuulkii Eebbe, ereygiisii uu ku ridey Maryan. Waana nebigii horey u
                sii sheegay inuu nebi Maxamed imaan doono. Eebbana wuxuu siiyey
                xujooyin, wuxuuna ku xoojiyey Ruuxul-Qudsi. Nebi Ciisena waa mid ka mida
                shanta rusul ee ugu weyn, isaga oo aad u yar ayuu dadka la hadley, wuxuu
                ka sameeyay dhoobo qaab shimbir ayuu intuu afuufey dabadeed shimbir
                noqotey, wuxuuna daaweeyay cudurada aan laheyn daawada, wuxuuna soo
                nooleeyay qof dhintey, intaas oo dhan oo mucjiso ah Eebbe ayaa u
                fududeeyay. Wuxuuna nebi Ciise dadkiisii ugu yeeray iney Eebbe keligiis
                caabudaan, hase ahaatee wey diideen, weyna isla weynaadeen, weyna ka soo
                horjeesteen, mana rumeyn dad yar mooyee. Eebbe ayaana cirka u qaadey,
                wuxuuna dhulka u soo dejin doonaa markuu doono si uu dadka marqaaati uga
                noqdo.</p>
            <h3 id="luqmaan-nabadgelyo-korkiisa-ha-ahaatee">Luqmaan – Nabadgelyo
                korkiisa ha ahaatee</h3>
            <p>Eebbe kor ahaaye wuxuu Qur’aankiisa ku yiri: Oo runtii waxaanu siinay
                Luqmaan xikmad.</p>
            <p>Luqmaan nasabkiisa layskuma raacsano iyo goortuu noolaa. Sidoo kale
                layskuma raacsano ma wuxuu ahaa nebi mise nin suubban? hase ahaatee
                culumada badankood waxay leeyihiin wuxuu ahaa nin suubban. Xikmaddii
                Eebbe uu siiyeyna waxay ahayd fahamka diinta iyo caqliga.</p>
            <h3 id="aasiyo-eebbe-ha-ka-raali-noqdee-boqoraddii-muminadda-ahayd">Aasiyo –
                Eebbe ha ka raali noqdee – Boqoraddii mu’minadda ahayd…</h3>
            <p>Boqoraddu waxay ku kortay guri boqortooyo, waxayna ku nooleed nolosha
                boqorada, waxayna arki jirtey boqorka kibirkiisa iyo awoodiisa, iyo sida
                ay uga dambeeyaan dadka boqorka, sidaas ay tahayna iimaan ayaa
                qalbigeeda galay. Waxayna ka bariday Rabbigeed inuu ka badbaadiyo
                noloshan, wuuna ka aqbalay Rabbigeed ducadeedii, wuxuuna ugu yeelay
                tusaale dadkii mu’miniinta, oo wuxuu Eebbe kor ahaaye ku yiri
                Qur’aankiisii : ( Oo wuxuu Eebbe tusaale ugu soo qaadanayaa dadkii
                rumeeyey xaaskii Fircoon ”Aasiyo” mar ay tiri Rabbigeeyow iiga dhis
                agtaada qol jannada igana nabadgeli Fircoon iyo wuxuu sameeyo igana
                nabadgeli dadka gardaroolayaasha ah ). Suuradda at-taxriim: 11.<br />
                Rasuulkii Eebbana n.n.k. wuxuu yiri : ( Dumarka ugu wanaagsan ee reer
                jannaad waa : Khadiija ina Khuwaylid, Faadumo ina Maxamed, Maryan iyo
                Aasiyo ). Axmed. Iyadu waa Aasiyo ina Muzaaxim –xaaskii Fircoon – taasoo
                u ahayd tusaale uu waariyey Qur’aanka mu’minadda si run u rumeysay
                Rabbigeed, Waxay ahayd qoftii markii ay ogaatay jidka saxda ah raacday
                iyadoon ka cabsanayn xumaan, oo waa tii rumeysay Eebbe rumayn dhab ah.
                Hanjabaadii Fircoonna dheg jalaq uma aysan siin, kumana guuleysan inuu
                ka fogeeyo jidka toosan iyo hanuunka. Waxay ganacsi la gashay Eebbe, waa
                ayna ku faaidey ganacsigeedii, waxay ku gadatay magaceedii boqornimo,
                xoolaheedii iyo adeegayaasheedii qiimo qaali ah, oo ah qol ku yaala
                jannada iyo iney xaas rasuulka ugu noqoto ”aakhiro”.</p>
            <p>Waxaa lagu sheegay marwo Aasiyo Eebbe ha ka raali noqdee sheekadii
                nebi Muuse n.k. markuu Eebbe u waxyooday nebi Muuse hooyadiis iney ku
                riddo nebi Muuse sanduuqa, sanduuqaasna ay ku riddo badda, uu ku jiro
                nebi Muuse, hirkuna wuxuu u wadi xagga xeebta uu ku yaallo madaxtooyada
                Fircoon; oo dabadeed waxaa soo qaaday gabdhihii, waxayna soo geliyeen
                madaxtooyadii, markay aragtay xaaskii Fircoon ilmahaasi ku jira
                sanduuqa; ayaa Eebbe aad u jecleesiiyey.</p>
            <p>Oo Fircoon ayaa u yimid inuu dilo – siduu ku samayn jirey ilmihii
                kale ee ay dhaleen reer Israaiil – oo waxay ka codsatay inuusan dilin;
                si ay uga dhigato ilmo maadaama aysan dhalin ilmo.</p>
            <p>Sidaas ayuuna Eebbe ku badbaadiyey nebi Muuse oo uu ku noolaado
                gurigii Fircoon, Eebbe kor ahaaye wuxuu yiri: (Oo waxaan u waxyoonnay
                Hooyadii ”nebi” Muuse iney nuujiso oo haddaad u cabsato ku rid badda oo
                ha ka cabsan oo ha murugoon waannu kuu soo celin oo waxaannu ka yeeli
                mid ka mid ah rususha. Oo waxaa soo qaatay reer Fircoon si uu ugu noqdo
                col iyo murug runtii Fircoon iyo Haamaan iyo labadooda ciidan waxay
                ahaayeen dembiilayaal. Waxay tiri xaaskii Fircoon ”Aasiyo” waa inoo
                indho qabowsi aniga iyo adiga ha dilin waxaa laga yaabaa inuu wax na
                taree ama aan ka dhigano ilmo. (iyagoon dareemeyn). al-Qasas 7-9.</p>
            <p>Marwo Aasiyo waxay ahayd garaadley, naxariisley, kumeyna raacin
                islaweynadii uu qabey ninkeeda, umana rumeyn ilaahnimadii uu sheeganayey
                iyo iney dhaleen ilaahyo.</p>
            <p>Markuu korey nebi Muuse oo uu weynaaday wuxuu aaday Madyan, isagoo ka
                baxsanaya dhibkii Fircoon iyo ciidankiisii dabadeedna wuxuu ku noqday
                Masar mar kale markuu Eebbe rasuulnimo u soo diray – waxay ka mid ahayd
                xaaskii Fircoon dadkii ugu horeeyay ee rumeeya nebi Muuse. Ugamana
                cabsan Fircoon ninkeedii iney rumeysay Eebbe, markaasuu isla sii
                weynaaday, sidee ayey xaaskiisa nolosha ay wada qeybsadaan ku rumeysay,
                oo isaga ay ku rumeyn weysay. Oo wuxuu bilaabay inuu cadaabo si ay uga
                gaalowdo, oo wuxuu faray in loo cadaabo sida ugu daran; si gaalnimadii
                dib ugu noqoto, hase ahaatee isma bedelin oo waxay Rabbigeed ka bariday
                inuu ka nabadgelyo Fircoon iyo wuxuu sameeyo.</p>
            <p>Eebbana wuu ka aqbalay ducadeedii, maxaa yeelay waxay rumeysay
                Rabbigeedii, waxayna u adkeysatey iimaankeedii darteed si kastoo loo
                cadaabo, ka dibna waxay istaahishay iney ka mid noqoto dumarkii jannada
                ku waarayey oo rasuulkii Eebbe run buu sheegay markuu yiri: (Waxaa la
                dhamaystiray niman badan, lamana dhamaystirin dumarka waxaan ka ahayn
                Aasiyo xaaskii Fircoon, Maryan ina Cimraan, runtiina wanaaga Caaisho
                dumarka ka wanaagsan tahay waa sida Sariidka ”cunto ka kooban rooti,
                hilib iyo maraq” uu uga wanaagsan yahay cuntooyinka kale ). Albukhaari,
                Muslim, At-tirmidi iyo ina Maajah.</p>
            <h3 id="boqoraddii-balqiisa-eebbe-ha-ka-raali-noqdee">Boqoraddii
                Balqiisa – Eebbe ha ka raali noqdee</h3>
            <p>Maalin maalmaha ka mid ah ayey ka kacday hurdadeedii goor aroor hore
                ah iyadoo isu diyaarineyso iney aadaan macbadka qoraxda iyada iyo
                dadkeedii reer Saba’ si ay u soo caabudaan qoraxda. Isla xiligaas waxaa
                noolaa nebi Saleebaan n.k., isaga iyo ciidankiisana waxay caabudi jireen
                Eebbe. Eebbana wuxuu siiyey nebi Saleebaan boqortooyo weyn. Wuxuuna
                sameystay nebi Saleebaan ciidan weyn oo ka kooban dadka, jinka iyo
                shimbiraha. Nebi Saleebaan wuxuu soo booqan jirey ciidankiisii mararka
                qarkood.</p>
            <p>Markaas buu wuxuu waayey shimbirkii Hudhudka ahaa maalin maalmaha ka
                mid ah, dabadeed baa waxaa yimid Hudhudkii markuu maqnaa in muddo ah.
                Wuxuuna ku yiri nebi Saleebaan waxaan ka imid Saba’, waxaana kaaga sidaa
                war run ah oo waxaan ku soo arkey goobtaasi naag boqorad ah oo la siiyey
                wax walba, waxayna caabudayeen iyada iyo dadkeedaba qoraxda.</p>
            <p>Markaas ka dib buu nebi Saleebaan wuxuu qorey warqad, wuxuuna faray
                Hudhudkii inuu u geeyo warqaddaasi boqoraddii Saba’. Hudhudkiina wuxuu u
                geeyay warqaddii Balqiisa, waxayna isugu yeertay madaxdeedii si ay ula
                tashato, waxayna u sheegtay iney warqad ka heshay nebi Saleebaan kuna
                yiri ha isla key weynaanina iina imaada idinkoo muslimiin ah. Kolkaas
                ayey Balqiisa iyo madaxdeedii waaweynaa u tageen nebi Saleebaan. Ka dib
                markii Balqiisa ay aragtey wuxuu Eebbe siiyey nebi Saleebaan ayey
                muslintey iyada iyo dadkeediiba, waxaana guursadey nebi Saleebaan.</p>
            <h3 id="marwo-maryan-eebbe-ha-ka-raali-noqdee">Marwo Maryan – Eebbe ha
                ka raali noqdee</h3>
            <p>Wuxuu Eebbe kor ahaaye Qur’aankiisa noogu sheegay iney Malaaigtii ku
                yiraahdeen Maryan “nebi Ciise hooyadiis” nabadgelyo korkooda ha ahaatee:
                (Markiina ay Malaaigtii ku yiraahdeen Maryameey Eebbe ayaa ku doortay
                qof suuban kaa dhigay kaana doortay dumarka adduunka oo dhan). Aali
                Cimraan: 42.</p>
            <p>Rasuulkii Eebbana wuxuu ka yiri: (Dumarkii adduunka ugu wanaagsanaa
                waxay ahaayeen: Maryan, Aasiyo, Khadiijo iyo Faadumo). ina Xibbaan.</p>
            <p>Waxaa jiri jirey nin la yiraahdo Cimraan ina Maataan iyo marwadiisa
                Xanna ina Faaquud, waxayna caabudi jireen Eebbe. Maalin maalmaha ka mid
                ah ayaa waxay ka bariday Eebbe inuu siiyo ilmo, Eebbana wuxuu siiyey
                gabar, waxayna u bixisay Maryan. Muddo yar ka dib waxaa geeriyooday
                aabbaheed iyadoo yar. Ka dibna waxaa la wareegay barbaarinteedii nebi
                Zakariye.</p>
            <p>Maryan markii ay weynaatay ayaa Eebbe wuxuu u soo direy maalin ka mid
                ah maalmaha malag la yiraahdo Jibriil inuu u sheego iney dhali doonto
                Masiix “nebi Ciise” nabadgelyo korkooda ha ahaatee.</p>
            <h3 id="dhalinyaradii-godka-eebbe-ha-ka-raali-noqdee">Dhalinyaradii
                godka – Eebbe ha ka raali noqdee</h3>
            <p>Sheekadan waxaa lagu sheegay Qur’aanka kariimka, suuradda al-kahaf,
                aayadaha 9-26.</p>
            <p>Waa baa waxaa jirtey tuulo ay ku nool yihiin dad gaalo ah. Tuuladaasi
                boqorkeedii iyo dadkeediiba jidkii saxda ahaa way ka leexdeen. Waxayna
                Eebbe caabudistiisii la wadaajiyeen wax aan dhib u keeni karin waxna
                tari karin. Weyna iska caabudeen iyagoon u heysanin wax cad
                Eebbanimadooda. Sidaas ay tahayna way difaaci jireen Ilaahyadaas ay
                sheegayeen. Raali ugama aysan ahayn inuu qof xumaan ku sameeyo. Dhib
                ayey u geysan jireen qofkii aan rumeyn, oo aan caabudin.</p>
            <p>Bulshadaasi xun, waxaa ka soo baxay koox dhalinyaro ah oo garaad leh.
                Koox yar oo ka shaqeysiisey garaadkoodii, oo diidey iney u tukadaan
                waxaan ahayn Abuurahoodii, Eebbaha ay ku jiraan gacantiisa wax waliba.
                Waxay ahaayeen dhalinyaro rumeeyay Eebbe, hanuunkiina u kordhiyey, uuna
                ku hagay jidkii hanuunka.</p>
            <p>Ma aysan ahayn dhalinyaradaasi nebiyo iyo rasuul toona. Waajibna kuma
                ahayn sida rasuulada oo kale iney ugu yeeraan dadkooda risaalada. Ee
                waxay ahaayeen koox iimaan wanaagsan leh, uma aysan ogolaanin dadkoodii
                iney Eebbe caabudista wax la wadaajiyaan, waxayna dadkii ku yiraahdeen
                ma u heysaan caddeyn inuu jiro ilaahyo aan ahayn Eebbe.</p>
            <p>Ka dibna waxay go’aansadeen iney ka tagaan tuuladii iyagoo aadaya
                meel ay ku badbaadayso diintoodii iyo naftoodii oo ay ku caabudaan
                Eebbe. Illeen tuuladu dadka ku nooli waxay ahaayeen dad xun oo baadi
                ah.</p>
            <p>Dhalinyaradii waxay go’aansadeen iney ka baxaan tuuladii, iyagoo ku
                socda god cidlo’ ah si ay ugu badbaadaan. Waxay ka baxeen tuuladii
                balaarneed iyagoo la socdo eygoodii kuna socda god ciriiri ah. Waxay uga
                soo tageen guryahoodii raaxada badnaa, iney degaan god cidlo’ ah.</p>
            <p>Waxay ka soo tageen qololkoodii, sariirahoodii, oo ay doorteen god
                ciriiri ah oo mugdi ah.</p>
            <p>Taasi wax cusub ku noqon meyso qofka qalbigiisu iimaan ka buuxo.
                Qofka mu’minka ahi lama degaanka wuxuu u arkaa beer hadduu dareensan
                yahay inuu Eebbe la jiro. Wuxuuna u arkaa godka madaxtooyo, hadduu u
                doorto godkaasi Eebbe dartiis. Dhalinyaradaasi ugama aysan soo tegin
                tuuladoodii adduun raadis iyo xoolo, ee waxay uga soo tageen iyagoo
                doonaya Eebbe raalli ahaanshihiisa. Goob kasta oo ay ku caabudi karaan
                Eebbe oo ayna ku helayaan raalli ahaanshihiisa way uga wanaagsan tahay
                tuuladii ay ka yimaadeen.<br />
                Waxay dhalinyaradii seexdeen godkii, wuxuu fariistay eygoodii iriddii
                godka isagoo ilaalinaya.</p>
            <p>Markaasi baa waxaa dhacday mucjiso Ilaahi ah, maxaa yeelay
                dhalinyaradii waxay seexdeen saddax boqol iyo sagaal sanadood. Intii u
                dhexeysey mudadaasi, qoraxdu waxay ka soo baxeysey dhinaca midig ee
                godkoodii waxayna u dheceysey dhinaciisa koonfureed, mana soo gaari
                jirin falaaraheeda maalinta gelinkeeda hore iyo gelinkeeda dambeba.
                Weyna is gedgedin jireen intey hurdayeen, si aaney jirkoodu wax u
                gaarin.</p>
            <p>Qofkii arki lahaana wuu cabsan lahaa, maxaa yeelay wey hurdaan, hase
                ahaatee waa iyagii oo soojeeda marba siday dhinac isugu gedgedinayaan
                darteed.</p>
            <p>Saddax boqol oo sanadood ka dib, Eebbe ayaa mar kale soo saaray.
                Waxay ka kaceen hurdadii dheereed, hase ahaatee ma aysan ogeyn intey
                hurdayeen. Waxaana ka muuqatay iney muddo dheer hurdayeen. Waxay is
                weydiiyeen: meeqa ayaanu hurdaynay?! markaasay isu jawaabeen: waxaanu
                hurdeyney maalin ama maalin barkeed. Waxay la soo baxeen lacagtii ay
                wateen, ka dibna mid iyaga ka mid ah ayey weydiisteen inuu magaalada
                aado si uu ugu soo gado lacagtii cunto wanaagsan, oo dabadeed si
                dhuumasho leh ugu soo noqdo iyadoon qofna dareemin, maxaa yeelay waxaa
                laga yaabaa iney ciqaabaan ciidanka boqorka ama kuwo kale oo xumaan
                falayaasha tuulada ka mid ah hadday ogaadaan arintooda. Oo waxaa dhacda
                in la yiraahdo kala doorta haddaad rabtaan inaad noolaataan waa inaad
                Eebbe caabudistiisa ilaahyo kale la wadaajisaan sidii hore oo kale,
                haddaad diiddaana waa la idin dhagaxeen intaad ka dhimaneysaan.</p>
            <p>Ninkii mu’minkii ahaa wuxuu soo aaday tuuladii, hase yeeshee maba aha
                tuuladii uu yaqaanay.</p>
            <p>Tuuladii dhismayaalkeedii iyo guryaheedii wey is bedeleen, sidoo kale
                waxaa is bedeley cuntadii iyo lacagtii, wuxuu la fajacay sidee iskugu
                bedeli kartaa tuuladii maalin iyo habeen gudaheed.</p>
            <p>Dabcan dadkii tuulada degganaa iyagana waxay la yaabeen ninkii
                dharkiisa iyo lacagtii uu watey.</p>
            <p>Tuuladii ay ka soo tageen dhalinyaradii muddo ka dib waxaa la
                halaagay boqorkii xumaa, waxaana boqor u noqday nin wanaagsan. Dadkii
                waxay noqdeen mu’miniin, dadkiina waxay u riyaaqeen dhalinyaradii
                mu’miniinta ahayd. Maxaa yeelay waxay ahaayeen dhalinyaradaasi
                mu’miniintii ugu horeysey ee tuuladaasi, oo waxay tuuladoodii uga tageen
                diintoodii darteed, waana kuwan dib ugu soo noqday tuuladoodii.</p>
            <p>Ka dib markii ay u cadaatay mucjisadii dadkii tuulada deganaa
                dhalinyaradii dhintey ee la soo nooleeyey, oo ay ogaadeen inuu Eebbe
                awoodo inuu soo nooleeyo qofkii dhintey, oo ay ku arkeen indhahoodii,
                ayuu Eebbe naftii ka qaaday dhalinyaradii. Illeen waa inuu dhintaa qof
                kastaa mar uun.</p>
            <p>Tixraac Qoraallo</p>
            <p>Waxaa mahad iska leh Eebbe, kaasoo galaddiisu ku dhamaadaan
                wanaagyaalku…</p>

        </div>
    </main>
</body>

</html>