<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>

<body>
    <main class=normalize>
        <div class="content">


            <h1 class="entry-title">Diiwaanka Maansooyinkii Abshir Bacadle - Maxamed Xuseen Macallin</h1>

            <p style="text-align: center;"><strong>Tusmada Buugga</strong></p>
            <p style="text-align: center;">Hordhaca Daabacaadda Labaad<br>
                Mahadnaq<br>
                Milicsi<br>
                Hordhigga 1aad<br>
                Hordhigga 2aad<br>
                Gogoldhig<br>
                Waa Kuma Abwaan Abshir Nuur Faarax?<br>
                Diiwaankan<br>
                Howsha Diiwaanka<br>
                Nooca Iyo Astaamaha Gabayada Bacadle</p>
            <p style="text-align: center;"><strong>Qaybta Koowaad: Gabayada Bacadle</strong><br>
                Halhays<br>
                Roob Doon (Gabayga 1aad)<br>
                Dardaaran<br>
                Xijaabka<br>
                Ashtako<br>
                Amiirada Khaliijka<br>
                Ayaamihii Madoobaa<br>
                Amxaariyo Tigree<br>
                S.S.D.F<br>
                Ma Ilaahey Baan Eed Ka Galey<br>
                Asharaafta<br>
                Qabri iyo Qiyaamo<br>
                Suuradaha Qur’aanka<br>
                Aroos Sharaf Le’<br>
                Ameerikaan iyo Yahuud<br>
                Ikhlaas iyo Waxdaaniyad<br>
                Waa Inaanu Isguursanaa<br>
                Bidca Qiil U Doon<br>
                Bulugley<br>
                Burburkii Baladkeena<br>
                Lacag Been Abuura<br>
                Ina Cigaal Bohoshi Loo Aasey<br>
                Geenyada Asaaggeen La Tagey<br>
                Bariiskayga Eebaa Hayee<br>
                Amey Been Naqataa<br>
                Booraan Ibliis<br>
                Baqaratu Daaxika<br>
                Sidii Bahalkii Loo Ilay<br>
                Nadaafadda Muqdisha<br>
                Tawbada Ha Seegin<br>
                Taariikh Madow Lama Dhaxliyo<br>
                Tii Allay Noqon<br>
                Salaf Iyo Khalaf<br>
                Tikniko Tuugo Xanbaara (Salsal)<br>
                Cishqigan<br>
                Kama Xoroobaan<br>
                Xantayda Ma Moogiye<br>
                Gogol Ku Xaar<br>
                Xuquuqul Insaan<br>
                Waa Inaan Difaacaa Gabdhaha<br>
                Dib U Heshiisiin<br>
                Ku Duug Qalinka<br>
                Roobdoon (Gabayga 2aad)<br>
                Xoolo Daayac<br>
                Abwaankii Dariiqooyinka<br>
                Doqonkii Gaabnaa<br>
                Duduble iyo Murunsade<br>
                Weyga Degi Waayey<br>
                Dahabka Maaroobey<br>
                Dacar iyo Dhuunkaale<br>
                Doqoni Calaf Ma Leh<br>
                Waa Kugu Dakano<br>
                Danta Guud<br>
                Aqoon Yahanka<br>
                Diidnay Doofaar<br>
                Maxkamaddaan Ku Diirsadaye<br>
                Yaa Deegaan Ah? Yaa Dool Ah?<br>
                Ri’ Ka Qaada Caamada<br>
                Sababta ii Sheega?<br>
                Saar Hindi<br>
                Sacadow Yeelkaa<br>
                Qabrigii Isugu Jiray<br>
                Baabuurta PL-ka<br>
                Maxay Ahlu Towxiidku Sugi<br>
                Cayda Suubbanaha<br>
                Wixii Sabcaayey Saaxiibow<br>
                Bidci Sugulle<br>
                Nin Dhaliile Yeelkii<br>
                Dhagarna How Qaadan<br>
                Sicir Bararka<br>
                Ii Dhiib Darbaalada<br>
                Maraan Ciidan Kuu Helo<br>
                Geelle<br>
                Caado Jaahili<br>
                Cawareere Kuma Siinin<br>
                Cantarabaqash<br>
                Markii Cadowgi Loo Abay<br>
                Gaal iyo Cawaankeed<br>
                Dastuurada Guracan<br>
                Guuleed Fansalakh<br>
                Gef Loo Saxay<br>
                Gabaygu Sow Maaha<br>
                Faracii Reer Abshir Nuur<br>
                Gablan Tala Aduunay<br>
                Gob Cunsuri Ah<br>
                Gocosho iyo Hiil<br>
                Beel Yahay Gadoodayo<br>
                Ma Qadarisay Sheekhow<br>
                Qabiltuba Ha Oran<br>
                Qaata Taladeyda<br>
                Qaadow Adigaa Le’<br>
                Qabyaalad<br>
                Qabashada Rabbigay<br>
                Labadaa Ragcaa Hariye<br>
                Masjid Yaa Ka Dheeraadey?<br>
                Mahad Alle<br>
                Musxafkaa Qur’aankaa<br>
                Macallinkiyo Waalidka<br>
                Muqdisho<br>
                Maxkamadaha Islaamiga<br>
                Taley Mudan Tahay<br>
                Caashaqu Maxuu Yahay?<br>
                Hawiyoow Waa Taa<br>
                Nasabka Reer Banii Haashim<br>
                Yaad Nagu Halleyn<br>
                Hiraaboo Isku Hiloobey<br>
                Hubka Inaga Dhiga<br>
                Anigaa Hawiye Kaa Aqaan<br>
                Geedkaa Humbulan<br>
                Roob Doon (Gabayga 3aad)<br>
                War Ba Uma Hayaan Shiikhu<br>
                Hormuudkoodkoodii Guurtigaa<br>
                Hiddo-Raac</p>
            <p style="text-align: center;"><strong>Qaybta Labaad: Jawaabo Af-Celin Ah</strong><br>
                Hordhac<br>
                Haad-Haad Maxaa Kaa Dhigay<br>
                Hawo Been Ah<br>
                Bacadlaha Danaaniyayow<br>
                Halaqyahow Sumaysan<br>
                Akishuu Noqday<br>
                Hoyga Suugaanta<br>
                Heedhe Maad Sheegtid<br>
                Bacadlow Soo Daleel Bexe E<br>
                Hawaawig Dhab Ma Ah<br>
                Jawaabtan Sii Bacadleh<br>
                Abshirow Guuxaagii Lagu Toosye<br>
                Gobannimo<br>
                Gefka Bacadle<br>
                Haku Diganin Sheekhaa Adigay<br>
                Garashoy Yeelkeed Dheh<br>
                Dib Ugocosho<br>
                Dabato Weeyaan<br>
                Hargeysay Maxaa Xaqii Idiin Diiday?<br>
                Duulaanka Xamar<br>
                Af-Lagaado iyo Cay<br>
                Gees Isugu Bayra<br>
                Haddaad Guluf Abaabuli Lahayd<br>
                Gacan Saar</p>
            <p style="text-align: center;">Gunaanad<br>
                Geeridii Bacadle Kaddib<br>
                Haldoorkii Abwaanka<br>
                Abwaankii Nabadda ee Bacadle<br>
                Abshirow Bacadloow (Gabay)</p>
            <p style="text-align: center;">Raad-Raac<br>
                Dhammaad</p>
            <p>&nbsp;</p>
            <p>Hordhaca Daabacaadda Labaad</p>
            <p>Codsiyo badan oo ka yimid aqristayaasha Soomaaliyeed qaarkood ayaa waxaa inala habboonaatey inaan mar
                labaad dib u daabacno Diiwaanka Gabayada Abwaan Abshir Nuur Faarax Abshir-Bacadle, siddeed sannadood ka
                dib daabacaaddii koowaad ee diiwaanka kan, waxaase habboon inaan is weydiino su’aasha ah maxay
                daabacaadda labaad ee buuggakan kaga duwan tahay daabacaaddii koowaad?</p>
            <p>Inta aanan ka jawaabin su’aashaa waxaa xaqiiqo ah, shaqo walba oo la qabtaa waxay yeelataa ama lahaan
                kartaa dulduleelo iyo dhaliilo, waxaase loo baahan yahay mar walbaa in lagu dadaalo habka ugu habboon
                ama ugu dhaw ee loo gaari karo xaqiiqda iyo ujeedada loo baahan yahay.</p>
            <p>Waxaa inoo suuro gashay inaanu ka saxno buugga khaladaad ku soo baxay daabacaaddii koowaad oo la xiriirta
                xagga qoraalka. Sidoo kale waxaanu ku soo biiriney daabacaadda labaad ee Diiwaanka Abwaan Abshir Nuur
                Faarax maansooyin kale oo cusub oo uu curiyey abwaanka muddadii ka danbeysey daabacadda koowaad, waayo
                abwaanka intii uu noolaa kama uusan suulin inuu hibaddiise suugaaneed ku cabbiro ama ku muujiyo
                dareenkiisa la xiriira hab dhaqanka bulshada ha ahaato dhacdooyinka siyaasadeed, diineed iyo tan
                bulshadeedba oo ka socda degaannada Soomaaliyeed iyo adduunka kaleba. Maansooyinkaa suugaaneed ee aanu
                ku soo kordhiney diiwaanka waxay la mid yihiin kuwii hore oo kale ee diiwaanka ku soo aroorey, sida
                gabay, geeraar, shirib iyo wixi la mid ah. Sidoo kale ujeedooyinka ay xanbaarsan yihiin maansooyinka
                cusub ee aanu ku soo biiriney buugga iyana kama duwana kuwii hore ujeedooyinka ay xanbaarsanaayeen.</p>
            <p>Laakiin waxaa xusid mudan dhacdada ugu kulul ee uu ka gabyey abwaanka waxaa la dhihi karaa waa dhacdadii
                la xiriirtey gabadha la yiraahdo Samsam Axmed Ducaale oo muddo gaaban lagu xirey magaaladda Hargeysa,
                waayo arrinkaa uu ka hadley Abshir waxay dhalisey xiisad aad u adag oo sababtey in ay ka yimaadeen
                jawaabo tiro badan oo gabayada Bacadle ka dhiidhiyey, waxaase xusid mudan in jawaabaha badankooda ay ka
                yimaadeen abwaano Soomaaliyeed oo kale oo jawaabtooda u adeegsadey maansooyin gabay iyo geeraarba leh.
                Inkastoo jawaabaha qaarkood ay ka yimaadeen siyaasiyiin ka soo jeeda maamulka Soomaalilaan mucaarad iyo
                muxaafadba xilligaas, taana waxay ku tusineysaa sida looga caroodey Bacadle iyo suugaantiisa la xiriirta
                arrimaha Samsam iyo xarigeeda.</p>
            <p>Waxay ahaataba waxaan filayaa in aqristayaasha ay xiiso galin doonto daabacaadda labaad ee diiwaankan.
                Waxaase xusid mudan in suugaanta Bacadle ay dadyow fara badan u soo jeediyeen eed iyo dhalliil laga
                yaabo iney ku saxsan yihiin, laakiin fikirka abwaanka waa mid uu isagu ka masuul yahay, eedeemaha
                qaarkoodna uu garawsaday, sida ka muuqata maansooyin danbe ee uu tiriyey.</p>
            <p>Maxamed Xuseen Macallin<br>
                Askar, Noorweey<br>
                Juun 24, 2012</p>
            <p>&nbsp;</p>
            <p>Mahadnaq</p>
            <p>Inta aanan u mahad celin dadkii gacanta igu siiyey diiwaankan qoristiisa waa inaan xusuusanno xadiiska uu
                Rasuulku (naxariis iyo nabadgelyo korkiisa ha ahaatee) uu ku yiri:</p>
            <p lang="ar">قال رسول الله ﷺ: ’من لم يشكر الناس لا يشكر الله.‘</p>
            <p>Taana macnaheedu waxay tahay, “Qofkii aan ku shukrin oo u mahad naqin dadka, Ilaah kuma shukriyo.”
                Xaqiiqdii waxay tahay inay jiraan dad dhowr ah oo gacan, maskax, hiil iyo hooba igu siiyey soo saarista
                buuggaan, Ilaahayna waxaan ka baryayaa in dadkaas oo idil abaalkooda u gudo. Nasiib darro halkan kuma
                wada xusi karo dhammaan dadkii gacanta igu siiyey buuggan, waxaase tixgelin gaar ah mudan oo aana marna
                hilmaami karin dadkan hoos ku xusan:</p>
            <p>a. Abshir Nuur Faarax ‘Bacadle’ oo ii suurta galiyey in uu i siiyo gabayadiisa inta uu hayey, isla
                markaana ii oggolaaday inaan uruuriyo murtidiisa qiimaha leh, waqti badanna ku lumiyey sidii uu arrinkaa
                ku suura gali lahaa, isla markaana wax igala qabtay inaan helo gabayada badankood sababaha ay ku baxeen
                iyo waqtiyadii uu curiyey, waxaana xaqiiqa ah in la’aantiis aan waxyaalo badan oo diiwaankan ku jira aan
                la ogaan lahayn hadduusan inoo fududaynin ujeedadooda inkastoo qaarkood ay dhibaysey.</p>
            <p>b. Cabdullaahi Macallin Cabdiraxmaan (Abuu Usaama) oo qayb weyn igala qaatay ururinta iyo fahamka
                waxyaalaha dahsoon oo ku soo arooray gabayada. Waxaana oran karaa, muddo aad u badan ayuu igala
                shaqeeyey diiwaanka dhammeystirkiisa, dhiiri galin wayna waa uu igu beeray. Waxaa kaloon iloobi karin
                kaalinta ay ka qaadatey soo guurinta gabayada qaarkood Raxmo Maxamed Cali (Ummu Usaama) oo ah afada
                Cabdullaahi Macallin Cabdiraxamaan.</p>
            <p>c. Cabdikariim Cismaan Cibaar oo isaguna ina siiyey gabayo badan oo uu qoray kana soo guuriyey
                cajaladaha. Waxaana oran karaa gabayada aan ka helay Cabdikariim Cibaar waxay ii suurto galisay inaan ka
                saxo gabayada aan horey u helay oo aan barbardhigey.</p>
            <p>d. Waxaa isaguna mahad gaar ah mudan Sheekh Jaamac Cumar Ciise (Alla ha u naxariiste), oo igala taliyey
                arrimaha qaarkood, iguna sharfay inuu hordhig u qoro diiwaankan.</p>
            <p>e. Sidoo kale waxaa mahad is ka leh Dktr. Shariif Saalax Maxamed Cali (Alla ha u naxariistee) oo wax
                badan aan ka faa’iidaystay gaar ahaan, taariikh nololeedkii shakhsiyaad muhiim ah oo ku soo arooray
                diiwaanka iyo isagoo igu dhirri galiyey dhammaystirkiisa, maskax badanna igu kordhiyey kuna sharfay
                buuggaan milicsi uu kaga hadlayo aragti suugaaneed oo xeel dheer.</p>
            <p>f. Waxaa kaloo mahad mudan oo aanan marnaba hilmaami karin Faadumo Cali Aadan oo gacan igu siisay
                buuggan, gabayada qaarkoodna wax ka qortay, ka dib markii ay cajaladaha ka soo guurisay, isla markaana
                ii suuro galisay jawi wanaagsan, marwalbana igu boorin jirtay dhammaystirka diiwaanka intaanu degganayn
                magaalada barakaysan ee Makka al-Mukarrama.</p>
            <p>g. Axmed Sheekh Cabdixamiid oo isaguna gacan buuxda naga siiyey ku garaacidda buuggaan kombyuutarka,
                aadna<br>
                isugu howlay inuu hagaajiyo hawshaa.</p>
            <p>h. Cabdinaasir Xuseen Cali (Abtiile) oo isaguna qayb aad iyo aad u wayn ka gaystay garaacidda Diiwaankan
                iyo dhammaystirkiisa marxaladihii danbe isaga iyo bahda Machadka National Computer Institute.</p>
            <p>i. Sheekh Maxamuud Foolweyn oo isagana qayb weyn ka qaatay caddaynta meelo iyo rugo soo arooray. Gabayada
                iyo fasiraadda ereyo daahsoon, isla arintaa waxaa qayb iga siiyey Shiikh Axmed Xaaji Maxamed Cismaan
                (Axmed Imaam) oo labadooda aan ku wada nooleen Makka al-Mukarrama.</p>
            <p>j. Waxaa iyaguna mahad iska leh ardadii wax ka baranaysay Jaamacadda Umm Al-Quraa ee ku taalla Makka
                al-Mukarrama ee dalka Sacuudi Carabiya, kuwaas oo muddadii aannu wax ka baranaynay iga caawiyey guurinta
                iyo qoridda gabayada qaarkood, gaar ahaan: Maxamed Sheekh Xasan Faqi (Qoryooley), Xassan Dhaqane
                (Ugaaska) iyo Maxamed Xaaji Cabdi (Afgooye), Ilaahay dhammaantood ha ka abaal mariyo.</p>
            <p>k. Ugu danbayntii waxaa mahad leh Madbacadda Shirkadda Skaansom oo suurtagalisay inay soo saarto buuggan,
                gaar ahaan qoraaga weyn Maxamed Shiikh Xasan oo howl badan ka gaystey sixitaanka iyo isku dubaridka
                daabacaadda labaad ee buugga.</p>
            <p>&nbsp;</p>
            <p>Milicsi</p>
            <p>DIIWAANKA ABSHIR NUUR FAARAX “BACADLE”</p>
            <p>Waxaa ii sharaf ah inaan ka qaybqaato faallada Diiwaanka Abshir Nuur Faarax, isku dubbaridkiisuna
                leeyahay baare Sheekh Maxamed Xuseen Macallin. Diiwaankan kuma ekeyn karno hal-abuurka Abshir Bacadle,
                oo waa ka baaxad wayn yahay. Noocyada qaybta tixda loo yaqaan haatan, kuwa badan ayaa kaga jira. Sidaa
                awgeed Diiwaankan waa muunado ka mid ah hal-abuurka Abshir. Diiwaankan waxaynu ka helaynaa maansada
                qaybaheeda kala duwan sida jiiftada iyo geeraarka, guurow, shirib, salsal iyo habab kale oo murtiyaysan.
                Diiwaanka waxaa ku badan maansooyin aad u dhismo wanaagsan, oo mindhaa gabayaagu aad ugu dhalaaliyay
                dareenkiisa hal-abuurka leh, ama jawi khaalis ah uu ku keli noqday, sidaana gabayadiisa ku sameeyay.
                Abshir wuxuu mideeyay shirib, guuroow iyo guluulucyo kale oo ku socda af-guri, iyo maansooyin lagu
                tiriyay lahjadaha Woqooyiga, kuna caan baxay hal-abuurka maansada. Waana arrin aad u riyaaqid mudan,
                taasoo ay sabab u tahay bulshada kala lahjadaha duwan, uu muddo badan ku dhexnool yahay. Isla waqtigaa
                arrintan waxay caddaynaysaa hal-abuurka tixda Soomaalidu inuusan wali tirokoobnayn. Inta haatan la
                tilmaamana ee qaybaha tixda, si nintooxsi ah loo go’aansaday, ama loo go’doomiyay. Tusaale ahaan
                suugaanta tixda iyo tiraabta afka Maay lama diiwaangelin, sida GAARKA (u dhigma geeraarka) BEELEY,
                TUUGSI (Jiiddadu ku qaaddo lahjada Maxaa Tiri, una dhow guurowga), GOLOLOW, WEGLE (Halkan loola jeedo
                Gabayga lo’da ama Baytanka), ADARTA (oo ah suugaan la socota SHABALKA, kana mid ah jaadadka Waalada),
                JIIB iyo noocyo kale oo tixda ka mid ah. Sida la ogyahay Af-Soomaaligu wuxuu ka kooban yahay lahjado
                yerehe kala duwan, oo isku jirrid ah, isna buuxiya, xagga micnaha ereyada, oo goobaab qur ah ku wada
                jira, ama sidaynu ku sifaynay GARAANGARAN. Waxaana habboon suugaanlayda Soomaaliyeed inay u dhug lahaato
                hodontooyadaa luqadeed ee dalkooda, soona shaac-bixiyaan, mar allaale ay taasi u suurtagasho. Sidaa
                awgeed Abshir Nuur ku dayasho iyo qaddarin ayuu naga mudan yahay. Dad badan oo waqtigakan jooga, ama aad
                u tirabadnaa qarnigaynu ka soo gudubnay, waxay ku doodaan in haddii gabaygu ku abbaarnayn dhaqanka iyo
                dcegaannada miyiga, uusan noqon karin mid asiili ah, oo ka baxsan hannaaanka quruxda fanka [Suwar
                al-Jamaaliya li al-Shicr].</p>
            <p>Sida Abshir arrintaa loogu dhaliilay waxaa hore loogu dhaleeceeyay Cabdullaahi Suldaan Timacadde (siduu
                Boobe ku xusay buuggiisa Gabayadii Timacadde). Waxay ila tahay Abshir dhaliisha la doonayo in lagu tiro
                inaysan ahayn mid dow ah. Maansooduhu waa inuu sugan yahay. Haddii gabaygaagu, ama af-maal kaleba, isgoo
                magaalo jooga hal-abuurkiisu ka beyro nolosha iyo deegaanka. uu sida joogtada ah ugu sugan yahay, wuxuu
                noqonayaa mid ku jira riyo soo jeed. Wuxuu gabayaa kaalinta hormuudnimo uu bulshada ku leeyahay, 50 sano
                iyo waqti kor u dhaafayaa yay suugaantennu nolasha deegaannada miyiga, masrax iyo murtiyeen kaleba, ay
                dheehaysay. Caqligal ma aha in gabayaa Carbeed xilligan jooga, ama xitaa kuwii joogay qarnigii tegay,
                laga sugo maanso ku dherersan, xagga afkaarta, dhaqanka iyo deegaankaba, tii uu tirin jiray
                Al-Mutannabbi, Al-Xariiri. Bal iyagu hadalkoodba daa kuwii joogay casriyadii ka horreeyay. Way habboon
                tahay qaddarinta suugaanta ay dhaafeen hal-abuuriyaasheennii hore ee ku noolaa deegaanadii miyiga.
                Hayeeshee, gabayaaga iyo tix dhisaha kale waqtigan jooga waa inuu u horseedaa, aragtidayda, abuuris
                suugaaneed oo tayo iyo murti leh oo beegsaneysa waaqica bulshada, iyo isbeddal nololeedka wanaagsan ay
                tiigsanayso. Abshir waxaan ku qaddarinaynaa inuu abbaaray hilinkii toosnaa, oo runta ahaa. Wuxuu farta
                ku fiiqay walbahaarka bulshada, sida arrimaha dib-u-heshiisiinta, sicir bararka, lacagta been abuurka
                ah, burburkii dalka iyo aafada qaadku keenay, ay weheliyaan arrimo kale, oo haatan jira, oo wada kul-
                kulul. Masaa’ilka diineed oo ah dhuuxa gabayada iyo taxanaha kale uu diiwaankan koobayo, aragtidayda,
                Illaahay unbaa haya xaqiiqada maknuunada ah. Hab dhaama ma jiro fariddi Ilaahay ina faray “Billatii hiya
                axsanu.” Maantoo Muslimka jarribaadyo kala duwan lasoo gudboonaadeen, xikmaddu waxay ku jirtaa siduu
                iftaynayo callaamada wayn Dktr. Yuusuf Al-Qaradaawi, “Saxwadu wax weyn ayay gudi kartaa hadday awoodda
                howlgalkeeda ururiso, kana bayrto asraartan. Inay wax midayso oo ay kala dhantaalin, iyadoo la abbaarayo
                arrimaha dhuuxa ah ee guud iyo kuwa jiritaanka ummadda la xiriira, halganka gaarka ahna laga gudbo. Waa
                in lagu tuuntuunsado waxa dadka midaynaya, lagana saremaro khilaafka.” [Al-Islaam, bogga 193aad]</p>
            <p>Bulshadeenuna kama ay maarmi karto ku wada noolaansho nabadeed. Isku dubbaridaha Diiwaankan, saaxiibkey
                Sheekh Maxamed Xuseen Macallin aad ayuu u dadaalay. Waxaa qaddarin gaar ah mudan hawaamishta sida
                cilmiyaysan loo uruuriyay, oo loola kaashaday baaris-cilmiyeed qoto leh. Dadaalkiisaas oo noo saamaxaya
                inaan “halaqjaflaysanno” qaybo ka mid ah kitaabka TARAAJUMTA uu ku howlan yahay muddo dheer, aan
                rajaynayo inuu soo if-baxo waqti aan fogayn.</p>
            <p>Waxaan curiyaha iyo ururiyaha Diiwaankan u rajaynayaa in Ilaahay dadaalkooda ajar iyo sawaab ka
                siiyo.</p>
            <p>Huwa nicmal-Mowlaa wa nicman-Nasiir!</p>
            <p>Shariif Saalax Maxamed Cali<br>
                Muqdisho, Soomaaliya<br>
                Juun, 1999</p>
            <p>&nbsp;</p>
            <p>Hordhigga 1aad</p>
            <p>Abshir Nuur Faarax Abshir-Bacadle sheekadiisa iyo gabayadiisa oo la hadal hayo waxaan maqlay 1984kii
                anigoo jooga magaalada Jidda ee dalka Sucuudiga. Muddo ayaan maanka iyo maskaxda ku hayey in aan Abshir
                Bacadle barto. Sida runta ahna maalin kasta waxaa maskaxdayda ku soo dhacaayey, xusuusna igu reebtay hal
                murtiyeed gabay, ee Abshir xilligaa mariyey uu dhex taal uga dhigay oo ahaa:<br>
                Gablan talo adduuney maxay galabba heer joogtay.<br>
                Abshir Bacadle waxaan si sahal ah u bartay 1986kii, waxaanna ku arkay inuu yahay nin bashaash ah oo waji
                furan kaftanlow ah, maahmaah iyo sheekada gabayadii raggii hore u jeelan, dabeecad dadka soo jiidata
                leh. Isweyddiin mayno qiimaha iyo qaayaha gabaygu dadkii hore la lahaa iyo sida gabaygu bulshada
                Soomaalida u saameyn jirey ama heerka ninka gabyaaga ahi dadkii hore ka joogay sida loo tixgelin jirey
                iyo maamuuskii iyo qaddarintii bulshada dhexdeeda ku lahaa meel uu joogaba.<br>
                Abshir Bacadle waa gabyaa Soomaali ah samaha iyo wanaagga jecel dhaqanxumada wax yaalaha dhul shisheeye
                nooga yimi neceb, waddani dalkiisa daacad u ah, diinta Islaamka in lagu dhaqmaa jecel, labadaa
                arrimoodna u halgama, taasina waa dabeecad gaar ah oo bulshada Soomaalidu meeley joog taba ku
                talaalan.<br>
                Sida badan gabayada Abshir ee diiwaankan ku qoran oo uu isu duwey Maxamed Xuseen Macallin guud ahaan
                waxay sawir taariikheed ka bixinayaan hab dhaqankii Soomaalidii hore iyo xeer dhaqameedkeedii iyo
                waxyaabaha diin la moodda loo qaatay oo aan Kitaabka Rabbi iyo Sunnaha Nabiga (naxariis iyo nabadgalyo
                korkiisa ha ahaatee) ku jirin, gaar ahaan geeddi socodkii dawladihii Soomaalida ee kala dambeeyey iyo
                sababihii qaran jabkii Soomaaliya keenay.</p>
            <p>Aw Jaamac Cumar Ciise<br>
                Nayroobi, Keenya<br>
                Luulyo, 1999</p>

            <p>Hordhigga Labaad</p>
            <p>Ilaa iyo xilligii uu qoraalka afka Soomaaligu hirgalay sannadkii 1972kii waxaa dadaal fara badan loo
                galay ururinta iyo qorista taariikhda, dhaqanka iyo suugaanta Soomaalida, taas oo sababtay inay
                aqoonyahanno Soomaali iyo shisheeye isugu jiraa dadaalkooda ka midho dhaliyaan, waxaana suura gashay in
                la daabaco kutub hanaqaaday oo afkeena hooyo ku qoran iyo kuwo kale oo afaf shisheeye lagu turjumay,
                waxaa kaloo jirey qoraal suugaaneedyo dhawr boqol kor u dhaafay oo aan la daabicin kuna kaydsanaa
                Akadeemiyada cilmiga, fanka iyo suugaanta, qoraaladaas oo markuu dagaalka sokeeye dalka ka qarxay wax
                lumay iyo wax baaba’ay u qaybsamay.<br>
                Khasaarahaasina wuxuu dadyoowga wax-garadka ah ee qiimaha aqoonta wax ka yaqaana ku reebay caloolyow iyo
                uur-kutaallo sababtoo ah waayo-aragga Soomaaliyeed waxay arkayeen abwaaniinta iyo taariikhyahanadii
                cilmigan lumay maankooda laga soo dhuray oo sii dabar go’aya., si kastaba arrintu ha ahaatee in kastoo
                uu khasaare ballaadhan iyo dib udhac ay sida looga soo kabtaa adagtahay suugaanta Soomaalida ku habsaday
                haddana rag talo kama dhamaatee waxaa noo muuqda dhaq-dhaqaaqyo ay gadh wadeen u yihiin shaqsiyaad
                guntiga u maroorsaday inay caano daatay dabadaa la qabtayee wax bad-baadiyaan, dadkaas waxaa ka mid ah
                dhalinyaro nasiib u yeelatay inay suugaantooda iyo dhaqankooda hufan fahmaan isla markaana isu xilqaamay
                in ay uruuriyaan oo qoraan suugaanta Soomaalida.<br>
                Haddaba, haddii aan ujeedadayda u gonda dego waxaan soo joogay qoraha diiwaankan Maxamed Xuseen Macallin
                oo dadaal ba’an ugu jira baadidoonka suugaanta Soomaalida taasoo ay ka dhalatay inuu ururiyo agab badan
                oo uu ka mid yahay diiwaanka Abshir Bacadle oo uu qoruhu u guntaday xilli ay dalkeena iyo dadkeenuba
                xaalad qalafsan ku sugan yihiin.<br>
                Maxamed Xuseen waxaan aqaanay muddo dhawr sano ah oo ku beegnayd markii uu ku dhex jirey cilmi-baarista
                guud iyo midda diiwaankan ku saabsan, waxaana intaan aqaanay iiga muuqday karti iyo dadaal fara badan
                iyo isagoo cilmi-baarista geed gaaban iyo mid dheerba u fuulay, diwaankanina waa maxsuul ka mid ah
                midhaha ka dhashay dadaalka Maxamed.<br>
                Waxaa lagama maarmaan ah inay dhallinyarada Soomaaliyeed iyagoo xooggooda cusub iyo aqoontooda ka
                faa’iidaysanaya ay guntiga dhiisha isaga dhigaan sidii ay suugaantooda, dhaqankooda iyo taariikhdooda u
                daba qaban lahaayeen, sidoo kale waxaa loo baahan yahay in dhalinyarada uu Maxamed Xusecn ka mid yahay
                ee dib u uruurinta dhaqanka iyo suugaanta Soomaalida u heellan dhiiri-gelin iyo taageero wax ku ool ah
                lala garab istaago.</p>
            <p>Brofesoor Maxamed Cabdi Maxamed ‘Gaandi’<br>
                Nayroobi, Keenya<br>
                Luulyo, 1999</p>
            <p>&nbsp;</p>
            <p>Gogol Dhig</p>
            <p>Ummad waliba waxay leedahay suugaan iyada u gaar ah oo ay ku faanto, suugaantaas oo ay ku cabbirto
                ujeedadeeda, dareenkeeda iyo waxa ay rumeysan tahayba. Ummadda Islaamka ahina waxaa u gooni ah suugaanno
                diini ah oo ku fadhida caqiidadooda taas oo badanaaba ka duwan kuwa shacuubta aan Islaamka ahayn, lehna
                saldhig iyo tixraac fac weyn oo marjac ah. Suugaantuna waa muraayadda bulshada laga daawado, dhan
                kastaba ha ahaatee waxayna u kala baxdaa tix iyo tiraab. Ummadda Soomaaliyeed waxa ay ka mid tahay
                ummadaha Muslimka ah ee ku baahsan dunida daafaheeda, oo gobollo waawayn deggan.</p>
            <p>Sida horay loo yirina, “Soomaalidu waxay leedahay af ballaaran, lehna erayo aad u badan, dhan loo eegaba
                hadal iyo howraar, maanso iyo maahmaah, gabay iyo geeraar, masalo iyo madadaalo, hees iyo heelo, sheeko
                iyo shararraaxin, qorriin iyo qun-u-hadal.”</p>
            <p>Annaga oo aan halkan ku dheeraanaynin ka warranka suugaanta Soomaaliyeed heerka iyo taariikhda ay soo
                martay, haddana waxaa lagama maarmaan ah inaan xoogaa aannu ka iftiiminno, qaybaha iyo tilmaamaha ay
                leedahay suugaanta Soomaalida oo aad u qoto dheer, soona martay marxalado kala duwan, marxalad walbana
                waxay lahayd astaamo iyada u gaar ah, taana waxay ku xirnayd hadba xilliga iyo daruufta ay ku sugnayd
                Soomaaliya, tusaale ahaan, xilligii ka horreeyey Islaamka qaab gooni ah ayay lahayd suugaanta
                Soomaalida, laakiin markii Islaamku dalka iyo dadkaba soo gaaray, oo ay qaateen diinta Islaamka uu Eebbe
                weyne ku soo dejiyey Nebi Muxamed (naxariis iyo nabadgelyo korkiisa ha ahaatee), way ka duwaneyd inta ay
                dadku rumeysnaayeen waxyaaabo kale, sidoo kale suugaantii iyo murtidii jirtay xilliggii isticmaarka ka
                horreysay lama mid ahayn xilligii ay bulshadu ku jirtay xornimo raadis iyo la dagaallan gumeysi, si loo
                helo gobonnimo, madaxbannaani iyo xorriyad.</p>
            <p>Si kastaba ha ahaatee suugaanta waa irrid ama kadin u furan bulshada soo aaddana fac ama kacaan kastaa ha
                ahaatee, oo ay dadku wax ku darsadaan, taasina waxa ay u baahan tahay xeelad gooni ah iyo fiiro gaar ah,
                si loola soo baxo waxa dhabta ah, loona hufo waxyaalaha diiwaangashan oo qiiqa saaran. Maskaxda furan oo
                caafimaadka qabtana waa tan kala sooci karta waxa dhabta ah iyo waxaan ahayn.</p>
            <p>Ereyga suugaan markii miyiga la joogay waxay Soomaalidii hore ay u taqiiney dhawr macne oo kala duwan,
                mar suugaan waxaa loo yaqiinay madowga dhirta; oo ninka sahan ka yimaaddaa markuu meel doogle soo arko
                wuxuu odhan jirey meel heblaayo suugaan bay leedahay.</p>
            <p>Mar kale dadka qaarkii wuxuu u yaqaanney hadalka gunuunuska ah ee aan ujeedadiisa si fiican loo garanayn;
                oo waa tuu ninkii maahmaahay yidhi, “hilib sooryo maaha; doqoni sokeeye maaha; suugaani hadal maaha.”
                Waxaase suugaani ku caan ahayd, oo carrabka dadku u badnaa in ay tahay hadalka dhaqan-galka ah ee dhuuxa
                iyo murtida leh.</p>
            <p>Erayga suugaan waxaa kaloo loo isticmaali jiray in uu yahay, “dhadhansi,” oo marka la yiraahdo suugaanso
                la macna ah, “hadalkayga dhadhanso,” ama “cuntada dhadhanso,” taana waa mid la xiriirta dareemayaasha
                qaarkood. Waxaa kaloo waagii hore loo aqoon jiray suugaan cawska yar oo qoyan oo ku hara geedaha
                hoostooda marka uu roobku da’o, cowskaana waa mid ka duwan cawska kale ee qalalan ee ka baxa geedaha
                agagaarkooda, ama waxaa la oran jiray cowska qoyan oo ka baxa meel cowska qalalan ku yaalay markaana
                noqday mid dhaf ah markii uu roobka ku da’ay meeshaas.<br>
                Waxaa kaloo suugaani loo aqoon jiray in ay tahay hadalka dabacsan oo daciifka ah oo cabsidu ku jirto,
                sida laga fahmayo tuducyadan ka mid ah gabay uu mariyey Raage Ugaas:</p>
            <p><strong>Nin maalintaa kaa siteen laga sad qaadaynin</strong><br>
                <strong> Suugaan hadal ah baa loo celshaa laguma sooyaansho.</strong>
            </p>
            <p>Dadka qaarkood suugaanta waxay u yaqaanaan neef ka mid ah riyaha oo aan cayilnoonayn waxayna yiraahdaan
                neefka noocaas oo kala ah: neefka waa suugaaneeysan yahay, tabardaran yahay, waa caato.<br>
                Laakiin marar kale ayaa waxaa loo adeegsaday inay erayga suugaan inuu la toodyahay faras layli ah, sida
                ku timid gabay uu tiriyey Sayid Maxamed Cabdulle Xasan:</p>
            <p><strong>Suugaan darmaan iyo ragaan salab u dhiibaayey</strong><br>
                <strong> Raggaan sumaca maadhiinka iyo saanada u buuxshay.</strong>
            </p>
            <p>Meeshana wuxuu u adeegsaday Sayidku erayga suugaan in uu yahay faras layli ah oo darmaan oo nooca fiican
                ah.</p>
            <p>Run ahaantii suugaanta Soomaalida waxay sal dhig wayn u tahay raad raaca taariikheed ee aynu leenahay.
            </p>
            <p>Suugaanta guud ahaan waxay u kala baxdaa tix, tiraab iyo maahmaah, tixduna waxay abwaaniinta Soomaaliyeed
                oo si qoto dheer u baaray u kala saareen maanso iyo heeso. Haddii aan soo qaadanno heesaha oo qeybo iyo
                ujeeddooyin badan leh, mar walbana isbeddel ku dhacayey, waxna ku kordhayeen, taana ay la xiriirto hadba
                xilliga iyo garaadka ay marayso bulshada, waxaana arrintaas kuu caddeenaya qaybaha heesuhu u kala baxaan
                oo kala ah:</p>
            <ul>
                <li>Hees diineed (Nebi ammaan iyo wixi la mid ah)</li>
                <li>Hees waddani</li>
                <li>Hees howleed (beer, xoolo, raro, badda, masago tumid)</li>
                <li>Hees horukac</li>
                <li>Hees jacayl</li>
                <li>Hees ugaareed</li>
                <li>Hees carruureed</li>
                <li>Hees anaaseed (waa heesaha dadka samaanyaha qaata marka ilmuhu dhashaan gaar ahaan wiilasha)</li>
                <li>Hees ciyaareed</li>
                <li>Hees ruuxi sida: shixir, mingis, saar, beebe, luumbi, boorane ama ayaaman iyo xayaad</li>
                <li>Hees maamuus (sida dhaanto, baxdo, hirwo, eeho, shirib, gabley shinbir, beerrey, shoobo, kabeebey)
                </li>
                <li>Hees dagaal (sida rukus iyo rigo)</li>
            </ul>
            <p>&nbsp;</p>
            <p>Dhinaca kale haddii aynnu jalleecno dhanka maansada oo ka kooban qaybo kala duwan, qayb walibana raad
                weyn ku leh suugaanta Soomaaliyeed, sida ay u kala sarreeyaanba, xagga ku baahsanaanta bulshada iyo
                tayadaba, waxaana jirta in qayb ka mid ah qaybaha maansada ay noqoto mid ku firirsan dhammaan bulshada
                iyo deegaannadooda, islaamarkaasna qaybo kale ay go’doon ku yihiin degaan iyo bulsho gaar ah. si kastaba
                ha ahaatee maansada Soomaaliyeed oo qeybo badan ka kooban waxaa ka mid ah:</p>
            <ul>
                <li>Gabay</li>
                <li>Geeraar</li>
                <li>Masafo</li>
                <li>Jiifto</li>
                <li>Weglo</li>
                <li>Guurow</li>
                <li>Buraanbur</li>
                <li>Jiib</li>
                <li>Saar heer</li>
            </ul>
            <p>Gogoldhiggaan degdegga ku jira micnihiisu ma aha inaannu dhammaan maansada Soomaalidu leedahay aan mid
                mid u falanqeyno, oo aannu wax ka tilmaanno maanso waliba astaamaha ay leedahay iyo waxa ay la kali
                tahay, balse ujeedddadu waxay ku foorartaa inaannu wax ka niraahno qaybta aannu u aragno iney tahay
                midda ugu muhiimsan oo laysku raacsan yahay iney tahay horyaalka maansada, marka laga eego degaanno
                badan oo bulshadu ku baahsan tahay, maansadaas oo ah gabayga.</p>
            <p>Waxaana xaqiiq ah in gabaygu uusan hormuud u ahayn suugaanta Soomaalida oo kaliye, laakiin ummado kale
                suugaanadooda iyo maansadooda uu u yahay hoggaanka suugaanta, sida suugaanta ummadaha Carbeed oo gabaygu
                baal dahab ah kaga jiro, ha ahaado waqtiga Islaamka ka horreeyay ama casrigii ku xigay ee Islaamka, haba
                soo maro marxalado kala duwan iyo duruufo kala gooni ahe.</p>
            <p>Haddii aannu u soo noqonno gabayga kaalinta uu kaga jiro suugaanteenna, waxaa qof waliba oo garaad
                suugaaneed leh ogyahay in gabayga iyo gabyaaguba ay qiimo aad u weyn leeyihiin, aadna looga tix gelin
                jirey bulshada gudaheeda, ninkii Ilaahay hibo gooni ah u siiyayna dadka kale waa uu ka soocnaa, waana la
                tixgelin jiray, sideeda gabyaagu maamuus gooni ah ayuu lahaa oo aanay cidi la wadaagin, maxaa yeelay
                howlo aan laga maarmin oo waagii hore dadka ay u baahnaayeen ayuu u qaban jirey gabyaagu iyo
                gabaygiisaba, taana waxaa ka mid ah inuu kaalin weyn ka ciyaari jirey dagaallada haddii ay dhacaan oo uu
                ku howl lahaa dhiirro gelinta iyo ku boorrinta dagaalka, ama u dhawaaqidda nabadda, marna waxaa uu u
                ahaa ummadda oo uu u joogey kaalinta wasaaradda warfaafinta iyo isgaarsiinta bulshada dhexdeeda.</p>
            <p>Hawlaha gabyaagu uu gabaygiisa ku qabto aad ayey u badanaayeen hadba waxay ku xirneyd aragtida iyo
                dareenka uu qabo, waxaa dhacaysay in gabyaaga Soomaaliyeed uu kala qayb gali jirey gabaygiisa murugada
                iyo dhibaatada haysata bulshada sida roob doonka oo uu Ilaahey gabay ku baryi jirey gaar ahaan marka uu
                jiilaal aad u daran dhaco. Marka ay raynreyn jirto oo ay bulshadu farxad iyo bash bash ku riyaaqayso
                waxa uu gabyaagu arrintaa ku cabbiri jirey gabay uu kala qeyb qaadanayo bulshadiisa farxaddaas.
                Taariikhda iyo qiimaha uu gabayga iyo gabayaagu bulshada dhexdeeda ku lahaa ama uu ku leeyahay waxaa uu
                abwaanka Abshir Nuur Faarax Abshir-Bacadle ka tiriyey gabay aad u qiima badan oo uu ku tilmaamayo
                kacdoonkii Xamar 1991kii, gabaygaana waxaynu ku soo aruurinay diiwaankan, Abshir gabayadiisaas waxaa uu
                ku tilmaamay taariikhda gabayga iyo heerarka uu soo marayba isagoo si tifatiran oo hufan ku muujiyey
                caaddifaddiisa suugaaneed.</p>
            <p>Si kastaba ha ahaatee waxaa laga yaabaa in uu qofku is weydiiyo, goormaa la curiyey gabaygii ugu
                horreeyey ee Soomaaliyeed? Kumuuse ahaa gabayaagii ugu horreeyey ee Soomaaliyeed? Waxaa aad u adag in
                jawaab laga bixiyo labadaa is weydiin, maxaa yeelay waxaan jirin qoraal iyo xaqiiqo caddeynaysa
                arrinkaa, Soomaalidana waxaa caado u ahayd in ay gabayga qaybaan oo korka ka qabtaan iyagoo aan haysan
                qalab warka lagu qoro ama lagu baahiyo, waxaana gabayada isugu gudbin jireen hab isku dhiib ah oo ay ku
                jirto xifdin, waxaana dhacaysay in gabay laga hilmaamo qeyb ka mid ah, haddii muddadu dheeraatana waxaa
                la arkaa in la wada hilmaamo, maxaa yeelay ma jirin af qoran oo Soomaali ah.</p>
            <p>Xagga gabyaaga Soomaaliyeed haddii aan u leexanno waxaa jirtay abwaanno aad u tiro badan oo ay adag tahay
                in la tiro koobo oo u banbaxay jeedinta maansada gabayga, inta maanta aan is leennahayna waxay ahaayeen
                abwaanniin gabayaa ah waxaa ka badan inta ayna taariikhdu sheegin sababo badan awgeed, haddii aan aad u
                baarno abwaannada ku caan baxay gabayga ee beel walba oo Soomaaliyeed lahayd waxaa inoo caddaanaya
                dhumucda iyo tirada ay leeyihiin, maxaa yeelay beel walba oo Soomaaliyeed iyo jilib walba waxaa uu lahaa
                gabayaa ay ku faanaan oo iyaga difaaca ama ammaana, meelaha qaarkood oo gayiga Soomaaliyeed ka mid ah
                waxaa ka jiray gabayaa qoys ama reer walba. Marka qofkii isku kallifa in uu yiraahdo nin hebel ayaa ahaa
                qofkii ugu horreeyey waxaa laga yaabaa in uusan haleelin xaqiiqdii, maxaa yeelay ummado kale oo ku caan
                baxay ilbaxnimo muddo aad u fogna lahaa qoraallo da’ weyn ayaa waxaa maanta ku adag in ay xaddidaan
                waxaannu soo sheegnay.</p>
            <p>Run ahaantii waxaa la tilmaamaa qaar ka mid ah abwaannadii Soomaaliyeed oo ku caan baxay gabayga,
                tilmaantaasna waxay ku kooban yihiin kuwa ku gabyey afka Soomaaliga gaar ahaan qeybtiisa micyaariga
                (Maxaa Tiriga) maxaa yeelay lahjadaha kale ee Soomaaliyeed iyo suugaanteeda waxay u baahan tahay
                baaritaan qoto dheer, sababtoo ah deegaannada ku caan baxay lahjadaha ay ka mid yihiin Maay, Garre,
                Jiido, Tunni, Reer-Xamar iyo wixi la mid ah oo ku xiriirsan koonfurta Soomaaliya waxay la kulmeen
                xadaaradihii iyo ilbaxnimadii Soomaaliya ka jiray badankood, taana waxay ku reebtay raad culus oo
                suugaaneed, nasiib xumase arrintaa waxaa aad u fahmay aqoon yahanno shisheeye oo ka diyaariyey qoraallo
                cilmiyeed, marka laga reebo in yar oo qorayaal Soomaliyeed ah, halkakanna kuma aannu sheegi doonno
                abwaaniinta Soomaaliyeed ee ka soo jeeda bulshooyinka u dhexeeya labada wabi.</p>
            <p>Gabayaaga laga tilmaamo degaanada kale waxaa ka mid ah Raage Ugaas, Ismaaciil Mire, Wiil Waal, Cismaan
                Keenadiid, Nuur Cali Qanof, Cali Dhuux Aadan, Qammaan Bulxan Yuusuf, Sayid Maxamed Cabdulle Xasan,
                Cabdullaahi Suldaan Timacadde, Salaan Carrabeey, Cali Xuseen Xasan, Cabdi Gaheyr, Cali Jaamac Haabiil,
                Faarax Shuuriye, Jimcaale Jaamac Lugey, Ciise Gabay, Kulan Xasan Jurun, Shiikh Axmed Gabyow, Shiikh
                Xasan Filey Dheere, Jimcaale Dhagataag, Cabdulle Raage Taraawiil, Rooble Macow Rooble-Boon, Shiikh Nuur
                Hilowle, Shiikh Cali Cabdiraxmaan Majeerteen, Aw- Muuse, Cali Sharmaarke, Khaliif Shiikh Maxamuud,
                Guuleed Jucfe, Cabdi Galayax, Xaaji Ilka Dahab, Xaaji Afqallooc, Ibraahim Mire Fiqi-Buraale, Xaaji
                Maxamed Axmed Liibaan, Shiikh Maxamed Siyaad Xeendo, Garqaniinyo, Xaaji Indho Buur, Siciid Gacaneey iyo
                boqollaal kale oo badan.</p>
            <p>Gabay kastoo la curiyaa wuxuu leeyahay ujeeddo iyo sabab loo tiriyo, abwaannada Soomaaliyeed ujeeddooyin
                badan oo kala geddisan ayey u curiyaan gabayga, waxaana ka mid kuwan hoos ku xusan:</p>
            <ul>
                <li>Ammaan</li>
                <li>Kaftan</li>
                <li>Sarbeeb</li>
                <li>Waano</li>
                <li>Kuhaan</li>
                <li>Xikmad</li>
                <li>Cay</li>
                <li>Ergo</li>
                <li>Baryo</li>
                <li>Farriin</li>
                <li>Faan</li>
                <li>Habaar</li>
                <li>Jaceyl</li>
                <li>Maslaxo</li>
                <li>Siyaasad</li>
                <li>Waddaniyad</li>
                <li>Sifaale (quruxda geela, dabeecadda, haweenka iyo wixi la mid ah)</li>
                <li>Diradire</li>
                <li>Naftiihafar</li>
                <li>Baroordiiq</li>
                <li>Calaacal</li>
                <li>Diin</li>
                <li>Digasho</li>
                <li>Guubaabo</li>
                <li>Gabay-xayir</li>
            </ul>
            <p>&nbsp;</p>
            <p>Waa Kuma Abwaan Abshir Nuur Faarax?</p>
            <p>Waa Abshir Nuur Faarax Weheliye Gacal. Wuxuu u dhashay beesha Sacad ee Habargidir. Abshir wuxuu ku
                dhashay meesha la yiraahdo Mustaxiil oo ka tirsan dhulka Soomaaliyeed ee Itoobiya haysato, taariikhdu
                markii ay ahayd 1946kii. Abshir wuxuu ku korey agoonnimo kaddib markii aabbihiis la dilay sida uu yiri
                isaga:</p>
            <p><strong>Anoo dharabta jiifaa la yiri, dhimay adoogaaye.</strong></p>
            <p>Abshir waxuu ku barbaaray oo uu ku koray Mustaxiil, waxbarashadiisuna waxa uu ku bilaabey dugsi Qur’aan
                sida ay ahayd caadada bulshooyinka Islaamka, gaar ahaan bulshada Soomaaliyeed.<br>
                Markii hore waxaa Qur’aanka u dhigay Macallin Ibraahin oo u dhashay beesha Hadamo ee qabaa’ilka
                Raxanweynta ka mid ah.</p>
            <p>Waxaa ku xigay in uu ka bartay Qur’aanka Macallin Cumar Libaax oo reer Aw-Xasan ahaa, iyo Macallin
                Abuukar Mocow oo isna reer Aw-Xasan ahaa.</p>
            <p>Kaddib Abshir waxa uu u gudbay tacliinta inteeda kale, wuxuuna ku xirmay casharadii iyo duruustii ka
                socon jirtay masaajidada iyo mowlacyada iyo golayaashii diineed ee kuwada firirsanaa geyiga Soomaaliyeed
                oo dhan, sida caadada u ahayd gaar ahaan golooyinkii ku yiil Mustaxiil iyo hareeraheeda, wuxuuna ugu
                horreyntii akhristay fiqiga Shaaficiga ee ka jiray deegaanka Geeska Afrika. Abshir Nuur Faarax waxuu u
                gudbay oo u guuray magaaladda Gaalkacyo sanadku markuu ahaa 1962kii, waxaana meeshaa dagganaa reerkii uu
                ka dhashay, halkaana waxa uu ku sugnaa muddo sanad ah, waxaa uuna ku iibin jiray dukaan, ka dib waxaa uu
                u soo wareegay magaalo madaxda dalka Soomaaliya Muqdisho, horraantii 1964kii. Halkaana waxaa uu ka
                bilaabay shaqada beec-mushtarka ama tijaarada xurta ah, gaar ahaan beeca hoose. Bilowgi 1967kii wuxuu ku
                xirmay casharradii uu bixin jiray Shiikh Nuuraddiin Cali Axmed oo u dhashay beesha Cali Saleebaan ee
                qabiilka Majeerteen, oo uu ka mid noqday Shiikha xertiisa, waxaana uu ka bartay tafsiirka Qur’aanka
                kariimka ah iyo cilmi towxiidka oo uu ku caan ahaa shiikha inuu kala hufo waxa dhabta ah iyo wixii qiiq
                diineed ah.</p>
            <p>Waxaa kale uu Abshir wax ka bartay Shiikh Cabdiraxmaan Shiikh Xuseen Foolow oo reer Aw-Xasan ahaa, isla
                sanadkaa wuxuu billaabay nolol bulsheed ee cusub, kadib markii uu guursaday.<br>
                Abshir Nuur Faarax wuxuu caan ku yahay loona yaqaannaa magaca Abshir-Bacadle, taana waxay ku timid
                isagoo wax ku iibin jiray suuqii Bacadlaha Xamar ee ku yiil Ceelgaabta ama degmada Xamar Weyne.</p>
            <p>Dhanka suugaanta Abshir wuxuu ka soo jeedaa reer ku caan ahaa suugaanta, gaar ahaan gabayada, sidaa
                darteed layaab malaha in uu Abshir door weyn ka qaato sugaanta. Waxaana Ilaahay hibo u siiyayna in
                maansada oo uu ku caan noqday. Abshir gabayga wuxuu billaabay dhallinyaranimadiisii oo uu ahaa mid isku
                daya curinta gabayga. Si kastaba ha ahaatee waxaa Abshir gabaygii ugu horreeyay oo la oran karo waa mid
                dhaxalgal ah uu curiyay sanadkii 1975kii markuu u dhashay wiilkii ugu horreeyay uuna ku samiyay
                shiikhiisii Nuuraddiin Cali Axmed, balse taa macneheedu ma aha in Abshir gabay uu tiriyaa uu yahay midka
                aannu soo sheegnay oo loogu magac daray Dardaaran inuu kii ugu horreeyay yahay. Waxaase jira gabayo kale
                ee uu ka tirin jiray munaasabado kala duwan, gaar ahaan xilligii uu dhalinyarada ahaa iyo wixii ka
                horreeyay, laakiin gabayadaa ma aysan noqon kuwo hana qaada.</p>
            <p>Mar la weydiiyey Abshir habka uu ku curiyo gabayada waxa uu yiri, “Aniga gabayga ma heli ogi, laashinna
                ma ihi, gabayada curintoodana dhib ayaan kala kulmaa, waxaana laga yaabaa inaan maanso aan is leeyahay
                nabadda ayay wax ka tareysaa ama diinta ayay u gargaareysaa inaan habeeno u soo jeedo.”</p>
            <p>Abshir wuxuu aad ula dhacsan yahay gabayadii Sayid Maxamed Cabdulle Xasan, Qammaan Bulxan, Salaan
                Carrabey iyo Cabdullaahi Suldaan Timacadde.</p>
            <p>Xilliyadii danbase waxaa raad wayn ku reebay gabayadii uu curin jiray Cali Xuseen Xirsi, Cabdullaahi
                Macallin Dhoodaan iyo Cabdulle Raage Taraawiil. Haddaan jalleecno xagga nolol bulshadeedka Abshir wuxuu
                guursaday dumar badan wuxuuna Ilaahay siiyay caruur badan oo isugu jira rag iyo dumarba.</p>
            <p>&nbsp;</p>
            <p>Diiwaankan</p>
            <p>Marka hore diiwaan waa erey Faarisi asalkiisu yahay, ka dibna Caraboobay, waxaana loola jeedi jiray
                meesha lagu qoro magacyada askarta iyo kuwa dawladda mishaarka (lacagta) siiso.</p>
            <p>Waxaa kaloo diiwaan loo yiqiiney meesha iyo kitaabka lagu kulmiyay gabay qof gabyaa leeyahay.</p>
            <p>Waxay ahaataba diiwaankan waxaannu ku soo uruurinnay gabayadii iyo maansooyinkii uu tiriyey abwaan Abshir
                Nuur Faarax Abshir-Bacadle oo isugu jira gabay, guurow, deeraar, salsal iyo shirib.</p>
            <p>Run ahaantiina uruurinta diiwaankan dhibaato badan ayaannu kala kulannay, haba u badnaatee muddada dheer
                ee aan ku howlanaa, iyo safarradii aan u galay awgiis.</p>
            <p>Gabayada Abshir ma aha mid si fudud loo heli karo, maxaa yeelay meelo badan oo kala duwan ayey ku kala
                firirsan yihiin, marka aad is tiraahdidna waad ka guul gaartay arrinka uruurinta waxaad arkeysaa in ay
                soo baxayaan kuwo kale, taana waxaa ugu wacan abwaanka oo wali aan ka suulin in uu soo saaro wax ka mid
                ah himmadiisa suugaaneed, sida uu isaguba hore u yiri:</p>
            <p><strong>Deeleyda maansada markaan demen ka reystaaba</strong><br>
                <strong> Wax uun bey damqiya oo qalbigu ila dikaamaaya</strong><br>
                <strong> Markaasaan dib ugu soo noqdaa yaanba lay dirane.</strong>
            </p>
            <p>Abshir ma ahayn nin ay u qoran yihiin gabayada uu mariyay, balse waxaa dhacday in qaarkood uu ka lumeen
                oo aanu hadda wada xusuusneyn, taana waxay inagu qasabtay inaan dabagal dheer u sameyno wada helidda
                gabayada annagoo adeegsanayna xusuusteenna iyo wixii aan garaneyney maansadii uu Abshir marin jiray, iyo
                annagoo dib ugu noqonney cajaladihii ay gabayada ku duubnaayeen, maxaa yeelay Abshir waxaa caado u ahayd
                in haddii uu curiyo gabay inuu ku qabto cajalad si ay dad badan u gaarto, sababtoo ah gabayada waxay
                xooggooda ka hadlayaan arrimo quseeya diinta iyo kuwa faa’iido u leh bulshada, sidaa darteed gabayga uu
                mariyo Abshir waxaa uu u arkayay in uu yahay cashar diini ah oo loo soo jeediyay hab wacdi ah.</p>
            <p>Laakiinse waxaa dhacday markii uu dalkii burburay oo ay ummaddii kala firirtay in cajaladihii badankood
                ay noqdeen kuwo luma, sida ay u lumeen waxyaabo badan oo la xiriirey aqoonta iyo tacliinta dalkeena.</p>
            <p>Si aan u wada helno gabayada Abshir waxay kaloo nagu kalliftay in aan u noqonno wixii wax ka qoray
                gabayadiisa, kuwaa oo isugu jira buugaag iyo wargeysyo, tusaale ahaan shan gabay oo la xiriira nabadda
                iyo burburkii ku dhacay dalka waxaannu ka helnay buugga uu qoray Shiikh Jaamac Cumar Ciise oo la magac
                baxay Qaranjabkii Soomaliya, sidoo kale waxaan gabayo badan ka helnay qaar ka mid ah wargeysyada ka soo
                baxa dalka Soomaliya, gaar ahaan kuwa ka soo baxa magaala madaxda dalka Soomaaliya ee Xamar sida
                wargeyska Xog-Ogaal, wargeyska Qaran iyo wargeyska Ayaamaha.</p>
            <p>Waxaa iyadana xusid muddan in idaacadaha afka Soomaaliga ku baxa aannu ka qabannay gabayada qaarkood sida
                idaacadda Biibiisii Landhan, idaacadda Codka Nabadda ee Itoobiya iyo kuwa ku yaalla magaalada Muqdisho.
            </p>
            <p>Laakiin waxaa ammaanadu ay ku jirtaa inaan isagana sheegno gabayo aanu ka helnay walaalkay Cabdikariin
                Cismaan Cibaar oo in badan dadaal weyn ku bixiyey iskuna dayey inuu ururiyo qaar ka mid ah gabayada
                abwaan Abshir, muddana isku howlay arintaa.</p>
            <p>Dhab ahaantii howsha uruurinta diiwaankaan iyo isku dubbaridkiisa waxay igu qaadatay muddo badan,
                sideedana arrinkaa waxay igu dhalatay bishii Agoosto 1995kii kaddib markii aan la yeeshay Abshir Nuur
                Faarax kulan suugaaneed muddadii aan ku jiray baaridda iyo bandhigidda dhaqanka iyo taariikhda
                ilbaxnimada Soomaaliyeed, kuwaas oo aalaaba aan la yeelannay abwaanno iyo aqoon yahanno ku xeeldheer
                taariikhda iyo xadaaradda dalkeenna.</p>
            <p>Waxay ahaataba kulankii Abshir waxaa iiga soo baxay in ay muhiim tahay in la urursho maansada xoogga leh
                ee uu curiyey Abshir, taas oo wax ka tari doonta caddeynta arrimo badan oo diini ah, iyo nabadeynta
                dadkeenna, sidoo kale waxay wax u tari doontaa kuwa baara dhaqanka iyo hiddaha dadkeena sida sida
                taariikhyahano, suugaanyahanno iyo wixii la maqaama.</p>
            <p>Hawsha Diiwaanka</p>
            <p>Run ahaantii howsha laga qabtey diiwaanka gabayadii Abshir Nuur Faarax Abshir-Bacadle ma aheyn mid fudud
                waxaana la oron karaa wixii loo baahnaa in laga qabto diiwaan badankeed waa laga qabtay.<br>
                Waxyaalaha lagama maarmaanka ahaa ee loo baahnaa in lagu bilo ama lagu qurxiyo diiwaanka waxaa ka mid
                ahaan lahaa:</p>
            <ul>
                <li>Uruurinta gabayada oo dhan</li>
                <li>Hagaajin iyo isku dubbaridid gabayada iyagoo loo kala hormarinayo hadba sida ay isugu xigaan
                    alifbeeto ahaan, laysna raacsiinayo si tartiib ah</li>
                <li>Magac u bixinta gabayada hadba wixii ku haboon.</li>
                <li>Qeexidda erayada adag iyo kuwa daahsoon</li>
                <li>Qeexidda erayada qalaad</li>
                <li>Qeexidda shakhsiyaad daahsoon oo ku soo aroorey diiwaanka</li>
                <li>Qeexidda meelaha iyo rugaha lagu sheegay gabayada.</li>
                <li>In la sheego gabay kasta hortiisa haddii ay jirto sabab iyo ujeedo loo curiyey iyo waqtiga la
                    curiyay.</li>
            </ul>
            <p>&nbsp;</p>
            <p>Nooca iyo Astaamaha Gabayada Bacadle</p>
            <p>Ugu horreyntii waxaa haboon inaannu caddeyno masaadirta ama ilaha wax laga soo xigto iyo meelaha ay ku
                tiirsan tahay suugaanta uu Bacadle mariyo, qof kasta oo si dabacsan u aqriya ama u jalleeca maansada
                Abshir waxaa u caddaanaysa in uu gabyaagu ka shidaal qaato dhowr meelood marka uu rabo inuu soo bandhigo
                gabay ama maanso kalaba, sida:</p>
            <ol>
                <li>Qur’aanka Kariimka. Waxaa si aad u xoog badan ku arkeysaa gabayada Abshir Bacadle leeyahay inay ku
                    badan yihiin kuwo uu ku cabbirayo aayado Qur’aan ah, micnaha aayadahaas iyo waxa ay xanbaarsan
                    yihiin oo xikmad ahba, suugaantiisa uu Ilaahay hibada u siiyey, gaar ahaan marka uu soo bandhigayo
                    arrimaha la xiriira caqiidada waxa uu tusaaleeyaa tusaale soo maray rusushii Ilaahey iyo
                    ummadahoodii, sidoo kale wuxuu tusaale ahaan u soo qaataa noloshii Nabigeenna Muxamed (naxariis iyo
                    nabadgelyo korkiisa ha ahaadeene) iyo asxaabtiisa sida ay caqiidada Islaamka u barax tireen.
                    Arrintaana waxay aad innoogu caddaynaysaa marka aynu eegno gabayada ay ka mid yihiin Ma Ilaahay baan
                    eed ka galay, Booraan Ibliisa, Doqonki Gaabnaaye, Dahabka Maaroobay iyo wixi la mid ah.</li>
                <li>Axaadiista Rasuulka iyo siirada suubban. Sidoo kale gabayada uu Abshir Bacadle mariyey waxaa aad ugu
                    badnayd, inuu soo daliishado axaadiista Nabigeena (naxariis iyo nabadgelyo korkiisa ha ahaatee) ee
                    saxiixa ah, iyo siiradiisii sharafta iyo udgoonka badan arrintaana waa mid aad uga muuqato suugaanta
                    Bacadle, waxaana tusaale innooga filan gabayga la yiraahdo Yaad innagu hallayn? iyo wixi la mid ah.
                </li>
                <li>Waaqaca, bii’adda iyo dhacdooyinka ka jira mar walba. In badan oo suugaanta Bacadle ka mid ah waxaa
                    ay ku tiirsan tahay oo uu ka soo qaataa waaqaca uu ku nool yahay iyo bii’ada uu joogay sida ay
                    tahay, taasoo si xoog leh ugu muuqata gabayadiisa, taana waxaan oran karnaa gabyaagu mar walba wuxuu
                    ka tarjumayey heerka iyo xaaladda ay maraysay daruufaha ku wareegsan.</li>
            </ol>
            <p>Xaqiiqdii waxaa aad ugu cad gabayada in ay heerar soo mareen, haddii aannu si fiican ugu fiirsanno guud
                ahaan Bacadle suugaanta uu tiriyey Bacadle oo isugu jirta gabay, guurow, geeraar, salsal iyo shirib,
                waxaa si caddaan ah innoogu muuqanayo in gabyaagu uu soo maray marxalado kala geddisan oo aan islahayn,
                ha ahaadeen kuwo dhaqaaleed, ama siyaasadeed, waxaa durbadiiba aad kuugu muuqanayo daruufaha iyo
                marxaladaha aan isku midka ahayn ee kala duwan oo soo food saartay gabyaaga.</p>
            <p>Tusaale ahaan, gabayada uu ku muujinayo kuna caddaynayo towxiidka iyo la dagaalanka shirkiga iyo
                khuraafaadka waa marxalad hore oo ka mid ah noloshii gabyaaga, waxaana dhihi karnaa waa waqtiyadii ay
                gashay dacwadii uu hormoodka ka ahaa Abuu Maxamed Shiikh Nuuraddiin Cali Axmed (Shiikh Nuur Cali Colow
                Alla ha u naxariistee). Waxayna ahayd dabayaaqadii lixdamaadkii ilaa iyo toddobaatameeyadii
                dhammaadkeeda.</p>
            <p>Marxaladda xigtay waxaannu oron karnaa waa marxaladii uu soo dhex galay gabyaagu saxwada iyo kacdoonkii
                Islaamka ee u badnaa dhallinyaradii wax baratay, uuna si toos ah ugu soo xirmay dhaqdhaqaaqyada
                Islaamiga ah oo ay majaraha u hayeen kooxaha Islaamiga ee aad u xoogaystay sannadadii toddobaatamaadkii
                ilaa siddeetamaadkii. Marka aad fiiriso gabayada ka hadlaya fidinta dacwada Islaamka, guurka, xijaabka,
                qaadka, xarigga iyo xabisidda ducaadda, cadowga Islaamka iyo hagardaamooyinkooda iyo wix la mid ah,
                waxaa kuu caddaaneysa marxaladaas.</p>
            <p>Marxaladda saddexaad waxay tahay burburkii qaranka Soomaaliyeed oo uu goobjoog ka ahaa abwaanku, si
                waynna uga dhiidhiyey kuna muujiyey suugaantiisa nooc kastay tahayba, isagoo adeegsanaya soona
                bandhigaya malxamad iyo taxane suugaaneed oo taariikheyneysa qayb ka mid ah taariikhdeenna oo muhiim ah.
                waxayna suugaanta noocaas ah qiimo wayn yeelanaysaa marka aannu ogaanno in suugaanta iyo maansada
                astaamahaas leh gabyaagu tiriyey, ay noqoto midda ugu tiro iyo tayo badan, ugana baaxadda weyn ilaa iyo
                hadda ee aannu aragnay oo ka hadlaysa burburka dalka iyo wixii la xiriiray. Suugaanta aannu soo sheegnay
                waxay qiimo dlieeraad yeelataa marka aannu ogaanno in gabyaagu goob joog ka ahaa waxyaalihii ka dhacay
                waddanka oo ay ku le’deen dad iyo duunyo, gaar ahaan caasimaddii Soomaaliya ee Muqdisho.</p>
            <p>Tusaalooyinka iyo maansada uu ka tiriyey Bacadle qaranjabka ku dhacay Soomaaliya kuma koobnayn inuu inoo
                soo bandhigo habka iyo sida uu qaranka iyo hantida ummaddu u burburtay oo kaliya, balse wuxuu abwaanku
                door wayn ka ciyaaray dib-u- heshiisiinta shacabka iyo tilmaan ka bixinta cudurka iyo dhibaatada sidaa u
                wayn ee ku habsatay dalka iyo dadka.</p>
            <p>Suugaanta aanu soo sheegnay ee xanbaarsan talooyinkaa iyo wax tusaaleenta waxuu u soo jeediyey dhammaan
                qaybaha ay bulshadu ka kooban tahay, gaar ahaan kuwa ay khusayso arrintaa sida aqoonyahanka, culumada,
                ciidamada, hoggaannada bulshada, gabyaaga iyo dumarka.</p>
            <p>Run ahaantii dhibaatadii waddanka ka dhacday kuma koobnayn mid ay u sabab ahaayeen oo kaliya dadka
                Soomaaliyeed, ee waxaa jiray kuwo ay gacan ku lahaayeen awoodo shisheeye oo ay ugu muhiimsanayd fara
                galinta shisheeye oo aannu u qaybin karno seddax qaybood:</p>
            <ul>
                <li>Soo galintaankii ciidamada Yunisoom (UNISOM) oo uu hormoodka ka ahaa Maraykanka, dabayaaqadii
                    1992kii ilaa 1994kii, ka dib markii ay dalka ka dhacday dhibaato aad u xoog badan oo ay ku hoobteen
                    nusmalyuun (500,000) dad gaaraya gaar ahaan deegaannada koonfureed, sababo colaadeed iyo abaar
                    awgood iyo iyadoo dadka tabaalaysan ay gaari wayday sahaydii loogu talo galay.</li>
                <li>Faragelinta hay’adaha gaalada ka yimid ee reer galbeedka oo aalaaba ahaa kuwo habka ay ku yimaaddiin
                    aan ku socon, dano gaar ah awgeedna khalkhal galiya ammaanka iyo xasilloonida iyagoo taageera
                    hoggaanada kooxaha, caburiyeyna kaalinta wax garadka Soomaaliyeed kaga aaddanayd wax qabadka
                    dalkooda iyo dadkooda, oo hay’adahaas marar badan isku diray bulshada, qaybna ka qaatay hurinta
                    dabka ka kacay Soomaaliya, ay dhaawacantay.</li>
                <li>Weerarro ay ku soo qaadday dawladda Xabashida dhulka Soomaaliyeed qaybo ka mid ah qabsatayna, wax
                    yeelana u geysatay ummaddeenna, iyadoo la dagaaleysa kooxo Islaami ah, garabna ka heystay kuwa
                    Soomaaliyeed.</li>
            </ul>
            <p>Arrimahaas aannu soo sheegnay gabyaagu si cad cad oo waafi ah ayuu ugu muujiyey suugaantiisa. Si kastaba
                ha ahaatee waxaan oron karnaa Abshir waxa uu raacay hannaankii ay ku socon jireen gabayaaga caalamka oo
                ah inay markastaa ku xiran yihiin bay’ada iyo duruufta ku wareegsan kuna cabbira ra’yigooda sida ay la
                tahay.</p>
            <p>Gabayo badan uu mariyey Abshir waxaad ku arkaysaa inuu ku billaabanayo faan iyo ismuujin, sida dabeecadda
                gabayaaga Soomaaliyeed qaar ka mid ah, laakiin gabayadiisa arar dheer oo faan ah ma laho oo ulajeeddada
                gabayga ku illowsiiya, taana waxaan oran karnaa waxaa uu kala mid yahay gabayaagii weynaa ee Ismaaciil
                Mire oo tixdiisa laheyn arar dheer oo faan ah, hadday lahaatana waxay ahayd labo ama seddex tuduc,
                gabaygana toos buu u abbaari jiray ulajeeddadiisa.</p>
            <p>Abshir Bacadle run ahaantii ma aha nin ka gabay badan gabyaaga Soomaaliyeed ee kale oo ay isku xilliga
                yihiin, laakiinse tobankii sano ee ugu dambeeyey waxuu muuqday nin gabayadiisa ay hanaqaadeen oo ay
                bulshadu hadal hayso mar walba, taana waxey iila muuqataa isagoo markastaba la jaanqaadayey hadba
                xaaladda iyo daruufaha kala duwan ay ummaddu maraysay sidaa darteed gabayadiisa waxey noqdeen kuwo
                dhaxalgal ah oo madhintaan ah.</p>
            <p>Qofka u kuur gala oo si fiican u aqriya gabayada Bacadle waxaa u muuqanaya in uu gadgaddoon badan yahay,
                oo fikrad mar hore u aamminsanaa aad arkaysid inuu iska baddalay, sidoo kale waxaa kuu muuqanaya in
                arrimaha qaarkood habka uu u cabbirayo ay yihiin hab aragti gaaban gaar ahaan marka uu ka hadlayo
                dhacdooyinka siyaasadeed.</p>
            <p>Abwaan Abshir Bacadle in kastoo ayna ku jirin gabaydiisa kuwa diradiraala ah oo ummadda isku dira haddana
                waxaad ku arkaysaa aflagaaddo ku wajahan shakhsiyaadka qaarkood oo uu wax ka sheegayo akhlaaqdooda iyo
                isirkooda, sida ku cad gabayada S.S.D.F, Ina Cigaal, Guuleed Fansalaq, Cantara Baqash iyo wixi la mid
                ah.</p>
            <p>Gabayada Bacadle waxaa kalood ku arkeysaa caddaalad darro, gaar ahaan marka uu isbarbar dhigayo
                qabaa’ilka qaarkood iyo marka uu doodsiinayo Suufiyada iyo dadka ka soo horjeeda, asagoo isku qaldayo
                Suufiyada iyo sixiroolayaalka.</p>
            <p>Gabayada Bacadle waxay u baahan yihiin in lagu sameeyo baaritaan weyn si loo dhuuxo murtida iyo suugaanta
                ay xambaarsan tahay waxeyna mudan yihiin in lagu sameeyo daraasaad akadeemi ah oo hufan.<br>
                Ugu danbeentii waxaan ka cudur daaraneynaa wixii khalad ah oo ka yimaada qoraalka buuggaan iyo cabbirka
                fasiraadda aragtida ay xanbaarsan yihiin gabayada aanu ku soo bandhigney buuggaan.</p>
            <p>Maxamed Xuseen Macallin<br>
                Muqdisho, Soomaaliya<br>
                7 Oktoobar, 2002</p>
            <p>&nbsp;</p>
            <p>Qaybta Koowaad</p>
            <p style="text-align: center;">Diiwaanka Maansooyinkii Abshir Nuur Faarax<br>
                Abshir-Bacadle</p>

            <p style="text-align: center;">Midna Haygu Xanaaqo * Midna Haygu Xushmeeyo</p>
            <p>&nbsp;</p>
            <p>Halhays</p>
            <p style="text-align: center;">Eray Muceed</p>
            <p>Dab miyey sureen waa dulli aan xuma ka daaleyne<br>
                Dusha aadmigey shaabahaan ficilna duur joogta<br>
                Deggani iyo khayr lama tusoo way ka diriraane<br>
                Dabciga riibigey leeyihiin mana dareemaane<br>
                Abshir Bacadle</p>
            <p>Dalka Afweyne inuu leeyahay qalin ku duugeene<br>
                Siyaadow na daadihidi bey dib ugu xiiseene<br>
                Dirkoodaan malaha dowladnimo daa’inba u qorine<br>
                Abshir Bacadle</p>
            <p>Ka daroo dibi dhalbaan aragnay iyo furuqyo daacuune<br>
                Nin walbow walaalkaa dad qala how durbaan tumine<br>
                Yaan laydin dabargoyn qabiil dowlad noqon waaye!<br>
                Abshir Bacadle</p>
            <p>Ayax bililiqoo nagu degoo diirtay beledkeena<br>
                Dagaalaan dhammaan waxaa ka roon dowlad jaa’irahe<br>
                Duqii doona ducana ugu dara waadna dilateene<br>
                Ama dowladnimo muujiyoo qurunka daaweeya<br>
                Kala doorta labadaasi waa kama danbeystiiye<br>
                Abshir Bacadle</p>
            <p>Duruufihii na soo marey qalbiga waa damqinayaane<br>
                Allow yaa inoo diga markaan duqa ku yaaceyney<br>
                Allow yaa inoo diga markaan deriska riixeyney<br>
                Allow yaa inoo diga markaan dacarta beereyney<br>
                Abshir Bacadle</p>
            <p>Quruun waliba cudur qaasahoo qaybiyaa jira’ e<br>
                Soomaali belo loo qoraye qalinka loo saarey<br>
                Wax qabiil ka daran jahnamaan qiray aqoonteyda<br>
                Qadartaana iga hiilisaye qolo ma sheegteene<br>
                Bacadle</p>
            <p>Sagaashan iyo dhowr sano haddaan samo ku noolaado<br>
                Sakaraatul mood baa ku xigi subax aan dheereyne!<br>
                Abshir Bacadle</p>
            <p>Ma anaa qabiil doorbidoo qaranka aafeeya<br>
                Maqaruurad baan calashadaa qodata beerkeyga<br>
                Waa quudka dhigo ruux Muslima hilibki qeyriine<br>
                Ilaahayow adigu haygu qaban Qaadir baa tahaye<br>
                Abshir Bacadle</p>
            <p>Dhacdhacayga iyo khayrku ways dhinac ordaayeene<br>
                Inaan dheelli tiray baan u qabay labada dhoomoode<br>
                Wali sooma dhigan maamulkay dhagari kaa raacday<br>
                Abshir Bacadle</p>
            <p>Ilaahayow su’aalaha qabriga aanan sixi waayin<br>
                Allow igu sug towxiidka oo Nabigi hay seejin<br>
                Siraadkiyo qiyaamana Allow haygu saran seerin.<br>
                Abshir Bacadle</p>
            <p>Ha dhammaato waligeedna yay dhaqan carruurtaydu<br>
                Rabbi baan ku dhaafaye si wacan ha u dhaqaaleeyo<br>
                Anna waysu dhiibaye Jannada hayga dhaxal siiyo<br>
                Abshir Bacadle</p>
            <p>Aadmiyoow garaadaha xumoo garabka kuu saaran<br>
                Haddeyan geeri kaa reebi karin ha is go’daadeynin<br>
                Abshir Bacadle</p>
            <p>Qabyaalad iyo iimaan la’aan qooqay beys helaye<br>
                Kumanyaal qariban bay dhaleen qorina heegeysan<br>
                Oo qaaxo iyo eydis qabo qaadse ku illaawey<br>
                Mar uun bey magaalada qaseen kuna qamaameene<br>
                Abshir Bacadle</p>
            <p>Gablan tala aduuney maxey galaba heer joogtey<br>
                Maxaa laba is gacaleysan jirey bir isla goobaaya<br>
                Maxaase laba gantaala isla dhacay gacal walaaloobey<br>
                Ala garaangar baa dunida sow lagama yool gaaro<br>
                Abshir Bacadle</p>
            <p>Saddexleyda gooyoo Xadrada garangarta u meersha<br>
                Mar is goda mar gaar-gaarsadoo giirka kor u taaga<br>
                Isla gaabiyoo hooriyoo aha ku soo gooya!<br>
                Abshir Bacadle</p>
            <p>Qof Muslima qabyaalad u diloon ficilyo qawl geysan<br>
                Qasadkiyo ujeedaduna tahay lagu qisaasaayo<br>
                Qbiilkaa muxuu uga dhashaye qaadir uga yeelay<br>
                Qiso murugo iyo yaab lahoo quruna sow maaha<br>
                Abshir Bacadle</p>
            <p>Allaa mahad lahoo mudan ammaan waana loo magane<br>
                Rabbi baa musiibo iyo kheyr maamuloo wada’e<br>
                Rabbi baan mid uu kuu qadaro maaro loo heline<br>
                Rabbi baan wuxuu maago duul maanacaa jirine<br>
                Abshir Bacadle</p>
            <p>Aadamiga manida laga khalqaye madaxa taagaaya<br>
                Oo maxalka hooyadi sagaal Mowle ku ilaalshey<br>
                Mugdigaana lagu quudiyaan maaro loo heline<br>
                Abshir Bacadle</p>
            <p>God madow inaanu uqodnoon maro ku duuduubno<br>
                Oon madaxa ciidda u dhignaa Mowlahay qoraye<br>
                Wax ismoode laakiinse waad mala habawdeene<br>
                Abshir Bacadle</p>
            <p>Mishiinada iswada dhaafayoon magacyo loo haynin<br>
                Mirtaan aasnay manidaan qubniyo madagti aan riiqney<br>
                Macnawiga qarsoon oo beddeli anigu ma aqaano<br>
                Ilaaheyse mahad baan u qiray kuman malaayiin ah!<br>
                Abshir Bacadle</p>
            <p>Baddu waa masiiba iyo kheyr meel kuwada yaale<br>
                Hadba tii Alle u muujiyaa laga maleystaaye<br>
                Marjaankiyo mallaaygiyo nicmada moolka lagu aasay<br>
                Maraakiibta iyo doonyahaan kaga macaashnaaye<br>
                Imisuu miskiin iyo faqiir Mowle ka arsaaqey<br>
                Abshir Bacadle</p>
            <p>Mucjisada la yaabka lehe ay muhatay laabtaydu<br>
                Xaddiga iyo miisaanka xaraf Qur’aan ah loo miisi<br>
                Muggiisiyo culeyskiyo xajmiga anigu ma aqaano<br>
                Ilaahayse mahad baan u qiray kuman malaayiina<br>
                Abshir Bacadle</p>
            <p>Ibraahiim Rabbigey kuma hungeyn hadaladiisiiye<br>
                Ducadii hufneyd buu ku helay hibiyo dheeraade<br>
                Adduunyada intuu haybsadaan harac ku joognaaye<br>
                Aakhirana hoygiisa waa loo hanweyn yahaye<br>
                Abshir Bacadle</p>
            <p>Mooryaan hubeysani beley noo horkacayaane<br>
                Hanti iyo dad hoygey galaan hal uma reebaane<br>
                Hambana kama tagaan hadafna ma leh horarka mooyaane<br>
                Haddaan laga hortegin wacad Allaad marin habawdeene<br>
                Abshir Bacadle</p>
            <p>Hooyiyo caruurteed bed qaba odayo haasaawa<br>
                Hantidiyo naftoon loo baqeyn hadada mooyaane<br>
                Iyo hodantinimo waa markii nabad la haystaaye<br>
                Hubka inaga dhiga waxeynu nahay hooyo ubadkeede<br>
                Abshir Bacadle</p>
            <p>Ninna horumar kuma gaari karo hilib walaalkiise<br>
                Waxaadse haybad leedahay intaad garabka haysaaye<br>
                Waa hibo Ilaahey midnimo lagu heshiiyaaye<br>
                Hubka inaga dhiga waxeynu nahay hooyo ubadkeeda<br>
                Abshir Bacadle</p>
            <p>Allow roobka naga haqabtiroo dhibicda noo hoori<br>
                Allow beertu hilantoo miraha hoosta laga tuunsho<br>
                Ilaahow abaaraha na helay roobaan ku hilmaanno<br>
                Hana u yeelin hiirtaanyo iyo aafo na haleesha.<br>
                Abshir Bacadle</p>
            <p>&nbsp;</p>
            <p>Roob Doon (Gabayga 1aad)</p>
            <p>Waa maanso roob doon, Alle bari iyo duco isugu jirta. Wuxuu abwaanka Eebbe ka baryayaa inuu roob iyo
                raxmaad siiyo san-ku-neefle oo dhan ku naalloodo. Roob ay dhirtu ku wada magoosho oo xooluhu ka
                durduurtan, dallagga beeruhuna ka dhergo, ayuu abwaanka Eebbe ka tuugay. Maansadu waxay ku billaabmaysa
                sidan:</p>
            <p><strong>Ilaahoow ilaah xaqa ma jiro adiga mooyaane</strong><br>
                <strong> Udgoonoow Rasuulkiina waa imaamu towxiide</strong><br>
                <strong> Anaguna addoomaanu nahay kuu itaal darane</strong><br>
                <strong> Ammuuraha adkaadoo qalbiga ololiyoo shiila</strong><br>
                <strong> Axad kale ma aadnee adigaan kula abbaarnaaye</strong><br>
                <strong> Arkaan iyo Shurruud baan ducada ka ambaqaadnaaye</strong><br>
                <strong> Istiqbaalka Xaramkaan wejiga ku itijaahnaaye</strong><br>
                <strong> Awaamiirtii Nabi Muxamed baan ku Alle tuugnaaye</strong><br>
                <strong> Istiftaaxa ducadaana xamdiga ka ambaqaadnaaye</strong><br>
                <strong> Salligii udgoonow Nabigaan ku ikhtitaamnaaye</strong><br>
                <strong> Afkana waxaan ka dhowrnaa xaaraam aan ogsoonahaye</strong><br>
                <strong> Aqbalkiyo ijaabaduna waa idin Ilaaheeye</strong><br>
                <strong> Ahlu Dariiqo kuma uur samiyo Aw-Fulaanaduye</strong><br>
                <strong> Ikhlaas barax la’ mooyee Shirkigu aayatiin ma lehe</strong><br>
                <strong> Ishaay mirig lahoo waa ikhlaas Eebbow ducadaynu</strong><br>
                <strong> Mana aaminsanin axad kaloo oonka naga gooyo</strong><br>
                <strong> Calaacala addoon baan godnaa oo itaal darane;</strong><br>
                <strong> Aanaa uleylkoon kacniyo thuluthul aakhiirka</strong><br>
                <strong> Ilxaax duciyo awraadsigiyo oohintiyo taaha</strong><br>
                <strong> Awqaada saxarkaan baryada ka istafiidnaaye</strong><br>
                <strong> Ismullaahi cadamkaan kurbada uga adkaanaaye</strong><br>
                <strong> Udgoonoow Rasuulkaan salligi ku ikhtitaamnaaye</strong><br>
                <strong> Isha waaga waxaan ugu sinaa duciyo aamiine</strong><br>
                <strong> Goortaan ilmada seyrinaad naga ajiibtaaye</strong><br>
                <strong> Awood ma lihin iyo axad kaloon u ashtakoonaaye</strong><br>
                <strong> Abaartiyo colaadiinna waa nagu adkaadeene</strong><br>
                <strong> Haddii geel itaal dhigey riyana xaabki ka idlaadey</strong><br>
                <strong> Oo idihii duufeen lo’ina oon u le’anayso</strong><br>
                <strong> Afartiba haddey guran yihiin baladna aafoowdey</strong><br>
                <strong> Afkaana aaney la’aadey ilmuhu hooyo ibaheeda</strong><br>
                <strong> Ugaarta iyo cowshina mar hore Aa-Ke lagu laayay</strong><br>
                <strong> Oo aanan aqoon bad u laheyn Eebbahay magane</strong><br>
                <strong> Oo beertu oomane tahoo Kalli abaaroobay</strong><br>
                <strong> Afkana aanay la aadayn ilmuhu hooyo ibaheeda</strong><br>
                <strong> Oo ay askaax wada yihiin waa Alloow sahale</strong><br>
                <strong> Idaacadaha gaaladu warkey ku andacoodaane</strong><br>
                <strong> Afka nooma saaraan nimcaday ururinaayaane</strong><br>
                <strong> Waa sidaan astaahil u lahayn iyo abaalkeene</strong><br>
                <strong> Ictiraafnay Eebbow dambigii aafadaan dhigaye</strong><br>
                <strong> Addoonka u martiya boqorku waa ka istixyoodaaye</strong><br>
                <strong> Alloow naga ajiib ducada waa ooggi waabariye</strong><br>
                <strong> Mar haddaan ilxaax kugu baryoon Eebbow ku cataabey</strong><br>
                <strong> Ixsaankiyo fadligaan kaa bartaan Eebbow kaa sugiye</strong><br>
                <strong> Sidii la arki jirey waa inaan ka istafiidnaaye</strong><br>
                <strong> Aqbal suge ilmirigleynayoo ooman baan ahaye</strong><br>
                <strong> Arxamu-raaximiinow kor baan eegayaa weliye</strong><br>
                <strong> Ixtaajadiyo amalkaan qabana waad ogsoon tahaye</strong><br>
                <strong> Alloow dhibicda naga oontir waa seban abaaraade</strong><br>
                <strong> Alloow wabigu ood-goosto oo aafo ha u yeelin</strong><br>
                <strong> Ilaahow orgigu yeero oo sucu udgoonaado</strong><br>
                <strong> Alloow roobaan waayahaan la arag oo nakala ooda</strong><br>
                <strong> Indho u roon Illaahoow na sii ubaxya reexaan leh</strong><br>
                <strong> Alloow maqashu orad iyo durduro reerka ku ekeyso</strong><br>
                <strong> Ilaahow balligu aafta dhigoo ubadku tuurtuuro</strong><br>
                <strong> Alloow ceeshii laga oomanaa xaafku ilo duugo</strong><br>
                <strong> Alloow saco insaarixinayiyo waylo u ordaaya</strong><br>
                <strong> Alloow geel ilwaad quruxsanoo kuray u heesaayo</strong><br>
                <strong> Alloow ari intuu ubax dhex maray udug na saameeyo</strong><br>
                <strong> Afka sarena geedaha ka jaroo alalax leynaaya</strong><br>
                <strong> Isha raaxadeed iyo Alloow waa nimca adduune</strong><br>
                <strong> Ilaahow ergaan kuugu ahay Dhibicaan aafoobin</strong><br>
                <strong> Alloow beertu jiho ay tahaba iba mataanayso</strong><br>
                <strong> Ubax iyo sabuul iyo bakaar ha isu soo eegto.</strong><br>
                <strong> Alloow dibada iib loogu dhigo sannadka soo aadan</strong><br>
                <strong> Alloow gee abaariyo colkana Banii Israa’iilka</strong><br>
                <strong> Islaamkiyo Ilaahow ka dhowr Ahalu Towxiidka</strong><br>
                <strong> Ilaahayow islaax iyo heshiis aaran lagu raago</strong><br>
                <strong> Iyo dawladaan qolo aheyn aayaddana raacda</strong><br>
                <strong> Akhristayaalow aamiin i dhaha waa agaasimaye.</strong>
            </p>
            <p>Shirib:<br>
                Intaa ka dib wuxuu Abshir Bacadle gabaygiisan ku soo gunaanaday saddex beyd oo shirib ah, waana sidatan:
            </p>
            <p><strong>Colya abaarya eed qabiil abuurkii Yuu.Es.Sii ahaa</strong><br>
                <strong> Abaartii dadka wow urtee Ilaahoow aaran kaa udgoon</strong><br>
                <strong> Abaarta waa astaahilnaa Ixsaanaan Eebbow kaa rabnaa.</strong>
            </p>
            <p>Aanaa uleyl: Saqda dhexe ee habeenkii<br>
                Thuluthul Aakhirka: Qeybta danbe ee habeenkii<br>
                Ilxaax: Baryo ku celcelin, aad u alia tuugid<br>
                Saxarkaan: Waqtiga suxuurta, hiraaboodka<br>
                Duufeen: Cudur idaha ku dhaca oo duuf la yiraahdo<br>
                Kalli: Waa far ama gacan laga soo bixiyo wabiga si loogu waraabiyo beeraha<br>
                Ib: Waa naaska meesha ama isha caanaha ka soo baxaan.<br>
                Askaax: Wixii daadsan tabar dari awgeed<br>
                Maqal: Waxaraha iyo neylaha yaryar<br>
                Aafta: Buux dhaafo<br>
                Xaaf: Waa qashinka biyaha soo qaado<br>
                Insaarix: Araasin, isku soo ordin.<br>
                Ilwaad: Qurux<br>
                Alalax: Waa ariga markuu aad u dhargo socod wanaagiisa<br>
                Yuu.Es.Sii: Ururka&nbsp;<em>USC</em></p>
        </div>
    </main>
</body>

</html>