<!DOCTYPE html>
<html lang=so prefix="og: https://ogp.me/ns#">

<head>
    <meta charset=utf-8>
    <title></title>
    <meta content="" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>

    <meta content=website property=og:type>


    <link href=stylesheet.css rel=stylesheet>

</head>

<body>

    <main class=normalize>
        <div class="content">
            <h1 id="quraanka-kariimka-iyo-tarjamada-macnihiisa-ee-afka-soomaaliga---maxamuud-maxamed-cabdi">Qur’aanka
                Kariimka iyo Tarjamada Macnihiisa ee Afka Soomaaliga - Maxamuud Maxamed
                Cabdi</h1>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <p>QUR’AANKA KARIIMKA</p>
            <p>Iyo Tarjamada Macnihiisa Ee Afka Soomaaliga</p>
            <p>Waxaa Ku Sharaf Mutay Amarka Daabacidda Jaamacan Sharafta Badan iyo
                Tarjamada Macnihiisa Adeegaha Labada Xaram Ee Sharafka Badan Boqor Fahad
                Ina Cabdulcaziiz Reer Sucuud Boqorka Boqortooyada Sacuudi Carabiya.</p>
            <hr />
            <p>Waxaa ammaan oo dhan iska leh Allahii barbaariyay caalamka ee yidhi
                “Qur’aankan wuxuu ku hanuuniyaa tan ugu toosnaasho badan, wuxuuna ugu
                bishaareeyaa mu‘miniinta wanaagga fala inay leeyihiin abaalmarin
                weeyn.”</p>
            <p>Naxariis iyo nabadgalyo Rasuulkii Alle korkiisa ha ahaato ee
                gaarsiiyay dadka kitaabka Rabbigii ee yidhi, “Waxaa idiinku kheyr badan
                kii Qur’aanka barta dadkana bara,” wuxuuna dadka ugu yeedhay inay
                akhriyaan isagoo yidhi, “Akhriya Qur’aanka maxaa yeelay wuxuu iman
                maalinta Qiyaame isagoo u shafeecaya dadkiisa.”</p>
            <p>Intaa kaddib:</p>
            <p>Iyadoo la fulinayo amarrada adeegaha labada Xaram ee sharafta badan
                ahna faafiyaha kitaabka Alle ee sharafka badan boqor Fahad ina
                Cabdulcaziiz, Alla ha xifdiyee, ee la xidhiidha daneynta kitaabka Alle
                ee kariimka ah, meeleyn iyo daabacaadba iyo in loo hawlgalo fududeynta
                faafintiisa si uu u wada gaaro gacmaha Muslimiinta, iyo in lagu tarjumo
                laguna fasiro micnihiisa afafka kale, isla markaa iyadoo tusaalooyinkaa
                yihiin yoolasha ugu sarreeya ee u jeexan wadajirka adeegaha labada Xaram
                ee sharafta leh boqor Fahad ee daabacaadda jaamaca sharafka badan ee ku
                yaal Madiina Al-Munawwarah.</p>
            <p>Iyadoo ku saleysan iskaashiga ka dhexeeya xogheeynta guud ee
                wadajirka adeegaha labada Xaram ee sharafta leh boqor Fahad ee
                daabacaadda jaamaca sharafka leh fadhigiisuna yahay Madiina
                Al-Munawwarah iyo xogheynta guud ee Raabidada Caalamka Islaamka
                fadhigeeduna yahay Makka Al-Mukarramah sidii looga soo uruurin lahaa
                waddammada Muslimka culimada tafsiirka si ay ugu tarjumaan uguna
                fasiraan macnaha Qur’aanka kariimka afafka kale taasoo ay keeneyso
                baahida loo qabo in lagu jilciyo tafaasiirtaa iyo macnahaas dhammaan
                afafka ay ku hadlaan Muslimiinta si aanay ugu koobmin in ay ku
                cibaadeystaan akhrintiisa kali ah iyagoon fahmayn macnihiisa.</p>
            <p>Iyadoo la rumeynayo hadalka Alle ee ah <span
                    lang="ar">(إِنَّمَا&nbsp;ٱلْمُؤْمِنُونَ&nbsp;إِخْوَةٌۭ)</span> iyo dareen ah
                waajibnimada ka qeybqaadashada Islaamnimo waxaan ku faraxsannahay in aan
                soo gudbinno jaamacan sharafta leh iyo tarjamada macnihiisa ee ah afka
                Soomaaliga oo uu amray daabiciddiisa adeegaha labada Xaram ee sharafta
                badan, Alla ha xifdiyee, uuna tarjamay Sheekh Maxamuud Maxamed Cabdi;
                dibna u eegeen culumada kala ah:</p>

            <ul>
                <li>Sheekh Nuuraddiin Cali As-Salafi (guddomiye)</li>
                <li>Sheekh Shariif Cabdinuur Xasan (xubin)</li>
                <li>Sheekh Cabdurraxmaan Yuusuf Aadam (xubin)</li>
                <li>Sheekh Maxamuud Maxamed Cabdi (qoraaga, xubin iyo xogheynta)</li>
            </ul>

            <p>Waxaa ugu dambeyntii dib u eegay baroofooyinka, aayadaha qaarna
                faallo yar ka bixiyay Sheekh Cabdurraxmaan Sheekh Cumar Axmed
                Diinle.</p>
            <p>Waxaa oggolaatay tarjamadan Raabidada Caalamka Islaamka, waxaana
                ammaan oo dhan leh Allihii na waafajiyay dhammeystirka hawshan una
                gudbinno Muslimiinta ku hadasha afka Soomaaliga ee jooga gudaha
                Soomaaliya iyo dibaddeedaba annagoo quuddarreynayno in ay ka qaataan
                nuur iyo hanuun kaas oo xoojiyo iimaankooda, Islaamnimadoodana adkeeya,
                kuna hagaajiyo xaalkooda adduun iyo aakhiraba. Raabidada goorta ay soo
                gudbineyso dadaalkan iyadoo la kaashatay Wadajirka Adeegaha labada Xaram
                ee sharafka leh boqor Fahad ee daabacaadda jaamaca sharafka leh waxay
                ogeysiineysaa in tarjamooyinka heer kasta oo ay ka gaaraan diqqada aanay
                gaadhi karin halkuu gaarsiinaya naska Qur’aanka ee aan lala imaan karin
                isagoo kale. Saa darteed waxay ka rajeyneysaa qof kastoo akhriya
                tarjamadan in uu ka soo jeediyo wixii talooyin iyo milicsiin ah si looga
                faa’ideeysto dabcooyinka soo socda hadduu Alle idmo.</p>
            <p>Allaa ku toosiya dadka jidka toosan.</p>
            <h2 id="hordhac"><strong>Hordhac</strong></h2>
            <p>Mahad Eebbaa iska leh ee ah kan ku soo dejiyey Nabigiisa kitaabka
                Qur’aanka ah ee toosan, naxariis iyo nabadgalyana ha ahaato Rasuulka
                Muxamed ah korkiisa iyo ehelkiisii iyo asxaabtiisii iyo inta wanaagga ku
                raacda tan iyo Qiyaamada.</p>
            <p>Intaas kadib:</p>
            <p>Waxaan ku mahadin Eebbaheenna Sarreeye ee ii suuro galiyey inaan ka
                qayb qaato qoridda macnaha Qur’aanka sharafta leh. Sida dhabta ahna
                camalkani ma fududa, hasayeeshee kaalmaha Eebbe iyo awooddiisa yey
                arrimuhu ku jilcaan, saas darteed yaan u gudogalay arrintan. Sababaha
                igu xambaaray inaan qorana waxaa ka mida:</p>
            <ol type="1">
                <li>Inuu ii noqdo camalkani kayd Eebbe agtiisa, maalintay naf kasta heli
                    waxay camal fashay oo khayra oo muuqda.</li>
                <li>Inaan ka qayb qaato u adeegidda Kitaabka Eebbe ee Qur’aanka kariimka
                    ah, iyo u caddaynta macnihiisa dadka garan luuqada Soomaaliga ah, ee ay
                    ku adagtahay luuqada Carabiga ah illeen waxay u dhawdahay in Eebbe ku
                    anfacee.</li>
                <li>Wax badan oo luuqadaha ka mida waxay ka qayb qaateen caalamka
                    Islaamka arrintan si faa‘iidadu u badato, laakiin waxay ka muuqataa
                    baahi iyo banaani xagga luuqada Soomaaliga ah.</li>
                <li>Waxaa dhacday in lagu turjumay kutubo badan oon Islaam ahayn luuqada
                    Soomaaliga ah, luguna qaybiyo Muslimiinta, gaar ahaan qoxootiga, markaas
                    waxaa lagama maarmaan noqotay in lagu dhaqaaqo arrintaas, illeen bir
                    waxaa uun jilcisa bire.</li>
            </ol>
            <p>Sababahaas iyo kuwo kale yaa igu xambaaray billaabidda camalkan,
                annagoo ka kaalmo warsan Eebbaha sare ee kara inuu na toosiyo, nana
                xoojiyo. Waxaa laga yaabaa in dad iswarsado maxaa loogu fasiri macnaha
                Qur’aan luuqadda Soomaaliga ah oon loo dayn dadku ha barteen luuqada
                Carabiga ahe, waa fiicantahay, miyeyse isdiidi in Qur’aanka macnihiisana
                luuqada Soomaaliga ah lagu fasiro, isla markaas dadku barto kana
                faa‘iidaysto luuqada Carabiga ah, sow ma ahayn culimadii hore ee
                Soomaalida ahaa kuwii dadka ugu fasiri jiray uguna caddayn jiray macnaha
                Qur’aan tan iyo hadda si af ah quruumo badan, xalqada masaajidka iyo
                meelo kalaba, taasoo reebtay raad fiican, sababna u noqotay sugnaanta
                gomadda Islaamku gobalkan Geeska.</p>
            <p>Waxna uma dhexeeyo ku caddaynta Qur’aanka odhaah ama qoraal,
                inkastoon rumaysanahay waajibnimada barashada luuqada Qur’aanka
                (Carabiga) sidoo kale ku barashada macnaha Qur’aanka wayn si kasto oo
                khayra oo wanaagsan, ma waxaa roon in layska fadhiisto oo wax uun la
                sugo camal la‘aan, mise in dadaal lagu dhiibo u adeegidda Qur’aanka
                sharafta leh? Haddaan eegno habka kitaabka waxaad ogtahay inaan kitaabka
                Qur’aanka ah dhammaantiis lagu fasirin hadda ka hor intaan ogahay
                luuqada Soomaaliga ah, iyadoo luuqadduna ku jirto waqti korid. Arrinta
                labaad waxaa jira xuruuf qaarkeed aan laga helayn luuqadda Soomaaliga ah
                sida (ث) waxaana baddelkeeda qaatay xarafka TH iyo xarafka (ز) oon
                beddelkeeda qaatay xarafka Z sida badan, kuwo kalana waa laga
                yaabaa.</p>
            <p>Waxaana ku qorray naska Qur’aanka luuqadda Carabiga ah iyadooy aayad
                walba wadato raqamkeedii taasoo ka yeeli ruuxu inuu u akhriyo sida
                kitaab jaamac ah, waxaana kasoo horjeeda macnihii Qur’aanka oo luuqadda
                Soomaaliga ah, hasayeeshee raqamku aayadaha dhammaadkooda yuu iman,
                macnahana billowga.</p>
            <p>Kuma dhibin naftayda inaan u turjumo Qur’aanka si xarfi ah, waxaanse
                isku dayey inaan u caddeeyo macnihiisa si kooban, waana kala duwanyihiin
                labada arrimood sidaan citiqaadin, illeen tan dambe waa uun fasiraad
                kaliyee.</p>
            <p>Arrinta kale ma doonin lahjad gaara oo Soomaali ah, waxaanse ku
                dadaalay Soomaaliga guud, haddana laga yaabo in dadka qaarkii wax u
                muuqdo. Tarjamo kasta waxaan u dambeeysiiyay sharax kooban oo kulmin
                macnaha aayadaha isku xidhan, mararka qaarkoodna waxaannu soo aroorinaa
                xadiithka Nabiga (naxariis iyo nabadgalyo Eebbe korkiisa ha yeelee) ama
                hadal asxaabi, ama hadal mid ka mida culimadii Islaamka ee la yaqiinay,
                ama ku baraarujin xukun ama xikmad, ama caddayn sababta suuraddu kusoo
                degtay, ama aayaddu, waxaas oo dhanna waa si kooban, illeen hadal ma
                dhammaado inta dadku ka dhammaan. Ujeeddadeennuna waa in la fahmo dhinac
                ka mida macnaha Qur’aanka cad, mase aha in wax walba la sheego, hadalka
                badanna wax buu dhibaa markuu xadda ka baxo. Inkastoon isku daynay inaan
                soo dhawayno macnaha Qur’aanka dadaalna aan ku dhiibnay intaan karro oo
                u noqonnay kutubo badan muddo shan sano dhexdeeda oon ku shuqloonayn
                arrintan, lana noolayn Qur’aanka, haddana waxaa dhici kara gaf, waxaanse
                ka baryeynaa Eebbaha gargaara ee kara ee naxariista ee saamaxaadda badan
                inuu naga dhaafo wixii naga dhaca oo simbiriirixo ah, naguna arzuqo
                niyad fiican iyo camal wanaagsan, oo la aqbalo Eebbe waa dhawe ducada
                ajiibee.</p>
            <p>Fadliga Kitaabka Ilaahay ee Qur’aanka ah ee wayn, iyo fadliga isku
                shuqlintiisa: barasho, ogaansho, xifdid, akhrin, barid, fasiraad,
                raaciddiisa iyo ku camal falkiisu waa arrin aan ciddii baran ka
                qarsoonayn. Waxaana wax kaga ishaarray qoraalkannaga lagu magacaabo
                Culuunta Furqaan.</p>
            <p>Ugu dambayn waxaan Ilaaheenna wayn ee naxariista ka baryeynaa dambi
                dhaaf anaga iyo waalidiintanno, Muslimiinta oo dhan iyo cid kasta oo
                gacan khayr ka gaysata Kitaabka iyo cid kasta oo ka faa’iidaysata
                kitaabkan oo mu‘miniinta ka mida, Eebbe isagaa gargaare fiican ehe.</p>
            <p>Waxay dhammaatay qoriddii kitaabkan 7dii Dul Qicdah 1405
                Hijriyada.</p>
            <p>Muqdisho, 12kii Safar 1405 Hijri</p>
            <p>Maxamuud Maxamed Cabdi</p>
            <p>Jaamaca Magaaladii Nabiga</p>
            <hr />
            <p>Qur’aanka Kariimka iyo Tarjamada Macnihiisa ee Afka Soomaaliga</p>
            <p>Wadajirka Adeegaha Labada Xaram ee Sharafka Badan Boqor Fahad ee
                Daabacaadda Jaamaca Sharafta Badan</p>
            <hr />
            <h2 id="suurat-al-faatixah"><strong>Suurat al-Faatixah</strong></h2>
            <ol type="1">
                <li>Magaca Eebbe yaan ku billaabaynaa ee naxariis guud iyo mid gaaraba
                    naxariista.</li>
                <li>Mahad Eebbaa iska leh ee barbaariyaha caalamka ah [koonka].</li>
                <li>Ee naxariis guud iyo mid gaaraba naxariista.</li>
                <li>Ee hanta maalinta abaalmarinta [Qiyaamada].</li>
                <li>Adiga un baan ku caabudaynaa, adiga un baana kaa kaalmo
                    waydiisanaynaa [Eebbow].</li>
                <li>Ee nagu hanuuni jidka toosan [xaqa].</li>
                <li>Jidka kuwii aad unicmaysay eedan u cadhoonin dhuminna.</li>
            </ol>
            <p>Suuradani waa suurad wayn, Kitaabka Ilaahayna ka billowdo, wax
                walbana in lagu billaabo ay fiican tahay, salaaddana in lagu akhriyo ay
                waajib tahay, kulmisatayna ammaanta Eebbe, mahaddiisa, Qiyaamada,
                cibaadada Eebbe iyo kaalmo-waydiisigiisa iyo inuu ku toosiyo jidka
                toosan ee xaqa ah, jidkaasoo ah kay qaadeen dadkii fiicfiicnaa ee Eebbe
                unicmeeyey oo ahaa nabiyadii, rumeeyayaashii, shuhadadii iyo kuwii
                suubbanaaba ee ka leexday waddada kuwii loo cadhooday ee Yuhuudda ahaa
                iyo kuwii dhumay ee Nasaarada ahaa. Waxaana lagu magacaabaa suuradan
                magacyo badan oy ka mid tahay Hooyada Qur’aanka, Nabiguna (naxariis iyo
                nabadgelyo Eebbe korkiisa ha yeelee), wuxuu yidhi, “Amar kastoon lagu
                bilaabin bisinka waa naaqus.” Sidoo kale wuxuu yidhi, “Salaaddu uma
                jirto ruux aan akhriyin Faataxada.” Waxaa wariyey Bukhaari iyo
                Muslim.</p>
            <p>Fadligeedana halkan kuma soo koobi karno, waxaase fiican in la fahmo
                waxay kulmisatay laguna dhaqmo, Eebbana dhab loo caabudo dhabna looga
                kaalmo waydiisto, had iyo jeerna la digtoonaado, hanuun iyo toosnaanna
                Eebbe la warsado iyo inuu kaa duwo jidka xun ey qaadeen xaqdiidayaashu
                iyo gaalada dhammaanteed. Rasuulkuna (naxariis iyo nabadgalyo Eebbe
                korkiisa ha yeelee) wuxuu yidhi, “Dhugbadane waa ruuxa naftiisa
                xisaabiya una camal fala geeri dabadeed.” Waxaa wariyey Imaam Axmed iyo
                kuwo kale. Al-Faatixah (1-7).</p>
            <h2 id="suurat-al-baqarah"><strong>Suurat al-Baqarah</strong></h2>
            <p>Magaca Eebe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Alif. Laam. Miim. [Aad baa macnaheeda looga hadlay, waxaana la
                    sheegay inay magaca suuradda tahay, ama ay ku tusin mucjisadda
                    Qur’aanka, Eebbe un baa ogna waa la dhahaa.]</li>
                <li>Kitaabkaas [Quraanka] shaki kuma jiro hanuun baana ugu sugan kuwa
                    dhawrsada.</li>
                <li>Ee ah kuwa rumeeya waxaan la arkayn [ee xaq ah] oogana salaadda,
                    waxaan ku arzaaqnayna wax ka bixiya.</li>
                <li>Ee ah kuwa rumeeya waxa lagugu dajiyey [Nabiyow], iyo wixii la
                    dajiyey horay, aakhirana yaqiinin.</li>
                <li>Kuwaasi hanuun Eebbe yey ku sugan yihiin, kuwaasina waa uun kuwa
                    liibaanay.</li>
            </ol>
            <p>Suuraddan waa suuradda u dheer Qur’aanka, waxayna kulmisatay waxyaalo
                badan oo ah: xukumo, qisooyin, iyo wanaagyo badan, waxayna ku
                billaabatay xaqnimada Qur’aanka iyo siduu hanuun ugu yahay kuwa xumaanta
                ka dhawrsada, ee rumeeya xaq ayna arkayn sida Eebbeheen, malaa‘igta,
                Qiyaamada, Jannada iyo Naarta iyo wax kastoo xaq ah, Eebbena ka yaaba
                hadday cid la joogaan iyo haddii kaleba, salaaddana ooga, zakada iyo
                sadaqadana bixiya, Qur’aanka iyo Kutubtii horana rumeeya, kuwaasina waa
                kuwa hanuunay ee liibaanay. Nabiguna (naxariis iyo nabadgalyo Eebbe
                korkiisa ha yeelee) wuxuu yidhi, “Haka yeelina guryihiinna qubuuro,
                illeen gurigii lagu akhriyo suuradda Baqarah ma galo shaydaane.” Waxaa
                wariyey Imaam Muslim iyo Axmed iyo kuwo kale. Xasan Basri wuxuu yidhi,
                “Dhawrsade waa kan iska ilaaliya waxa laga reebay, gutana waxa lagu
                faralyeelay.” Al-Baqarah (1-5)</p>
            <ol start="6" type="1">
                <li>Kuwii gaaloobay waxaa isugu mid ah udigtayaa iyo umaadan diginaa,
                    mana rumeeyaan [xaqa].</li>
                <li>Eebbaa daabacay quluubtooda iyo maqalkooda. araggoodana wuxuu yeeley
                    dabool, waxaana u sugnaaday cadaab weyn.</li>
                <li>Dadka waxaa ka mid ah kuwo dhihi “Waxaan rumeynay Eebbe iyo
                    maalintii dambaysay [Qiyaamada],” haddana aan mu’miniin ahayn.</li>
                <li>Waxay khiyaameyn Eebbe iyo kuwa [xaqa] rumeeyey mase khiyaamaynayaan
                    waxaan naftooda ahayn, mase kasayaan.</li>
                <li>Quluubtay ka bukaan markaasaa Eebbe u siyaadiyay cudurro, waxayna
                    mudan cadaab daran beentoodii darteed.</li>
                <li>Marka lagu dhoho ha fasaadinina dhulka waxay dhahaan, “Annagu waxaan
                    uun nahay hagaajiyayaal.”</li>
                <li>Iyaga un baa fasaadiyayaal ah hasa yeeshee ma kasayaan.</li>
            </ol>
            <p>Suuraddu waxay xagga hore kaga hadashay mu‘miniinta iyo xaqay ku
                sugan yihiin, haddana waxay ka hadashay gaalada iyo sida loo daboolay
                qalbigooda, maqalkooda iyo indhahoodaba iyo in xumaan u sugnaatay. Mar
                saddexaadna waxay ka hadashay munaafiqiinta iyo warkooda beenta ah iyo
                siday isugu dayayeen inay Eebbe iyo mu‘miniinta khayaameeyaan, iyadoy
                dhabtu tahay inay naftooda khiyaamayn, qalbigana ka bukaan una sii
                kordhi, marka xumaanta laga reebana ey sheegtaan inay wax wanaajin, dhab
                ahaanna iyaga un baa xumaan wadayaal ah mase oga. Rasuulkuna (naxariis
                iyo nabadgalyo Eebbe korkiisa ha yeelee) wuxuu yidhi, “Waxaa lay faray
                inaan la dagaalamo dadka intay ka dhahaan Eebbe mooyee ilaah kale [xaq
                lagu caabudo] ma jiro, hadday dhahaanna way iga ilaaliyeen dhiiggooda
                iyo xoolahoodaba waxaan xaqeeda ahayn, Xisaabtooduna Eebbaa leh
                (waynaaye).” Waxaa wariyay labadii Sheekh (Bukhaari iyo Muslim).
                Al-Baqarah (6-12)</p>
            <ol start="13" type="1">
                <li>Marka lagu dhaho rumeeya sida dadku u rumeeyey waxay dhihi, “Ma
                    waxaannu u rumayn sida sufahada [caqli gaabka]?” Waxaase sufaha ah iyaga
                    uun laakiin ma oga.</li>
                <li>Markay la kulmaan kuwa rumeeyey [xaqa] waxay dhihi waan rumaynay,
                    markay la kaliyoobaan shaydaamadoodana waxay dhahaan, “Annagu waan idin
                    la jirraa, ee waxaan ahayn uun kuwa ku jeesjeesa (mu‘miniinta).”</li>
                <li>Eebbaa ka abaal marin jeesjeeska, wuxuuna u siyaadin kibirkooda iyo
                    baadidooda, iyagoo ku dhex wareeri.</li>
                <li>Kuwaase waxay ku gateen baadida hanuunka, mana ribxin [faa’idin]
                    ganacsigoodu mana hanuunsana.</li>
                <li>Waxay la mid yihiin mid huriyey dab, markuu iftiimiyay gaararkoodana
                    yaa Eebbe la tagay nuurkoodii ugagana tagay mugdi ayan wax arkayn.</li>
            </ol>
            <p>Xumaanlow iyo munaafiq marka la waaniyo oo wanaagga la faro wuxuu ku
                jawaabaa xumaan iyo madax adayg isagoo dhihi ma waxaan wax u rumayn
                siday mu‘miniinta caqliga yar wax u rumeeyeen, dhabtuse waa in isagu
                caqli-gaab yahay, shayaadiinta ay wax isku qastaanna wax u tarayn ee
                xumaan uun u siyaadi, waana kuwo wanaagga nacay oo baadi doortay, kuna
                khasaaray ganacsigii, nuurkii iyo Iftiinkiina ka fogaada oo mugdi iyo
                qas ku dhex dabaalan. Ibnu Cabbaas iyo Mujaahid waxay sheegeen in
                shaydaamadoodu yihiin gaalada hoggaamisa ee Yuhuud iyo mushrikiin ah.
                Al-Baqarah (13-17)</p>
            <ol start="18" type="1">
                <li>Waa dhaga la‘aan, hadal-la‘aan, arag-la’aan, xaqana uma soo
                    noqdaan.</li>
                <li>Wuxuu la mid yahay xaalkoodu sidii roob samada kasoo degay oo
                    mugdiyo onkod iyo hillaac leh, oy yeelayaan farahooda dhagahooda
                    hanqadhka [danabka] xaggiisa geeri ka digtooni darteed, Eebbana waa
                    koobay gaalo.</li>
                <li>Wuxuu u dhaw yahay hillaacu [xaqu] inuu dafo araggooda, markastoos u
                    Ifo way ku socdaan, markuu ku mugdiyoobana way istaagaan, hadduu Eebbe
                    doonana wuxuu la tagaa maqalkooda iyo araggooda Eebbana wax walba waa
                    karaa [oos doono].</li>
                <li>Dadow caabuda Eebbihiinna idin abuuray idinka iyo kuwii idinka
                    horreeyey, waxaadna mudataan inaad dhowrsataan</li>
                <li>Eebbaha dhulka idiin ka yeelay gogol, samadana dhismo, idiinkana soo
                    dajiyey samada biyo, kuna soo bixiyey midho si laydiinku arzuqo ee ha
                    yeelina Eebbe kuwa la mid ah idiinkoo og.</li>
            </ol>
            <p>Eebbe wuxuu sheegay in gaaladu xaqa ka maqal, arag iyo afla‘dahay oy
                lamid yihiin cid roob hanqadh iyo hillaac badan ku da‘ayo waqti mugdi ah
                oo cabsi iyo argaggax ku sugan, taasina waxay tusaale u tahay siday u
                wareersan tahay gaaladu oy xaqa uga sii jeeddo, waxaase ku habboon dadka
                inay caabudaan Eebbaha u nicmeeyey, wax walbana abuuray. imaamyadii
                waawaynaa sida Shaafici, Abuu Xaniifa iyo Axmed binu Xambal si cad bay
                uga hadleen aayaddan iyo siday kuu tusin jiridda Eebbe iyo awooddiisa
                marar la weeydiiyay xaalkaas. Al-Baqarah (18-22)</p>
            <ol start="23" type="1">
                <li>Haddaad shakisantihiin waxaan ku dejinay addoonkanaga [Nabiga],
                    keena suurad la mid ah, una yeedha markhaatiyadiin [kaalmeeyayaashiinna]
                    ee Eebbe ka soo hadhay haddaad runlow tihiin.</li>
                <li>Haddaydaan falin mana falaysaane ka dhawrsada Naar lagu shido dadka
                    iyo dhagaxa, loona darbay gaalada.</li>
                <li>Ugu bishaaree kuwa rumeeyey [xaqa] camal fiicanna falay inay mudan
                    Janooyin ay socoto dhexdeeda wabiyaalkii, markastoo laga arzaaqo
                    xaggeeda midho waxay dhahaan kani waa kii horay naloogu arzuqay, waxaa
                    la siiyey isagoo isu eg [aragga] waxayna dhexdeeda ku leeyihiin haween
                    [Janno] oo nadiif ah, dhexdeedana way ku waari.</li>
            </ol>
            <p>Kitaabka Qur’aanka ah waa kitaab wayn oo wanaaggu ku dhan yahay,
                xukun, amar, reebid, akhlaaq, qisas, tusaale iyo wax kastoo loo baahan
                yahay. Saas darteed yaa Eebbe ku cajis-galiyey gaalada inay la yimaadaan
                wax la mid ah Qur’aanka, cidday rabaanna la kaashadeen, mar haddayse ka
                noogeen oyna waligoodna keeni Karin, haka dhawrsadeen naftooda Naar
                daran, oo gaal loo darbay. Mu‘miniinta xaqa rumeeyey ee wanaagga
                fashayna waxay mudan Jannooyin wanaag ku dhan yahay oo wanaaggeeda iyo
                midhaheedu isu egyihiin xagga aragga. Ibnu Mascuud waxaa laga wariyey
                inuu yidhi, “Haddaad maqashaan Eebbe oo ku leh Qur’aanka kuwa xaqa
                rumeeyow aad u dhagaysta waa khayr uu fari ama shar uu reebi.”
                Al-Baqarah (23-25)</p>
            <ol start="26" type="1">
                <li>Eebbe kama xishoodo [reebtoonaado] inuu tusaale u yeelo kaneeco iyo
                    wax ka sarreeyaba, kuwa [xaqa] rumeeyeyse waxay ogyihiin inuu xaq yahay
                    [Qur’aanku] kana yimid xagga Eebbahood, kuwa gaaloobayse waxay dhihi,
                    “Muxuu Eebbe ula jeedaa tusaalahan?” Wuxuu ku dhumin Eebbe in badan
                    wuxuuna ku hanuunin in badan, waxaan faasiqiiin ahayna kuma
                    dhumiyo.</li>
                <li>Ee ah kuwa buriya ballanka Eebbe intay adkeeyeen ka dib, oo gooya
                    wuxuu faray Eebbe in la xidhiidhiyo oo fasaadiya dhulka, kuwaasu waa
                    kuwa khasaaray.</li>
                <li>Seed uga gaaloobaysaan Eebbe idinkoo ahaa waxaan noolayn, markaas
                    Eebbe idin nooleeyey haddana idin dili haddana idin soo noolayn ka dibna
                    xaggiisa laydiin celin.</li>
            </ol>
            <p>Markay gaaladii dheheen, “Maxaa looga jeedaa caarada iyo daqsiga lagu
                sheegay Qur’aanka?” yaa Eebbe soo dajiyey aayaddan, Eebbana xaqa
                caddayntiisa waxba uma daayo, mu‘minkase wax walboo xaq ah wuu rumeeyaa,
                waxaase ku dhumi faasiqiinta ballankana buriya, gooyana wixii Eebbe
                faray in la xidhiidhiyo dhulkana fasaadin, waana kuwa khasaaray, mana
                habboona in laga gaaloobo Eebbaha wax dila waxna nooleeya xaggiisana loo
                noqon. Ibnu Cabbaas wuxuu yidhi, “Wixii khasaara ah oo Eebbe ku sheego
                waxaan Islaamka ahayn waa gaalnimo, wixii khasaara ah oos ku sheego
                dadka Islaamkana waa dambi.” Al-Baqarah (26-28)</p>
            <ol start="29" type="1">
                <li>Eebbe waa kan idiin abuuray waxa dhulka ku sugan dhammaan, markaas
                    samada ahaysiiyey kana dhigay toddobo samo, Eebbe wax walbana waa
                    ogyahay.</li>
                <li>Xus markuu ku yiri Eebbahaa malaa’igta, “Waxaan yeeli dhulka cid u
                    hadha,” oyna dheheen, “Ma waxaad yeeli dhexdeeda cid fasaadisa oo ku
                    daadisa dhiig annagoo ku nasahayna mahaddaada darteed oo ku
                    wayneynayna?” Markaasuu yiri, “Anigu waxaan ogahay waxaydaan
                    ogayn.”</li>
                <li>Eebbe wuxuu baray Nabi Aadam magacyada dhammaan, markaasuu u
                    bandhigay Eebbe malaa’igta kuna yidhi, “Iiga warrama magacyada kuwaas
                    haddaad runlow tihiin.”</li>
                <li>Waxayna dheheen, “Nasahnidaada Eebow, cilmi ma lihin waxaad na barto
                    mooyee, waxaad tahay adigu wax oge falsan.”</li>
                <li>Wuxuuna yidhi Eebbe, “Aadamow uga warran magacyadooda,” markuu
                    magacyadooda uga warramay yuu yidhi Eebe, “Miyaanan idiin ku dhihin
                    anigu waxaan ogahay waxa ku maqan samooyinka iyo dhulka, iyo inaan
                    ogahay waxaad muujinaysaan iyo waxaad qarsanaysaan?”</li>
            </ol>
            <p>Dhulka waxa ku sugan Eebbe wuxuu u abuuray dadka, waana inay ku
                mahdiyaan si fiicanna ugu dul noolaadaan dhulka, Eebbe waa kan
                imtixaamay malaa‘igta una sheegay inuu dhulka yeeli cid dagta oo khaliif
                ka noqota, markay la yaabeen oo sheegeen inay ka yaabi inay dhulka
                fasahaadiyaan yaa Eebbe Nabi Aadam abuuray oo faray inuu sheego wax
                malaa‘igtu garan weyday oo magacyo ah, taasna waxay ku tusin in Eebbe
                uun wax walba ogyahay: wax qarsoon, wax muuqda iyo wax la muujiyaba.
                Al-Baqarah (29-33)</p>
            <ol start="34" type="1">
                <li>Xus markaan ku nidhi malaa’igta “U sujuuda Aadam,” markaasay
                    sujuudeen Ibliis mooye, wuu diiday wuuna iskibriyay, wuxuuna ka mid
                    noqday gaalada.</li>
                <li>Waxaana nidhi, “Aadamow dag adiga iyo haweenaydaadu jannada, kana
                    cuna xageeda [cunno] shifo oo waasac ah meeshaad doontaan, hana u
                    dhawaanina geedkan oo markaas aad ka mid noqotaan daalimiinta.”</li>
                <li>Waxaana ka fogeeyey xaggooda jannada shaydaan, wuxuuna ka bixiyey
                    waxay ku sugnaayeen, waxaana ku nidhi “Ka hoobta Jannada, qaarkiinna
                    qaarka kale col uu u yahay, waxaana dhulka idiinku sugnaaday meel aad ku
                    nagaataan iyo raaxo tan iyo waqti.”</li>
                <li>Waxuuna kala kulmay Aadam xagga Eebbe kalimooyin, wuuna ka tawbad
                    aqbalay, Eebbana waa tawbad-aqbal badane, waana naxariiste.</li>
            </ol>
            <p>Aayadahan waxay ka warrami sida Eebbe u sharrifay Nabi Aadam iyo
                carruurtiisa, malaa‘igtana u faray inay u sujuudaan, hase yeeshee Ibliis
                baa diiday, isna kibriyey, gaaloobayna, Nabi Aadamna wuxuu ku noolaa
                Jannada isaga iyo haweenaydiisii intuu Ibliis ka waswaasiyo geediina
                cunaan, markaas Eebbe ka saaray Jannada, isagooy ku noolaan dhulka
                iyagoo col isu ah. Eebbe waa ka tawbad aqbalay Aadam markuu u tawbad
                keenay. Taasina waxay muujin xumaanta Ibliis iyo inay waajib tahay in
                xumaanloo dhan laga digtoonaado, lagana fogaado isaga iyo xumaantiisa.
                Al-Baqarah (34-37)</p>
            <ol start="38" type="1">
                <li>Waxaan ku nidhi “Ka hoobta xaggeeda dhammaantiin, hadduu idiinka
                    yimaaddo xaggayga hanuun ruuxii raaca hanuunka cabsi korkiisa ma ahaato
                    iyo murug midna.”</li>
                <li>“Kuwa gaaloobayse oo beeniyey aayaadkannaga, kuwaasu waa ehlu-Naar,
                    dhexdeedana way ku waari.”</li>
                <li>Banii Israa’iilow xusa nicmadayda aan idiinku nicmeeyey, oofiyana
                    ballankaygii aan oofiyo ballankiina, aniga uun iga cabsada.</li>
                <li>Rumeeyana waxaan dejiyey isagoo rumayn waxaad haysataan, hana
                    noqonina mid ka gaaloobay Qur’aanka kii ugu horreeyay, hana ku gadanina
                    aayaadkayga qiimo yar [adduunka], aniga uun iga dhawrsada.</li>
                <li>Hana ku khaldina xaqa baadilka, ood qarisaan xaqa idinkoo og.</li>
                <li>Ooga salaadda, bixiyana zakada, lana rukuuca kuwa rukuuca
                    [tukada].</li>
            </ol>
            <p>Aayadahan waxay sheegi in dadka markuu u yimaaddo hanuun iyo nabiyo
                ruuxii raaca uusan cabsi iyo murug midna arkayn, ciddii ka gaalowdana oo
                beenisa aayaadka Eebbe uu ku waari Naarta. Aayadaha kalena waxay ka
                qisoon reer Banii Israa‘iil iyo siduu ballan adag uga qaaday una
                nicmeeyey ayna waajib tahay inay ka cabsadaan, iyo inay rumeeyaan xaqa
                Eebbe soo dajiyey, ayna noqonin Qur’aanka kuwa ugu horreeya ee ka
                gaaloobo, xaqana ayna ku gadanin wax yar, xaqa iyo baadilkana ayan isku
                khaldin, xaqoyna qarinin iyagoo og, salaadda iyo sakadana gutaan lana
                tukadaan mu’miniinta tukan. Rasuulkuna wuxuu yidhi (naxariis iyo
                nabadgalyo Eebbe korkiisa ha yeelee), “Ruuxii cilmi in dar Eebbe loo
                barto ahayd u barta uun adduunyo ku helo ma uriyo udugga Jannada.” Waxaa
                wariyey Abu Daawuud. Al-Baqarah (38-43)</p>
            <ol start="44" type="1">
                <li>Ma waxaad faraysaan dadka wanaagga ood halmaansantihiin naftiinna
                    idinkoo akhrin Kitaabka, miyeydaan wax kasayn?</li>
                <li>Kaalmaysta samirka iyo salaadda, wayna ku wayn tahay salaaddu [ku
                    culustahay] kuwa khushuuca mooyee.</li>
                <li>Kuwa citiqaadsan inay la kulmi Eebbahood xaggiisana loo celin.</li>
                <li>Banii Israa‘iilow xusa nicmadeydii aan idiinku nicmeeyey, iyo inaan
                    idinka fadilay caalamkii [markaas].</li>
                <li>Kana dhawrsada maalin [Qiyaamada] aan naf abaalmarinayn naf [kale],
                    aan lagana aqbalayn shafeeco lagana qaadayn [oggolayn] furasho loona
                    gargaarayn.</li>
                <li>Xusa markaan idinka korinnay Fircoon iyo colkiisii ee idin
                    dhadhansiin jiray cadaab daran, ayna gawrici jireen wiilashiinna ayna
                    dayn jireen gabdhihiinna, taasina waxaa ku sugan imtixaan wayn oo
                    Eebbihiin.</li>
                <li>Xusa markaan idiin dhanballay badda oon idin korinnay oona
                    maanshaynay Fircoon iyo colkiisii idinkoo eegaya.</li>
            </ol>
            <p>Aayadda hore wuxuu Eebbe ku caddeeyay ehlu-Kitaabka, taasoo uu u
                sheegay inayan habboonayn inay dadka wanaagga faraan naftoodana
                halmaansanyihiin iyagoo Kitaabka Tawreed akhrin, ruux wax kasina uma
                habboona, markaasuu Eebbe faray addoomadiisa inay kaabnaystaan samir iyo
                salaad, umana fududa salaaddu mu’miniinta mooyee, hadda rumaysan inay
                Eebbe la kulmi una noqon. Waana in laga dhawrsadaa dhibka maalinta
                Qiyaame ee cidna cid kale wax u tarayn, wax furasha ahna aan laga
                aqbalayn, markaasaa Eebbe u sheegay Banii Israa‘iil wuxuu ugu nicmeeyey
                iyo siduu uga nabadgaliyey Fircoon iyo colkiisii. Dabaraani wuxuu yidhi,
                “Caalimka dadka khayrka fara oonse ku camal falayn wuxuu la mid yahay
                siraad isgubi.” Al-Baqarah (44-50)</p>
            <ol start="51" type="1">
                <li>Xusa markaan u yaboohnay [Nabi] Muuse afartan habeen, markaas aad
                    yeelateen dibi [aad caabudeen] gadaashiis idinkoo daalimiin ah.</li>
                <li>Markaas aan idin saamaxnay arrintaas kadib si aad u mahdisaan.</li>
                <li>Xusa markaan siinnay [Nabi] Muuse Kitaab iyo kala-bixiye [xaqa iyo
                    baadilka] si aad u hanuuntaan.</li>
                <li>Xusa markuu [Nabi] Muuse ku yidhi qawmkiisa, “Qawmkayow! Waxaad
                    dulmideen naftiina yeelashadiinnii dibiga [caabudo] ee u tawbadkeena
                    Eebbihiinna dilana naftiina, saasaa idinku khayr badan Eebbihiin agtiis.
                    Markaasuu idinka tawbad aqbalay, maxaa yeelay Eebbe waa tawbad-aqbal
                    badane naxariista.”</li>
                <li>Xusa markaad dhahdeen, “Muusow kuma rumaynayno intaan ka aragno
                    Eebbe si caddaan ah.” Markaasay idin qabatay qaylo iyo naar idinkoo
                    eegi.</li>
                <li>Markaasaan idin soo bixinnay geeridiinnii kadib si aad u
                    mahadisaan.</li>
            </ol>
            <p>Wuxuu Eebbe ku sheegay halkan nimcooyin badan oo uu ku mannaystay,
                sida yaboohii Tawreed iyo siismadii, saamaxaaddii, tawbaad-aqbalid, hase
                yeeshee waxay caabudeen dibi, naftoodiina way dulmiyeen, waxayna
                sheegeen inayan xaqa rumeyneyn intay uga arkaan Eebbe si caddaan ah,
                hase yeeshee waxaa lagu riday qaylo waana lasoo bixiyey intey dhinteen,
                taasina waxay ku tusin madax adeyga Banii Israa’iil iyo
                abaal-ka-darkooda. Qusheyri wuxuu yiri, “Ruuxii ku samra qadar Eebbe
                wuxuu Eebbe ugu cawadaa saaxiibbo wanaagsan.” Al-Baqarah (51-56)</p>
            <ol start="57" type="1">
                <li>Waxaan idinku hadhaynay daruur, waxaan idinku soo dajinnay macaan
                    iyo hilib [shimbireed], waxaana idinku nidhi wax ka cuna wanaaggaan
                    idiinku arzaaqnay, mana ayan na dulmin, laakiin waxay ahaayeen naftooda
                    uun kuwa dulmiya.</li>
                <li>Xusa markaan nidhi gala magaaladan oo ka cuna xaggeeda meeshaad
                    doontaan barwaaqa ah, kana gala irridda idinkoo sujuudsan dhahana
                    [Eebow] hoobi [danbi] aan idiin dhaafno gafafkiinnee. Waxaan u
                    siyaadinayna samafalayaasha [wanaag].</li>
                <li>Markaasay ku badaleen kuwii dulmi falay hadalkii loo yidhi mid aan
                    ahayn, markaasaan kaga soo dajinnay kuwii dulmiga falay cadaab samada
                    faasiqnimadoodii ay falayeen darteed.</li>
                <li>Xusa markuu [Nabi] Muuse u roobdoonay qawmkiisa, markaasaan ku nidhi
                    ku garaac ushaada dhagaxa, waxaana ka dillaacay xaggeeda labo iyo toban
                    ilood, wuuna ogaaday ruux kasto [koox kasta] meeshay ka cabbi lahayd,
                    waxaan ku nidhi ka cuna oo ka cabba rizqiga Eebbe, dhulkana fasaad ha ku
                    xumeynina.</li>
            </ol>
            <p>Sidoo kale wuxuu Eebbe ku mannaystay Banii Israa‘iil nicmooyin kale
                sida hadhayn, macaan, hilib xalaal ah iyo rizqiga Eebbe ee kale, wayse
                dulmi-faleen ooy diideen wixii la faray, kuna badaleen wanaaggii xumaan,
                markaasaa Eebbe ciqaabay xumaantooda darted, [Nabi] Muusana waa kii u
                roobdoonay Eebbana u dillaaciyey ilo labiyo toban ah si ay uga cabbaan,
                wuxuuna faray inayan fasaadinin dhulka, wuxuuna Nabigu (naxariis iyo
                nabadgalyo Eebbe korkiisa ha yeelee) sheegay in loo yidhi Banii Isra‘iil
                “Ka gala albaabka oo dhaha dambi hoobin waxayse galeen iyagoo gurguuran
                oo dhihi, Xabbad ku jirta tin.” Bukhaari yaa ka wariyey Abuu Hurayra.
                Al-Baqarah (57-60)</p>
            <ol start="61" type="1">
                <li>Xusa markaad dhahdeen, “Muusow kuma samrayno cunno kaliya ee noo
                    bari Eebbaha hanoo soo bixiyo waxa dhulku soo dhaliyo, oo ah bagal,
                    xinidh, toon, cadas iyo basal.” Wuxuuna ku yidhi, “Ma waxaad ku
                    bedalanaysaan wax xun kii khayrka badnaa, u daga [hoobta] Masar waxaad
                    helaysaan waxaad warsateen,” waxaana lagu qadaray dulli iyo miskiinnimo,
                    waxayna la noqdeen cadho Eebbe, arrintaasna waxaa ugu wacan inay yihiin
                    kuwo ka gaalooba aayaadka Eebbe, dilayeenna nabiyada xaq-la’aan, taasina
                    waa caasinnimadooda darteed iyo xadgudubkoodii.</li>
                <li>Kuwii rumeeyey iyo kuwii Yuhuudda ah iyo Nasaarada iyo Saabi’iinta
                    ciddii rumeysa Eebbe iyo maalintii dambe oo camal suubanna falay waxay
                    ku leeyihiin Eebbe agtiisa ajir, cabsina korkooda ma noqoto mana
                    tiiraanyoodaan.</li>
            </ol>
            <p>Waxaa ka mid ah madax-adayga iyo xumaan-jacaylka Banii Israa‘iil inay
                Nabi Muuse u sheegeen inayan ku samrayn cunno kaliya ee la siiyo toon,
                basal, bagal, iyo wax la mid ah, markaasaa Eebbe ku canaantay arrintaas,
                farayna inay Masar aadaan waxay codsadeenna la siiyo dulli iyo
                miskiinnimana waa lagu qaddaray, cadho Eebbena way la noqdeen,
                gaalnimadooda, dilidda nabiyada xaq darro, caasinnimadaa iyo
                xadgudubkooda, dartiis. Ruuxiise xaqa rumeeya oo Eebbe, Rasuulkiisa iyo
                malaa‘igta, Qiyaame, camal fiicanna fala, ama Muslim ha ahaado ama
                Yuhuud islaamtay, ama Nasaara islaamtay, ama Saabi’iin islaamtay ee
                ajrina way heli cabsi iyo murug midna ma arkaan, mar hadday xaqa si dhab
                ah u raaceen. Waxaana la sheegay inay aayaddu kusoo degtay markuu
                Salmaan Al-Faarisi wax warsaday Nabiga (naxariis iyo nabadgalyo Eebbe
                korkiisa ha yeelee). Al-Baqarah (61-62)</p>
            <ol start="63" type="1">
                <li>Xusa markaan idinka qaadnay ballan [adag] oo korkiina yeelay
                    [Buurta] Duur oon idinku nidhi, “Ku qaata waxaan idin siinnay niyad
                    adag, xusuustana waxa ku sugan, si aad u dhawrsataan.”</li>
                <li>Markaasaad jeedsateen intaas ka dib, hadduusan jirin fadliga Eebbe
                    ee korkiina iyo naxariistiisa waxaad ahaan lahaydeen kuwa
                    khasaaray.</li>
                <li>Dhab ahaan baad u ogtihiin kuwii xadgudbay Sabtida, oo idinka mid
                    ah, markaasaan ku nidhi, “Noqda daanyeer la fageeyo [oo
                    dullaysan].”</li>
                <li>Waxaana ka yeelay ciqaabtaas waanada waxa ka horreeya iyo wax ka
                    danbeeyaba, iyo waano kuwa dhawrsada.</li>
                <li>Xusa markuu ku yidhi [Nabi] Muuse qawmkiisa, “Eebbe wuxuu idin fari
                    inaad gawracdaan sac.” Waxayna dheheen, “Miyaad nagu jeesjeesi?” Wuxuuna
                    yidhi, “Waxaan ka magangali Eebbe inaan ka mid noqdo jaahiliinta.”</li>
            </ol>
            <p>Eebe wuxuu ka qaaday Banii Israa‘iil ballan adag, wuxuu korkooda
                yeelay Buurta Duur, uuna faray inay ku gudoomaan Kitaabka Eebbe siiyey
                niyad adag oyna ku waantoobaan waxa ku sugan, wayse jeedsadeen intaas ka
                dib, waxayna noqdeen kuwa khasaara haddaan Eebbe naxariisan, maalinta
                Sabtida ah oo la faray inay qadariyaanna way xadgudbeen, markaasaa Eebbe
                ku yidhi noqda daanyeer dullaysan, si loogu waano qaato, looguna
                dhawrsado. Mar kalaa Eebbe Imtixaanay markuu Nabi Muuse faray inay
                gawracaaan sac, taasoo Eebbe amray waxayse dhaheen sidoodii xumayd “Waad
                nagu ciyaari,” Nabi Muuse wuxuu yidhi, “Waxaan ka magangalay Eebbe inaan
                ka mid noqdo jaahiliinta dadka ku dheeldheesha,” xaalkuna wuxuu ku
                saabsanaa si loo soo saaro nin oy iska dileen oon lana ogayn ciddii
                dishay. Al-Baqarah (63-67)</p>
            <ol start="68" type="1">
                <li>Waxayna dhaheen “Noo bari Eebbahaa hanoo caddeeyo waxay tahaye,”
                    wuxuuna yidhi “Eebbe wuxuu leeyahay waa sac oon duq ahayn yarayna, oo u
                    dhaxaysa taas [labadaas] ee fala waxa laydin fari.”</li>
                <li>Waxay dhaheen “Noo bari Eebbahaa hanoo caddeeyo midabkeeda,” wuxuuna
                    yidhi “Eebe wuxuu leeyahay waa sac boora ah, booranimadeed darantahay,
                    oo ka farxin [cajabin] kuwa eegi.”</li>
                <li>Waxay dhaheen “Noo bari Eebbahaa hanoo caddeeyo waxay tahay, maxaa
                    yeelay waxaa is kaga kaana shabbahday [isu ekaatay] lo’dee, hadduu Eebe
                    doonana waan toosaynaa.”</li>
                <li>Wuxuu yidhi, “Eebbe wuxuu leeyahay waa sac aan laylanayn oon qodayn
                    dhulka, oon waraabinayna beerta, wayna ka nabadgashantahay [ceeb] midab
                    kalana ma leh,” waxay dheheen “Haddaad la timid dhabta,” markaasay
                    gawraceen sicii, waxayna udhawaadeen inayna falin.</li>
            </ol>
            <p>Aayadahan waxay ka warrami Banii Israa’iil iyo madax-adaygooda iyo
                siday isugu dhibeen sicii gawraca la yidhi, ay warsadeen da‘deeda,
                midabkeeda, tilmaanteedaba, taasina waxay ku tusin ciddii wax isku
                adkeeya isagoo fudud in lagu dhibi siduu yidhi Ibnu Cabbaas, “Hadday
                qaadan lahaayeen saca ugu yar way ku filaan lahayd, laakiin way isku
                adkeeyeen. markaasaa Iagu adkeeyey.” Al-Baqarah (68-71)</p>
            <ol start="72" type="1">
                <li>Xusa markaad disheen naf ood isku khilaafteen Eebbana wuu soo bixin
                    [muujin] waxaad qarineyseen.</li>
                <li>Waxaan ku nidhi “Ku garaaca kan la dilay saca qaarkiis, saasuuna u
                    nooleeyaa Eebbe wixii dhintay, idiinna tusin aayaadkiisa si aad wax u
                    kastaan.”</li>
                <li>Markaasay ingagtay quluubtiinu intaas ka dib, waxayna la mid tahay
                    dhagax, ama waa ka darantahay ingeega, dhagaxyada waxaa ka mid ah kuway
                    ka burqadaan wabiyaal, waxaana ka mid ah kuwo dildillaaca oo kasoo
                    baxaan biyo, waxaana ka mid ah kuwo hooban cabsida Eebbe darteed Eebbana
                    ma halmaansana waxaad camal falaysaan.</li>
            </ol>
            <p>Saan horay u soo sheegnay waxay iska dileen Banii Israa’iil ruux,
                markaasaa la faray inay gawracaan sac si loo baadho ciddii wax dishay,
                hasa yeeshee ay isku khilaafeen iskuna dhibeen, Eebbana wuu muujiyey
                waxay qarinayeen, waxaana Eebbe faray in wax ka mida saca lagu garaaco
                maydkii la dilay si uu u noolaado* Eebbana waa karaa inuu nooleeyo wixii
                dhintay sida ruuxaas la dilay ee lasoo nooleeyay, waxaase ingagtay
                quluubtoodii sida dhagaxa. ama ka daran, illeen dhagaxa waxaa ka mid ah
                mid wabiyaal ka dilaacaan iyo mid la dillaaca oo biyo ka yimaadaan iyo
                mid la hoobta cabsi Eebbe. Wax walbana Eebbe waa ogyahay mana halmaamo.
                In dhagax Eebbe ka cabsadana la yaab ma leh, maxaa yeeley tasarrufka
                adduunka Eebbaa iska leh, waxna ma daaliyo, Nabigana (naxariis iyo
                nabadgelyo Eebbe korkiisa ha yeelee) wuxuu yidhi, “Waxaan garan dhagax
                ku yiil Maka oo i salaami jiray intaan lay bixinin.” Waxaa wariyey Imaam
                Muslim. Al-Baqarah (72-74)</p>
            <ol start="75" type="1">
                <li>Ma waxaad damcaysaan mu’miniintaay inay rumeeyaan Yuhuudda xaqa [oy
                    idin raacaan] iyagoo koox ka mid ahi ay maqlayaan hadalka Eebbe
                    [Towreed] haddana ay xarrifaan [leexiyaan] intay kaseen kadib, iyagoo og
                    [inay gafsanyihiin]?</li>
                <li>Markay la kulmaan kuwii rumeeyey [xaqana] waxay dhahaan waan
                    rumaynay, markuu qaarkood qaarka kale la kaliyoobana waxay dhahaan, “Ma
                    waxaad uga sheekaynaysaan [u qireysaan] mu‘miniinta, waxa Eebe idiin
                    faray [oo xaqnimada Nabiga Muxamed ah] si ay idiin kula doodaan Eebbe
                    agtiisa miyaydaan wax kasayn?”</li>
                <li>Miyayna ogayn in Eebbe ogyahay waxay qarsan iyo waxay muujin.</li>
                <li>Waxaa ka mid ah Ehlu-Kitaabka kuwo aan wax qorayn waxna akhriyeyn,
                    oon aqooninna Kitaab [Towreed] hasa yeeshee rumayn yididiilo, waxaan
                    malo ahayna kuma socdaan.</li>
                <li>Halaag wuxuu u sugnaaday kuwa ku qoraya Kitaabka [Towreed]
                    gacmahooda haddana dhihi kani wuxuu ka yimid xagga Eebbe si ay qiimo yar
                    ugu gataan. Halaag baana ugu sugnaaday waxay qori gacmahoodu, halaag
                    baana ugu suganaaday waxay kasban.</li>
            </ol>
            <p>Markuu Eebbe soo sheegay madax-adayga Yuhuudda iyo siday u fulin
                waayeen amarka Eebbe, iyo muran-badnidooda iyo xaq-diidnimodooda wuxuu
                raaciyay ceebahooda iyo dambiyadooda badan, sida rumeyn la‘aanta xaqa,
                leexinta macnaha Kitaabka, qarinta xaqnimada Nabiga, jaahilnimada
                qaarkood, yididiillo been ah, ku noolida badalaadda Kitaabka iyo
                ka-ganacsiga xaqa iyo xumaanno kale oo badan, Eebbase wuu ogyahay wuuna
                arkaa wuuna ka abaalmarin, waxaana u sugnaaday jab iyo halaag. Ibnu
                Cabbaas wuxuu yidhi, “Yuhuuddu markay mu‘miniinta la kulmaan waxay dhihi
                jireen waa Nabi idinku gaar ah, markay isla kaliyoobaana waxay dhihi sow
                kaad qirsanaydeen ma aha?” Al-Baqarah (75-79)</p>
            <ol start="80" type="1">
                <li>Waxay dhaheen Yuhuud, “Nama taabanayso Naartu waxaan ayaamo tirsan
                    ahayn,” waxaad dhahdaa “Ma ballan baad ka qaadateen Eebbe agtiisa oosan
                    idinkaga baxayn Eebbe ballankiisa? Mise waxaad ku sheegaysaan waxaydaan
                    ogayn?”</li>
                <li>Saas ma aha ee ruuxii kasbada xumaan oo uu koobo gafkiisu ciddaasi
                    waa asxaabta Naarta, wayna ku waari dhexdeeda.</li>
                <li>Kuwa rumeeyey [xaqse] oo camal wanaagsan sameeya kuwaasi waa
                    asxaabta Jannada wayna ku waari dhexdeeda.</li>
                <li>Xusa markaan ka qaadnay Banii Israa‘iil ballan inaydaan caabudin
                    Eebbe mooyee, iyo inay u sama falaan labada waalid, qaraabada, agoonta,
                    masaakiinta iyo inay u dhahaan wanaag, salaaddana oogaan, bixiyaana
                    zakada, markaasaad jeesateen in yar oo idinka mid ah mooyee, idinkoo
                    jeedsan.</li>
            </ol>
            <p>Eebbe wuxuu buriyay sheegashadi Yuhuudda ee ah inaan Naartu taabanayn
                muddo yaroo tirsan mooyee oo ah ayaamahay caabudeen dibiga, wuuse ku
                beeniyey Eebbe una caddeeyey inayan wax ballan ah Eebbe ka qaadin ee ay
                ku hadli wax been ah ooyana u cilmi lahayn, ciddiise xumaan kasbata
                dambigeeduna koobo waxay noqon Naarta ehelkeeda, kuna waari, mu‘miniinta
                xaqa rumeeyeyse wanaaggana fala waxay gali kuna waari Jannada, wuxuuna
                Eebbe caddeeyey ahmiyadda Eebbe kaliya oo la caabudo, iyo in loo sama
                falo waalidka, qaraabada, agoonta, masaakiinta, hadal wanaagsan oo loo
                dhaho dadka, iyo salaadda iyo zakada oo la guto, hase yeeshee gaalo way
                ka jeedsatay. Cabdullaahi ibnu Mascuud waxaa laga wariyay inuu yidhi,
                “Rasuulka Eebbow camalkee u fiican?” Wuxuuna yidhi, “Salaadda oo
                waqtigeeda la guto.” “Maxaa ku xiga?” “Labada waalid oo loo samo falo.”
                “Haddana maxaa ku xiga?” Wuxuu yidhi, “Jidka Eebbe oo lagu jahaado.”
                Waxaa wariyey Bukhaari iyo Muslim. Al-Baqarah (80-83)</p>
            <ol start="84" type="1">
                <li>Xusa markaan idinka qaadnay ballan [adag] inaydaan iska daadin dhiig
                    [inaydaan isdilin] aydaan qaarkiin [qaarka kale] guryihiinna ka bixinin,
                    markaasaad aqoonsateen arrintaas idinkoo marag furi.</li>
                <li>Haddana waxaad ahaateen kuwo dili naftooda, oo ka erya kooxo idinka
                    mid ah guryahooda, idinkoo isugu kaalmayn korkoodu dambi iyo colnimo,
                    haddii la qafaashana waad furanaysaan, iyadooy dhabtu tahay inay xaaraan
                    idinka tahay bixintoodu. Miyaad rumaynaysaan Kitaabtka qaarkiis, kana
                    gaaloobaysaan qaar? Ruuxii saas fala oo idinka mid ah abaalkiisu ma aha
                    dulli adduun iyo maalinta Qiyaame oo loo celin cadaab daran mooyee,
                    Eebbana ma halmaamayo waxaad falaysaan.</li>
                <li>Kuwaasina waa kuwa ku gatay nolosha adduunyo [ee dhaw] aakhiro,
                    lagamana fududeeyo xaggooda cadaabka loomana gargaaro.</li>
            </ol>
            <p>Aayadahan wuxuu Eebbe ku sheegay xaalkii Yuhuudda joogtay waqtigii
                Nabiga (naxariis iyo nabadgalyo Eebbe korkiisa ha yeelee) iyo wixii
                ballan laga qaaday inayna islaynin, hase yeeshee ay khilaafeen isna
                laayeen isna bixiyeen, haddii qaar la qafaashana oy furan jireen,
                taasina waa Kitaabka qaarkiis oo la rumeeyay qaarna laga gaaloobay,
                ciddii saas fashana waa kuwa adduunyada ku gatay aakhiro, cadaab daranna
                way mudan Qiyaamada, aayaduhuna waxay canaanan ruux kasta oon xaqa suu
                yahay ugu dhaqmin, ama Yuhuud ha ahaato ama cid kale. Al-Baqarah
                (84-86)</p>
            <ol start="87" type="1">
                <li>Dhab ahaan yaan u siinnay [Nabi] Muuse Kitaabka, waxaana raacinnay
                    gadaashiis rasuullo, waxaana siinnay [Nabi] Ciise Ibnu Maryama mucjizaad
                    cad cad, waxaana ku xoojinnay ruux daahir ah [Jibriil] markastoose
                    idiinla yimaaddo rasuul waxaan naftiinu jeclayn [xaqa] ma iskibrisaan,
                    koox waad beenisaan, kooxna waa dishaan.</li>
                <li>Waxayna dheheen Yuhuud “Quluubtannadu waxay ku sugantahay dabool,”
                    saas ma aha ee waa la nacladay gaalnimadooda darteed wax yar bay
                    rumeeyn.</li>
                <li>Markuu uga yimid Yuhuud Kitaab xagga Eebbe isagoo rumeyn waxa
                    agtooda ah [Tawreed] horayna u ahaayeen kuwa ku gargaarsada kuwii
                    gaaloobay, markuu yimid waxay garanayeen way ka gaaloobeen Nabiga,
                    naclad korkooda ha ahaato gaaladee.</li>
            </ol>
            <p>Yuhuudu hadal qallocan iyo xumaan ma waydo, halkanna markii xaqu u
                yimid Qur’aanka iyo Nabiga yey sheegteen inay qalbiga ka daboolan
                yihiin, markaasuu Eebbe nacladay, maxaa yeelay wax yar bay rumeyn, wayna
                yaqiiniyeen Nabiga iyagoo ku dhihi jiray gaalada kale waxaa lasoo bixin
                Nabi intaan la safanno naloo gargaari, wax Iala yaabana ma aha in Eebbe
                soo diro Nabi siduu Nabiyo badanba u bixiyey. Xudayfe waxaa laga
                wariyey, “Quluubtu waa afar, waxaana ka mid ah qalbi daboolan oo loo
                cadhooday waana qalbiga gaalka.” Waxaa wariyey Bukhaari. Al-Baqarah
                (87-89)</p>
            <ol start="90" type="1">
                <li>Waxaa u xun waxay ku gataan naftooda inay ka gaaloobeen xaqa Eebbe
                    soo dajiyey xasad dartiis, kusoo dajinta Eebbe fadligiisa ciduu doono oo
                    addoomadiisa ka mid ah, waxayna la noqdeen cadho cadho kale lagu
                    kordhiyey, gaalana waxaa u sugnaaday cadaab wax dulleeya.</li>
                <li>Marka lagu yidhaah Yuhuudda, “Rumeeya waxa Eebbe soo dajiyey,” waxay
                    dhahaan, “Waxaannu rumeyn waxa nalagu soo dejiyey,” wayna ka gaaloobaan
                    waxa ka dambeeyey, isagoo xaq ah oo rumeyn waxa agtooda ah, waxaad
                    dhahdaa, “Maxaad ugu disheen nabiyada Eebbe horay haddaad mu‘miniin
                    tihiin?”</li>
                <li>Dhab ahaan yuu idiin la yimid [Nabi] Muuse mucjisooyin, markaasaad
                    yeelateen dibi [ilaah] isaga kadib idinkoo daalimiin ah.</li>
            </ol>
            <p>Ganacsi waxaa u xun xaqoo la naco oo xumaan la raaco, isagoo xasad
                iyo dulmi ku madax taagi sida Yuhuuddii Nabiga diidday, kuwaasoo marka
                la faro inay Qur’aanka iyo Nabiga raacaan sheegi inay rumayn Tawreed
                wixii ka dambeeyeyna ay ka gaalobi, inkastoos xaq yahay u rumeynna
                Tawreed, waase beentood Yuhuuddu, maxaa yeelay waxay layn jireen
                nabiyadii hore, dibina way caabudeen iyagoo daalimiin ah. Abul Caaliya
                wuxuu yidhi, “Cadhada hore waxay ku dhacday markay beeniyeen Nabi Ciise
                iyo Kitaabkii Injiil. Tan kalana markay beeniyeen Nabi Muxamed (naxariis
                iyo nabadgalyo Eebbe korkiisa ha yeelee) iyo Qur’aanka.” Al-Baqarah
                (90-92)</p>
            <ol start="93" type="1">
                <li>Xusa markaan idinka qaadnay ballan, korkiinnana yeelay [Buurta Duur]
                    oon idinku nidhi “Ku qaata waxaan idin siinay xoog [niyad-adag] maqlana
                    [xaqa],” waxayna dheheen “Waan maqalnay waana caasinay,” waxaana laga
                    waraabiyey quluubtooda [jacaylkii] dibiga [ay caabudeen] gaalnimadooda
                    darteed, waxaad dhahdaa waxaa xumaan badan wuxuu idin farayo
                    iimaankiinnu haddaad mu’miniin tihiin.</li>
                <li>Waxaad dhahdaa hadday daarta aakhiro idinka uun idiin sugnaatay
                    dadka kale ka sokow, jeclaada geeri haddaad run sheegaysaan.</li>
                <li>Mana jeclaanayaan [geerida] waligood waxay hormarsadeen gacmahoodu
                    darted, Eebbana waa ogyahay daalimiinta.</li>
                <li>Dhab ahaan waxaad ugu ogaan Yuhuudda inay ugu dadaal badan yihiin
                    nolosha, kuwa gaalada ah qaarkood wuxuu jecel yahay in la cimri siiyo
                    kun sano, cimrigaasna kama fogeeyo cadaab, Eebbana waa arkaa waxay camal
                    fali.</li>
            </ol>
            <p>Yuhuud waligeed way madax adkeyd, sidii horay u soo martayna waxaa
                korkooda la yeelay Buurta Duur si ay u qaataan xaqa iyo Kitaabkii
                Tawreed, wayse caasiyeen oo jeclaadeen dibi caabudiddiis, waxaasina
                iimaan ma aha. waxayna arrintaas ku dareen inay sheegan inay Jannadu
                iyaga u sugnaatay. Hadday taasi run tahayna waxay jeclaan lahaayeen
                geeri, mase jecla, wax ka naf jecelna ma jiro, kun sano ruux jirana wax
                ugama tarto cadaab, arrintaas Yuhuudda lagu sheegay cidaan ka leexanba
                waxba isma dhaamaan, adduunyo layska dabaridana wax ma tarto. Al-Baqarah
                (93-96)</p>
            <ol start="97" type="1">
                <li>Waxaad dhahdaa ruuxii col u ah [Malaku] Jibriil [waa colka Eebbe],
                    maxaa yeelay wuxuu ku dajiyey qalbigaaga idin Eebbe dartiis, isagoo
                    rumeyn Qur’aanka wixii ka horreeyey waana hanuunka iyo bishaarada
                    mu‘miniinta.</li>
                <li>Ruuxii col Eebbe ah, malaa’igtiisa, rasuulladiisa, Jibriil iyo
                    Miikaa’iil, Eebbana col buu u yahay gaalada.</li>
                <li>Dhab ahaan yaan kuugu dajinnay aayaad cad cad, kamana gaaloobo
                    faasiq cid aan ahayn.</li>
                <li>Markastooy ballantamaanna Yuhuuddu waxaa tuura [buriya] ballanka
                    koox ka mid ah, saas ma ahee Yuhuudda badankood waxba ma rumeyn.</li>
                <li>Markuu uga yimid Rasuulku xagga Eebbe isagoo rumayn waxa agtooda
                    ahna [Tawreed] waxay ka tuuraan koox ka mid ah kuwii Kitaabka la siiyey
                    [culimada Yuhuudda] Kitaabka Eebbe dhabarkooda gadaashiisa, waxayna la
                    mid yihiin iyagoon garanayn.</li>
            </ol>
            <p>Aayadahani waxay soo dageen markay Yuhuuddu sheegteen in Malaku
                Jibriil col u yahay, taasina waxay ku tusin madax-adeygooda iyo
                xaqdiidnimadooda intay kala colloobaan malaga waxyiga kusoo dajiya
                nabiyada, ma waxse lala colloobaa malag idanka Eebbe kusoo gaadhsiiya
                xaqa, Eebbana wuu la colloobi ciddii la collowda malaa‘igtiisa,
                beeniyana Qur’aanka lagu soo dajiyey Nabiga Muxamed ah, Yuhuuddana waxaa
                caadaddooda ka mid ah inay buriyaan ballannada, beeniyaanna wixii sugi
                xaqnimada Nabiga Muxamed ah (naxariis iyo nabadgalyo Eebbe korkiisa ha
                yeelee) xataa Kitaabkooda Tawreedba ha ahaadee. Al-Baqarah (97-101)</p>
            <ol start="102" type="1">
                <li>Waxay raaceen gaaladii Yuhuuddu waxay shayaadiintu akhriyeysay
                    waqtigii xukunkii Nabi Suleymaan, ma gaaloobin Nabi Suleymaan, laakiin
                    shayaadiinta yaa gaalowday, waxayna baraan dadka sixirka iyo wixii lagu
                    soo dajiyey labadii malag ee Baabil joogay ahaana Haaruut iyo Maaruut,
                    mana baraan cidna intay uga dhahaan waxaan uun nahay fidnee ha
                    gaaloobin, waxayna ka bartaan xaggooda wax kala geeya ninka iyo
                    haweenaydiisa, kumana dhibaan ruuxna idinka Eebbe la‘aantiis, waxayna
                    bartaan dadkaasu wax dhiba oon anfacayn, dhab ahaan yey u ogaadeen
                    Yuhuuddu ruuxii sixir barta inuusan aakhiro nasiib ku lahayn, waxaana
                    baas leh sixirkay naftooda ku gateen hadday wax ogyihiin.</li>
                <li>Hadday kuwa [sixirka baran] rumeeyaan xaqa oy dhawrsadaan wanaag ku
                    abaalmarinta Eebbe yaa u khayr roon hadday ogyihiin.</li>
            </ol>
            <p>Yuhuudu waxay raaceen oo ku dhaqmeen sixir intay ka jeedsadeen xaqa,
                iyo Kitaabadii Eebbe. Nabi Suleymaan xaqa kama leexan, hasa yeeshee
                waxaa gaaloobay shayaadiintii dadka sixirka bari jiray, sixir iyo xumaan
                ciddii ku dhaqanta nasiib kuma laha aakhiro, waxaana dadka u khayr roon
                cabsi Eebbe iyo rumeyntiisa, Rasuulkuna (naxariis iyo nabadgalyo Eebbe
                korkiisa ha yeelee) wuxuu yidhi, “Ruuxii u taga kaahin wax sheegaha ama
                sixirre u rumeeya wuxuu sheegi, wuxuu ka gaaloobay wixii lagu soo
                dajiyey Nabiga Muxammad ah.” Waxaa wariyey Nasaa’i. Al-Baqarah
                (102-103)</p>
            <ol start="104" type="1">
                <li>Kuwa xaqa rumeeyow ha dhihina na ilaali ee dhaha na sug maqlana,
                    gaalana waxaa u sugnaaday cadaab daran.</li>
                <li>Ma jecla kuwii gaaloobay oo ehlu-Kitaabka ahaa [Yuhuud iyo Nasaara]
                    iyo gaaladii Carbeed in laydinku soo dajiyo khayr xagga Eebbe ka yimid,
                    Eebbana wuxuu ku kali yeelaa naxariistiisa ruuxuu doono, Eebbana
                    fadligiisu [khayrkiisu] waa wayn yahay.</li>
                <li>Waxaan tirro oo aayad ah ama aan dib u dhigno waxaan keenaynaa mid
                    ka khayr badan ama la mid ah, miyaadan ogayn in Eebbe wax kastoos
                    [doono] uu karo.</li>
                <li>Miyaadan ogayn in Eebbe leeyahay xukunka samaawaadka iyo dhulka,
                    idinmana sugnaanin Eebbe ka sokow sokeeye iyo gargaare midna.</li>
                <li>Mise waxaad dooneysaan inaad wax warsataan Rasuulkiinna sidii loo
                    warsaday [Nabi] Muuse mar hore, ruuxii ku baddasha gaalnimo iimaan wuxuu
                    ka dhumay jidka toosan.</li>
            </ol>
            <p>Diinta Islaamku ma oggola in laysku shabbaho gaalada, ama xagga
                hadalka, ama camalka, dhaqanka iyo wax kastoo keeni shakhsiyadda
                Muslimka, Eebbana fadligiisu waa badan yahay, cidduu doono yuuna u
                naxariistaa, wixii xukun ah oo Eebbe tirana ama dib u dhigo, wuxuu
                Nabigu (naxariis iyo nabadgalyo Eebbe korkiisa ha yeelee) kusoo dajin
                jiray mid ka khayr badan ama la mid ah, wax lala yaabana ma aha maxaa
                yeelay Eebbaa abuuray dadka isagaana og dantooda, wax walbana
                awooddiisay ku jirtaa, warsi iyo su‘aal aan qiimo lahaynna waa
                baadinnimo iyo xaq ka leexasho, oo la mid ah tay Yuhuuddu warsatay
                [Nabi] Muuse, Nabiguna (naxariis iyo nabadgalyo Eebbe korkiisa ha
                yeelee) wuxuu yidhi, “Eebe wuxuu idinka reebay muran, xoolo hallayn iyo
                warsi badan oo macno darro.” Waxaa lagu wariyey Saxiixayn. Al-Baqarah
                (104-108)</p>
            <ol start="109" type="1">
                <li>Waxay jecel yihiin in badan oo ehlu-Kitaab ah [Yuhuud iyo Nasaara]
                    inay idiin celiyaan iimaankiinna kadib gaalo, xasad naftooda ka yimid
                    dartiis, intuu xaqu u caddaaday kadib, ee iska cafiya iskana saamaxa
                    inta Eebbe ka keeni amarkiisa [la dagaallankooda ama islaamkooda],
                    Eebbana wax kastuu doono wuu karaa.</li>
                <li>Salaaddana ooga zakadana bixiya, waxaad u hormarsataan naftiina oo
                    khayr ah waxaad ka helaysaan Eebbe agtiisa, Eebbana waxaad camal
                    falaysaan waa arkaa.</li>
                <li>Waxay dhaheen, “Ma galo Jannada ruux aan Yuhuud ahayn ama Nasaaro,”
                    taasina waa yididiillo [been ah]. Waxaad dhahdaa “Keena xujadiina
                    haddaad run sheegeysaan.”</li>
                <li>Ruuxiise u hoggaamiya wajigiisa Eebbe isagoo sama fala ah, wuxuu ku
                    leeyahay ajrigiisa Eebbe agtiisa, mana cabsadaan mana walbahaaraan.</li>
                <li>Yuhuud waxay tidhi Nasaaro waxba ma aha, Nasaarana waxay tidhi
                    Yuhuuddu wax ma aha, iyagoo akhrin Kitaabka [Tawreed iyo Injiilba],
                    saasay dhahaan kuwaan wax ogaynna [gaaladii Carbeed] hadalkoodoo kale,
                    Eebbana wuu kala xukumin dhexdooda maalinta Qiyaame waxay isku
                    diiddanaayeen.</li>
            </ol>
            <p>Gaalo waxay jecel yihiin in Muslimiintu gaaloobaan oo xaqa ka
                leexdaan, xasad iyo xumaan darteed, waase in xaqa lagu sugnaado
                warkoodana aan la maqlin, waxay kaloo sheegeen Yuhuud iyo Nasaaraba in
                mid walba iyadu xaqa ku taagan tahay ee tan kale ayna waxba ahayn, Janno
                galiddeed iyo hanuunkuna ma aha sheegasho ee waa toosni iyo camal fiican
                oo la falo, taas darteed yuu Eebbe ku ballan qaaday inuu kala bixin
                dadka maalinta Qiyaame waxay isku diiddanaayeen, waxaana sugnaatay in
                Nabigu yidhi (naxariis iyo nabadgalyo Eebbe korkiisa ha yeelee), “Ciddii
                camal fasha waxaan camalkannaga ahayn waa wax la tuuri (la aqbalayn).”
                Al-Baqarah (109-113)</p>
            <ol start="114" type="1">
                <li>Cidna kama dulmi badna ruux reebay [diiday] in masaajidda Eebbe
                    dhexdiisa lagu xuso magaciisa, una camal fala say u kharaabi lahayd
                    [masaajiddu] kuwaas [gaalada ah] xaq uma leh inay galaan masaajidda
                    iyagoo cabsan mooyee, adduunka waxay ku mudan dulli aakhirana cadaab
                    wayn.</li>
                <li>Qorrax kasoo bax iyo u dhacba Eebbaa iska leh, meel kastood u
                    jeedsataanna waa jaho Eebbe [markaad Qiblada garan weydaan], Eebbana waa
                    waasac [naxariistiisu] wax walbana og.</li>
                <li>Waxay dhaheen gaaladii, “Wuxuu yeeshay Eebbo ilmo,” waana ka nasahan
                    yahay, saas ma aha ee waxaa u sugnaaday Eebbe waxa ku jira samada iyo
                    dhulka, dhammaanna Eebbay u hoggaansamaan.</li>
                <li>Isagaa abuuray samooyinka iyo dhulka, markuu doono arrinna wuxuu uun
                    dhahaa ahaw wuuna ahaadaa.</li>
                <li>Waxay dhaheen kuwii aan wax ogayn [gaaladii], “Muxuu Eebbe noola
                    hadli waayey ama noogu imaan wayday aayad,” saasoo kaley dhaheen kuwii
                    ka horreeyey hadalkooda oo kale, waxaa is shabbahday [isu ekaatay]
                    quluubtooda dhab ahaan yaan aayadaha ugu caddaynay ciddii wax
                    yaqiinin.</li>
            </ol>
            <p>Cid ka dulmi badan ma jiro ruux reebay in la nooleeyo masaajidda
                Eebbe, laguna xuso magaciisa, inuu kharaabana doona, cidda saas yeesha
                waa in la cabsi galiyo, dulli baana u sugnaaday adduun iyo aakhiraba,
                adduunkana Eebbaa iska leh, meel kastood u jeedsato, ama sunada ama
                ciddii wareerta, Eebbana waa ka nasahan yahay caruur, wuxuu iska
                leeyahay waxa ku sugan cirka iyo dhulka, wax walbana Eebbuu u
                hoggaansamaa, wuxuu doonana wuu ahaadaa, gaaladuna waxay had iyo jeer
                warsadaan waxyaalo waawayn, iyagoo hadalku isku mid yahay, waxaana ugu
                wacan inayan wax yaqiinsanayn. Zayd wuxuu yidhi, “Cidna uma habboona
                inuu Baytka dadka ka celiyo.” Al-Baqarah (114-118)</p>
            <ol start="119" type="1">
                <li>Annagaa ku dirray Nabiyow adoo xaq wata oo bishaarayn digana, lagu
                    warsanna maayo ehelka [Naarta] Jaxiimo.</li>
                <li>Kaama raalli noqdaan Yuhuud iyo Nasaara intaad ka raacdo diintooda,
                    waxaad dhahdaa hanuunka Eebbaa hanuun ah, haddaad raacdo hawadooda intuu
                    kuu yimid cilmi ka dib, kama heshid xagga Eebbe sokeeye iyo gargaare
                    [midna].</li>
                <li>Kuwaan siinnay Kitaabka waxay u raacaan raacid xaq ah [u akhriyaan]
                    kuwaasina waxay rumeyn Qur’aanka, ciddii ka gaalowdana Qur’aankase [ama
                    Nabiga] waa cidda khasaartay uun.</li>
                <li>Banii Israa’iilow xusa nicmadaydii aan idiinku nicmeeyey iyo inaan
                    idiinka fadilay adduunka [waqtigiinnii].</li>
                <li>Ka dhawrsada maalintayna nafna naf kale ka abaalmarinaynin waxba,
                    furashana aan laga aqbalayn, shafeecana ayan anfacayn oona loo
                    gargaarayn.</li>
            </ol>
            <p>Nabiga Muxamed ah (naxariis iyo nabadgalyo Eebbe korkiisa ha yeelee)
                Eebbaa diray, waajibkiisana wuu gutay, ehlu-Naarkana wax laga weeydiin
                maayo, tan kale Yuhuud iyo Nasaara iyo gaalaba kaama raali noqdaan
                intaad ka raacdid waxay rabaan, hanuun iyo wanaagna waa midka Eebbe,
                ciddii warkooda raacdana wax Eebbe kasoo haray oo u gargaari ma jiro,
                dadkase Kitaabka rumaysan waxay si fiican u raacaan Kitaabkaas wayna
                rumeeyaan, ciddiise ka gaalowda waa mid khasaartay. Qur’aankana wax
                badan yuu Eebbe ku sheegay inuu u nicmeeyey Banii Israa’iil markay xaqa
                ku toosnaayeen, markayse xumaan sameeyeen waxay la kulmi ciqaab daran.
                Cabdullaahi binu Mascuud wuxuu sheegay in kuwa Qur’aanka u raaca si xaq
                ah ay yihiin kuwa wuxuu banneeyay raaca, wuxuu reebana ka jooga, una
                akhriya sida Eebbe usoo dajiyey. Al-Baqarah (119-123)</p>
            <ol start="124" type="1">
                <li>Xusuusta marka Eebbe ku imtixaamay [Nabi] Ibraahim kalimooyin
                    [ereyo] uuna dhammeeyey, kuna yidhi, “Waxaan kaaga yeeli dadka imaam,”
                    wuxuuna yidhi [Ibraahiim], “Caruurtaydana [ka yeel Eebbe]. Wuxuu yidhi,
                    “Ballankaygaa [fiican] ma gaadho daalimiinta.”</li>
                <li>Xusuuso markaan ka yeeley Baytka [Kacbada] meel dadku ku kulmo, iyo
                    nabadgalyo kana yeesha Maqaamka Ibraahim meel lagu tukado, waxaan u
                    waxyoonnay [Nabi] Ibraahim iyo Ismaaciil inay u daahiriyaan baydkayaga
                    kuwa dawaafi, kuwa ku nagi, iyo kuwa rukuuci ee sujuudi.</li>
                <li>Xusuuso markuu yidhi [Nabi] Ibraahim, “Eebbow ka yeel magaaladan
                    [Makka] aamin kuna arzaaq dadkeeda midho kooda rumeeya Eebbe iyo
                    maalinta dambe [Qiyaamada].” [Eebe] wuxuu yidhi, “Iyo kan gaaloobaba
                    waan u raaxayn in yar markaas waanu galin cadaabka Naarta, meel la
                    ahaadana iyadaa u xun.”</li>
                <li>Xusuuso markuu kor yeelay [Nabi] Ibraahim tiirarka Kacbada iyo
                    [Nabi] Ismaaciil iyagoo leh, “Eebbow naga aqbal adaa waxna maqla waxna
                    oge.”</li>
                <li>“Eebow naga yeel kuwa kuu hoggaansama, faracannagana ka yeel ummad
                    kuu hoggaansanta, nana tusi camalkannaga [Xajka] nagana tawbad aqbal
                    adaa tawbad-aqbal badane, wanaag-badanane ahe.”</li>
            </ol>
            <p>Nabi Ibraahim Eebbaa imtixaanay, wuuna ku guulaystay imtixaankii,
                wuxuu Eebbe ka dhigay imaam, isaga iyo wiilkiisii Nabi Ismaaciil yaana
                dhisay Kacbada, Eebbana way baryeen wuuna ka aqbalay baryadii reer
                Makkaadna Eebbe u baryeen inta xaqa raacda in Eebbe irzaaqo, Eebbana wuu
                arzaaqi cid kasta, gaaladana aakharuu ka aarsan, waxayna ku tusin
                aayaduhu waynida iyo sharafta Kacbada iyo magaalada Makkaad ee
                barakeysan. Al-Baqarah (124-128)</p>
            <ol start="129" type="1">
                <li>“Eebbow u soo bixi Rasuul ka mid ah oo u akhriya aayaadkaaga barana
                    Kitaabka [Qur’aanka] iyo xikmadda [sunnada Nabiga] oo nadiifiya, adigaa
                    Adkaade Falsame ahe.”</li>
                <li>Yaa naca diinta [Nabi] Ibraahim ruux xumeeyey naftiisa mooyee? Waana
                    doorannay [Nabi] Ibraahim adduunyada, aakhirana wuxuu ka mid noqon kuwa
                    suusuubban.</li>
                <li>Xusuuso markuu Eebbe ku yidhi, “Hoggaansan,” oo uu yidhi “Waan u
                    hoggaansamay Eebbaha caalamka.”</li>
                <li>Wuxuu u dardaarmay arrintaas [Nabi] Ibraahim caruurtiisa, [Nabi]
                    Yacquubna wuu u dardaarmay, wuxuuna yidhi, “Caruurtaydiiyey Eebbe wuxuu
                    idiin doortay Diinta ee ha dhimanina idinkoon Muslim ahayn.”</li>
            </ol>
            <p>Waynida Xaramka iyo Kacbada iyo waxa kusoo arooray waxay ku qoran
                tahay kutubaha dheer dheer, tan kale waxay aayaduhu caddeeyeen in Nabi
                Ibraahim Eebbe warsaday inuu Makka ka yeelo magaalo aamin ah, oo
                dadkeeda la arzuqo, waxaa kale oos warsaday Eebbe in camalkooda la
                aqbalo isaga iyo wiilkiisa Nabi Ismaaciil, Muslimna laga yeelo iyo
                carruurtooda, camalkooda fiicanna la tusiyo, Nabi dadka ka mid ahna loo
                soo bixiyo (Nabiga Muxamed ah naxariis iyo nabadgalyo Eebbe korkiisa ha
                yeelee), si uu u baro xaqa, ugana leexiyo xumaanta, saas darteed Diinta
                Islaamka ah oo Diintii Nabi Ibraahim iyo nabiyadii kale ma naco ruuxaan
                doqon aan wax garanayn ahayn mooyee, laguna dhaqmo laguna dhinto.
                Nabiguna wuxuu yidhi, “Makka Eebbaa xarrimay ee dad ma xarrimin, cidna
                uma bannaana inuu dhiig ku daadiyo, ama geedaheeda guro.” Waxaa wariyey
                Bukhaari iyo Muslim. Waxaa kale oo Nabigu yidhi, “Anaa ugu dambeeya
                Nabiyada Eebbe agtiisa isagoo Nabi Aadamna dhoobada ku dhex jiro,
                waxaana ahay baryadii Nabi Ibraahim iyo bishaaradii Nabi Ciise.
                Hooyadayna way aragtay saasayna ahaayeen nabiyada hooyooyinkood.” Waxaa
                wariyey Imaam Axmed. Waxaase habboon in wanaaggoodii la raaco.
                Al-Baqarah (129-132)</p>
            <ol start="133" type="1">
                <li>Miyaad joogteen [Yuhuuday] marka geeridu u timid [Nabi] Yacquub
                    markuu ku yidhi carruurtiisa, “Maxaad caabudaysaan gadaashay?” Ayna
                    dheheen, “Waxaan caabudaynaa Eebbahaaga iyo Eebbaha aabayowgaa Ibraahim,
                    Ismaaciil iyo Isxaaq, Eebbe kaliya, isagaana u hoggaansamaynaa.”</li>
                <li>Taasina waa ummad tagtay, waxayna mudatay waxay kasbatay, idinkuna
                    waxaad mudanaysaan waxaad kasbateen, laydin warsan maayo waxay camal
                    falayeen.</li>
                <li>Waxay [gaaladii Muslimiinta] ku dhaheen, “Ama Yuhuud noqda ama
                    Nasaara aad hanuunteene,” waxaad dhahdaa, “Mayee milladda [Diinta Nabi]
                    Ibraahiim yaan raacaynaa ee xaqa u iishay, kamana mid ahayn
                    gaalada.”</li>
                <li>Waxaad dhahdaan, “Waxaan rumaynay Eebbe iyo waxa naloo soo dajiyey
                    iyo waxa lagu soo dajiyay Ibraahiim, Ismaaciil, Isxaaq, Yacquub. iyo
                    carruurtoodii iyo wixii la siiyay [Nabi] Muuse iyo [Nabi] Ciise iyo
                    wixii laga siiyey nabiyadii (kale) xagga Eebbohood kala gayn mayno
                    dhexdooda, waxaana u hoggaansamaynaa Eebbe.”</li>
                <li>Hadday u rumeeyaan saad u rumayseen way hanuuneen, hadday
                    jeedsadeenna waxay ku sugan yihiin khilaaf, waxaana idinka kaafin Eebbe,
                    isagaa wax maqla waxna oge.</li>
            </ol>
            <p>Eebe wuxuu halkan ka qisoon Nabi Yacquub iyo carruurtiisii iyo wuxuu
                u dardaarmay markuu dhimanayey iyo inay haysteen Milladdii awoowyadood
                Nabi Ibraahiim, Ismaaciil iyo Isxaaq, hase ahaatee waxay Yuhuud iyo
                Nasaara sheegeen in hanuunkooda la raaco waa wax kama jiraan ee Diinta
                xaqa ah waa Diinta Nabi Ibraahiim ee Diinta Islaamka ah, Muslimiintuna
                waxay rumeysan yihiin Eebbe, Qur’aanka wixii lagu soo dajiyay Nabi
                Ibraahiim, Ismaaciil, Isxaaq, Yacquub iyo carruurtoodii iyo wixii Nabi
                Muuse iyo Nabi Ciise lagu soo dejiyay mana kala qaybiyaan xaqa, haddayse
                gaaladu u rumeeyaan sida Muslimiinta waa hagaag, haddii kale waa inaan
                xaqa ku toosnaanno Eebbaa ina kaafinaayee. Al-Baqarah (133-137)</p>
            <ol start="138" type="1">
                <li>Ku sugnaada Diinta Eebbe, yaa ka fiican Diinta Eebbe? [Ma jiro],
                    isagaana caabudaynaa.</li>
                <li>Waxaad dhahdaa [Nabiyow] “Ma waxaad igula doodaysaan Eebbe isagoo
                    Eebbahanno iyo Eebbihiinna ah, annaguna camalkannagu noo sugnaaday
                    idinkuna camalkiinna, isagaana u kali yeelaynaa Diinta.”</li>
                <li>Mise waxaad dhahaysaan [Nabi] Ibraahim, Ismaciil, Isxaaq, Yacquub
                    iyo carruurtii waxay ahaayeen Yuhuud ama Nasaara? Waxaad dhahdaa, “Ma
                    idinkaa wax og mise Eebbe? Yaa ka dulmi badan ruux qariya marag agtiisa
                    Eebbe ku yeeshay? Eebbana ma halmaamo waxaad falaysaan.”</li>
                <li>Taasi waa ummad tagtay, waxayna mudan waxay kasbatay, idinkuna
                    waxaad mudanaysaan waxaad kasbateen, laydin warsanna maayo waxay camal
                    falayeen.</li>
            </ol>
            <p>Ma aha xaalku sida Yuhuud iyo Nasaarada oo ah in la dhaho waxaa la
                sibqin ilmo, waxaase khayr iyo wanaagba ah Diinta Islaamka ee ah Diinta
                hanuunka iyo toosnida, mana aha in dood xaq darro iyo qallooc ah la
                dodo. Nabi Ibraahim iyo Ismaaciil, Isxaaq, Yacquub iyo carruurtuna ma
                ahayn Yuhuud iyo Nasaara midna, maxaa yeeley cidna Eebbe wax kama oga,
                mana halmaamo waxa la camal fali, ummad horreysay oo xaqa ku toosnayd in
                wax laga sheegana ma aha, maxaa yeeley cid walba waxay mudan waxay
                kasbatay wanaag iyo xumaanba. Qataade waxaa laga wariyey inuu yidhi,
                “Yuhuud iyo Nasaaraba waxay sibqiyaan [wax mariyaan] carruurtooda,
                sibqinta Eebbana waa Diinta Islaamka, wax ka fiican oo ka nadiifsanna ma
                jiro, waana Diinta Nabi Nuux iyo nabiyadii ka dambeeyey.” Al-Baqarah
                (138-141)</p>
            <ol start="142" type="1">
                <li>Waxay dhihi kuwii xumaa ee dadka [gaalada] ka mid ahaa, “Maxaa ka
                    jeediyey Muslimiinta Qiblay qaabili jireen [Baytul Maqdis]?” Waxaad
                    dhahdaa [Nabiyow], “Qorrax-kasoo-bax iyo u-dhacba Eebbaa iska leh,
                    wuxuuna ku hanuunin cidduu doono Jidka toosan.”</li>
                <li>Saasaan idinka dhignay ummad caadil [khayr ah] si aad marag ugu
                    noqotaan dadka, Rasuulkuna idiinku noqdo markhaati, mana aanaan yeelin
                    Qibladii aad qaabili jirtay inay kala muuqato ruuxa Rasuulka raaca iyo
                    kan dib u noqon [gaaloobi] mooyee waana arrin ku weyn dadka marka laga
                    reebo kuwa Eebbe hanuuniyey, Eebbana ma dhumiyo iimaankiinna
                    [salaaddiina] Eebbana waa u naxariis badan yahay dadka.</li>
                <li>Dhab ahaan yaan ugu jeednay gadgadoonka wajigaaga ee samada, waxaana
                    kuu jeedinaynaa Qiblad aad ka raalli noqon, ee u jeedi wajigaaga xagga
                    Masjidka Xurmeysan, meel kastood joogtana u jeediya wajigiinna xaggiisa,
                    kuwa Kitaabka la siiyeyna waa ogyihiin in jeedintaas xaq Eebbe tahay,
                    Eebbana ma halmaansana waxay camal fali.</li>
            </ol>
            <p>Nabigu (naxariis iyo nabadgalyo korkiisa Eebbe ha yeelee) wuxuu
                qaabili jiray intii muddo ah markuu tukan xagga Qudus, markii Eebbe
                faray inuu Kacbada u jeedsado yaa kuwii xumaa dicaayad iyo war fureen,
                iyagoo is warsan waxa Nabiga jeediyey, Eebbaase xukunka leh, ummadda
                Muslimka ahna ka dhigay marag caadil ah, siduu Nabiga uga yeelay maragga
                umadda, arrinta u jeedinta Qibladana uma fududa ruux aan mu‘min ahayn
                Eebbana hanuuniyey, Qibladii horay u tukadayna Eebbe ma halleeyo
                camalkeeda, Eebbana wuxuu daalacanayey ogaana jacaylka Nabiga in Kacbada
                loo jeediyo, inay arrintaasu xaq tahayna waxaa ogayd ciddii xaqa rabta.
                Ibnu Cumar waxaa laga wariyey inuu yidhi, “Dadkoo ku tukan Quba salaad
                Subax yuu ruux u yimid kuna yidhi Rasuulkii xalaa lagu soo dajiyey
                Qur’aan inuu Kacbada qaabilo Shaam bayna u jeedeen.” Waxaa wariyey
                Bukhaari iyo Muslim. Al-Baqarah (142-144)</p>
            <ol start="145" type="1">
                <li>Haddaad ula timaaddo kuwa ehlu-Kitaabka ah aayad kasta ma raacayaan
                    Qibladaada adiguna ma raacaysid Qibladooda, qaarkoodna ma aha kan raaca
                    Qiblada qaarka kale, haddaad raacdo waxay jecel yihiin gaaladu, inta
                    cilmi kuu yimid [waxyiga Eebbe], waxaad ka mid noqon daalimiinta.</li>
                <li>Kuwaan siinnay Kitaabka waxay u yaqaannaan Nabiga [iyo xaquu la
                    yimid] siday u yaqaannaan carruurtooda, koox ka mid ahna waxay qarin
                    xaqa iyagoo og.</li>
                <li>Xaqu wuxuu ka yimid xagga Eebbahaa ee ha ka mid noqonin kuwa
                    shakiya.</li>
                <li>Cid walba waxay leedaahay joho ay dhawrto [raacdana] ee u oratama
                    wanaagga, meel kastood ahaataanna Eebbe wuu idin keeni [oo idin kulmin]
                    dhammaantiin, Eebbana wax walba wuu karaa [hadduu doono].</li>
            </ol>
            <p>Cid aan xaqa Eebbe rabin lama qancin karo wax kastoo loo keeno, sida
                xaq-diidayaasha,  ruuxa mu‘minka ahana waa inuusan ku kadsoomin
                xumaantooda kana digtoonaadaa inuu jidkooda raaco, Eebbana markuu ku
                adkeeyey Nabiga xaalkaas waxay digniin u tahay ummaddiisa, gaaladuna way
                garan xaqa iyo wanaagga iyo runnimada Nabiga, hase yeeshe waxay u diidi
                xasad iyo xumaan jacayl, maxaa yeeley xaq cad wax la shakiyo ma aha, cid
                walbase wax bay aaminsan tahay kuna socotaa, waase in khayrka iyo
                wanaagga loo degdego, Eebbana dadka wuu kulmin Qiyaamada si uu u kala
                bixiyo. Waxaa laga wariyey in Cumar ku yidhi Cabdullaahi binu Salaam,
                “Ma garan Nabiga Muxamed ah sidaad u garan ilmahaaga?” Markaasuu yidhi,
                “Haa, wax ka badan, aminkii yaa ka soo dajin cirka kuna soo dajin aminka
                dhulka waana aqoonsaday, ilmahaygase ma ogi waxay fashay hooyadiis.”
                Al-Baqarah (145-148)</p>
            <ol start="149" type="1">
                <li>Meel kastood u baxdo u jeedi wajigaaga xagga Masjidka Xurmaysan,
                    xaqu xagga Eebbahaa buu ka ahaaday Eebbana ma mooga waxaad
                    falaysaan.</li>
                <li>Meel kastood u baxdana jeedi wajigaada xaggisa [Masjidka Xurmaysan],
                    meel kastood joogtaanna u jeediya wajiyadiinna xaggiisa, si ayna xujo
                    ugu ahaan dadka korkiinna, kuwa daalimiinta ah mooyee [ee gardarrada ku
                    socda] hana ka cabsanina ee aniga iga cabsada, waxaana idiin taam yeeli
                    [dhammayn] nicmadayda si aad u hanuuntaan.</li>
                <li>[Waan idiin nicmeynay] sidaan idinku dirnay dhexdiina Rasuul idin ka
                    mid ah oo idinku akhriya aayaadkannaga, oo idin daahiriya, oo idin bara
                    Kitaabka [Qur’aanka] iyo Sunnada Nabiga, idinna bara waxaydaan
                    aqoonin.</li>
                <li>Ee i xusa aan idin xusee [ajir idin siiyee] iguna mahadiya hana iga
                    gaaloobina.</li>
            </ol>
            <p>Waa amar saddexaad oo Eebbe dadka Muslimiinta ah faray inay qaabilaan
                Masjidka Kacbada ee Xurmeysan, waxaana loo soo celceliyey waynida
                arrinta, waxaana lala hadlay ciddii Kacbada u jeedda, iyo kii Makka
                jooga iyo kan adduunka kale jooga, waana amar waajib ah, ciddii ka
                murantana ayan wax xujo ah lahayn, hase yeeshee xaq-diidayaashu way iska
                murmi xujo la‘aan, waase in Eebbe uun laga cabsado isagaa Rasuulka inoo
                soo diray si uu inoo toosiyo, xaqana inoo baro, xumaantana inooga
                leexiyo, xusidda Eebbe iyo mahaddiisuna waa in la badiyo, Eebbana wuxuu
                yidhi, “Haddaad kali igu xusto waan ku xusi si kali ah, haddaad i xusto
                adoo dad la joogana waxaan kugu xusi kulan ka khayr badan kiinna.”
                Nabigana wuxuu yidhi, “Ruuxii Eebbe u nicmeeyo Eebbe wuxuu jecel yahay
                inay nicmada raadkeedu ka muuqdaan khalqigiisa.” Waxaa wariyey Imaam
                Axmed. Al-Baqarah (149-152)</p>
            <ol start="153" type="1">
                <li>Kuwa [xaqa] rumeeyow, kaalmaysta samir iyo salaad, Eebbe wuxuu la
                    jiraa kuwa samree.</li>
                <li>Hana ku dhihina kuwa lagu dilo jidka Eebbe [Jahaadka] waa dhinteen,
                    saas ma aha ee waa nool yihiin, mase kaseysaan.</li>
                <li>Waxaan idin ku imtixaanaynaa wax cabsi ah iyo gaajo, iyo nusqaamin
                    xoolaha iyo nafta iyo midhaha, ee u bishaaree kuwa samra.</li>
                <li>Kuwaas markuu dhib ku dhoco yidhaahda Eebbaa na leh isagaana u
                    noqonaynaa.</li>
                <li>Kuwaas waxaa korkooda ahaan deeq Eebbe iyo naxariistiisa, waana kuwa
                    hanuunsan.</li>
                <li>Safo iyo Marwo waxay ka mid yihiin calaamooyinka [wayneynta] Eebbe
                    ee ruuxii u xajiya Baydka ama cumraysta wax ma saarra hadduu ku wareego
                    dhexdooda, ruuxa wax dheeraad ah la yimaadana Eebbe wuu ku mahdin wuuna
                    ogyahay.</li>
            </ol>
            <p>Samirka iyo salaadduba way u kaalmeeyaan dadka, waana in lagu
                dadaalo, tan kale dadkii jidka Eebbe ee Jahaadka ah lagu dilay ma aha
                dad dhintay, waxayse ku nool yihiin wanaag iyo nolol aynaan kasayn,
                adduunkuna waa guri imtixaan oy ku heli cabsi, gaajo, xoolaha iyo nafta
                iyo midhaha oo nusqaama, waxaase loo bishaareeyey kuwa adkaysta ogna
                inay addoomo Eebbe yihiin una noqon, waxayna mudan naxariis iyo wanaag,
                waana kuwa toosan. Safo iyo Marwo in la dawaafana waa waajib ciddii
                xajinaysa ama cumraysan, waxaa loo yidhi ruuxii dawaafa wax ma saarra
                waa in loo maleeyey inay tahay arrin soo jirtay, xadiithna waxaa ku
                sugnaaday, “Waxaa la yaab leh xaalka mu‘minka, hadduu khayr helo wuu ku
                mahdiyaa khayr bayna u noqotaa, hadduu dhib ku dhacana wuu samraa
                waxayna u noqotaa khayr.” Al-Baqarah (153-158)</p>
            <ol start="159" type="1">
                <li>Kuwa qariya waxaan soo dajinnay oo aayaad ah iyo hanuun intaan dadka
                    ugu caddaynay Kitaabka kuwaas waxaa nacladi Eebbe iyo kuwa wax naclada
                    [malaa’igta iyo mu’miniinta].</li>
                <li>Marka laga reebo kuwa tawbad keena oo wanaagga fala oo xaqa
                    caddeeya, kuwaas waan ka tawbad aqbali, waxaana ahay tawbad-aqbal badane
                    naxariis badan.</li>
                <li>Kuwii gaaloobay oo ku dhintay gaalnimo kuwaas waxaa korkooda ah
                    nacladda Eebbe iyo malaa‘igta iyo dadka dhammaan.</li>
                <li>Waxayna ku waari dhexdeeda [Naarta iyo nacladda] lagamana fududeeyo
                    xaggooda cadaabka, loomana sugo.</li>
                <li>Eebbihiin waa Eebbe kaliya, isaga mooyee Eebbe kalana ma jiro, waana
                    naxariis guud iyo mid gaaraba naxariiste.</li>
                <li>Cirka abuurkiisa iyo dhulka iyo kala duwanaanta habeenka iyo
                    maalinka iyo doonta la socota badda wax anfaca dadka iyo waxa Eebbe
                    kasoo dajiyay samada oo biyo ah kuna nooleeyay dhulka intuu dhintay ka
                    dib, kuna fidiyay dhulka daabad kasta iyo gadgadoonka dabaysha iyo
                    daruuraha loo sahlay samada iyo dhulka dhexdiisa waxaa ugu sugan calaamo
                    kuwa wax kasi.</li>
            </ol>
            <p>Xaqa oo la qariyo waxay keentaa ciqaab Eebbe iyo naclad, Illeen
                Islaamku waa in wanaagga la is faro, xumaantana la iska reebo, ciddii
                saas yeesha oo xaqa caddaysa oo wanaag fasha Eebbe wuu ka tawbad
                aqbalaa, gaalnimo lagu dhinto yayna ciqaab ku dhan tahay. Dadkana waxaa
                ugu filan calaamaad abuurka cirka, dhulka, habeenka, dharaarta,
                maraakiibta badda socota, roobka, iyo daruuraha xawaarayn cirka iyo
                dhulka dhexdooda. Abuu Daawuud wuxuu wariyay in Nabigu (naxariis iyo
                nabadgalyo Eebbe korkiisa ha yeelee) yidhi, “Ruuxii cilmi la warsado oo
                qariya waxaa lagu xakamayn Qiyaamada xakama naar ah.” Al-Baqarah
                (159-164)</p>
            <ol start="165" type="1">
                <li>Dadka waxaa ka mid ah cid ka yeelan Eebbe ka sokow wax lala caabudo
                    una jecel yihiin say u jecel yihiin Eebbe, kuwa rumeeyey xaqa yaa ka
                    daran jeceelkooda Eebbe, hadday arkaan kuwa dulmiga falay cadaabka
                    [Aakharo] waxay ogaan lahaayeen in xoog dhammaantiis u sugnaaday Eebbe,
                    Eebbana cadaabkiisu daran yahay.</li>
                <li>Markay iska bari yeelaan kuwii la raacay kuwii raacay, oy arkeen
                    cadaabka, kalana go’day xidhiidhkoodii.</li>
                <li>Waxayna dhaheen kuwii raacay, “Haddii nala celiyo waan iska bari
                    yeeli lahayn xaggooda say iska kaanna bari yeeleen,” saasuuna Eebe u
                    tusiyaa camalkooda.</li>
                <li>Dadow cuna waxa dhulka ku sugan kiisa xalaasha fiican ah hana
                    raacina waddooyinka Sheydaanka illeen cadaw cad buu idiin yahaye,</li>
                <li>Wuxuuna idin fari uun xumaan iyo macsiyo iyo inaad ku sheegtaan
                    Eebbe waxaydaan ogayn.</li>
            </ol>
            <p>Eebbaa jacayl xaq ah mudan, mana habboona in sida Eebbe wax kale loo
                jeclaado, Qiyaamadana way iska bari yeeli madaxdii iyo kuway ku
                hoggaaminayeen xumaanta, xidhiidhkoodiina wuu go‘i, calaacal iyo
                qoomamana wax ma tarayso iyo yaa i celiya aan iska bari yeelee say isaga
                kaanno bari yeeleen. Dadkuna waa inay xalaasha cunaan, waxa Shaydaanku
                farina ayan raacin illeen waa cadaw xumaan farayee. Waxaa sugnaatay in
                Sacad bini Waqaas ku yidhi Nabiga (naxariis iyo nabadgalyo Eebbe
                korkiisa ha yeelee), “Eebbe ii bari inuu ducadayda aqbalo.” Markaasuu ku
                yidhi, “Cunnadaadu xalaal ha noqoto ducaadaada waa la aqbaliye.”
                Al-Baqarah (165-169)</p>
            <ol start="170" type="1">
                <li>Marka lagu dhaho [gaalada], “Raaca wuxuu soo dajiyey Eebbe,” waxay
                    dhihi, “Saas ma aha ee waxaannu raaci waxaan ka helley aabbayowganno [oo
                    caabudi].” Oo hadday yihiin aabbayowgood kuwaan wax kasayn hanuunsanayna
                    [miyey raaci]?</li>
                <li>Waxay la mid yihiin kuwii gaaloobay mid u dhawaaqay [heesi] waxaan
                    wax maqlayn, kasayna qaylada iyo dhawaaqa mooyee, wax ma maqlaan mana
                    hadlaan waxna ma arkaan, waxna ma kasaan.</li>
                <li>Kuwa xaqa rumeeyow, wax ka cuna wanaaggaan idinku arzuqnay, kuna
                    mahdiya Eebbe haddaad tihiin kuwo isaga caabudi.</li>
                <li>Wuxuu uun idinka reebay bakhtiga, dhiigga, hilibka doofaarka iyo
                    wixii Eebbe magiciisa waxaan ahayn lagu gawraco, ruuxiise dhibaatooda
                    [baahan] oon xadgudbin dulmina galin korkiisa dambi ma saarra [inuu] wax
                    ka cuno, Eebbena waa dambi-dhaaf badane naxariis badan.</li>
            </ol>
            <p>Xaqa in la raaco yaa habboon ee ma aha in aabbe iyo cid kale midna
                xumaan lagu raaco, oo lala mid noqdo xoolo loo heesi oo kale oo
                xaq-diiid la noqdo, Eebbana wax buu reebay in la cuno, waxna wuu
                xalaaleeyey, ee waa in la cuno xalaasha laguna mahadiyo Eebbe, lagana
                fogaado bakhtiga, doofaarka, dhiigga iyo waxaan magaca Eebbe kaliya lagu
                gawricin, dhibaato iyo baahise waa meesheeda ciddaan xad gudbin.
                Xadiithna waxaa ku sugnaaday, “Eebbe waa wanaagsane, waxaan wanaag
                ahayna ma aqbalo, wuxuuna faray mu‘miniinta wuxuu faray Rasuulladii…”
                Al-Baqarah (170-173)</p>
            <ol start="174" type="1">
                <li>Kuwa qariya waxa Eebbe soo dajiyey oo Kitaabka ah [Qur’aanka] kuna
                    gata lacag yar kuwaasi kuma cunayaan [ma galinayaan] calooshooda waxaan
                    Naar ahayn, lamana hadlo Eebbe maalinta Qiyaame mana daahiriyo, waxayna
                    mudan cadaab daran.</li>
                <li>Kuwaasi waa kuwa ku gatay baadida hanuun, cadaabna dambi-dhaafid,
                    maxaa uga adkaysi badan Naarta?</li>
                <li>Arrintaas waxaa ugu wacan in Eebbe u soo dejiyey Kitaabka xaqa ah,
                    kuwii isku diiday kitaabkana waxay ku sugan yihiin khilaaf fog.</li>
                <li>Samo-falku ma aha inaad wajiga u jeedisaan qorrax-kasoo-bax iyo
                    qorrax-u-dhac, laakiin sama-fale waa ruuxii rumeeya Eebbe, Qiyaame,
                    malaa‘igta. Kitaabka [Kutubta Alle], Nabiyada, oo siiya xoolaha isagoo
                    jecel qaraabada, agoonta, masaakiinta, masaafirka, kuwa baryootama,
                    fakin qoor, oogana salaadda, bixiyana zakada, oofiyana ballankooda
                    markay ballamaan, samra [adkaystana] waqtiga saboolnimada, jirrada iyo
                    dagaalka. Kuwaasina waa kuwa ku runsheegay iimaankooda, waana kuwa
                    dhawrsada.</li>
            </ol>
            <p>Xaqoo la qariyo ama si xun loo sheego waa arrin daran oo Eebbe ugu
                goodiyey ciddii fasha ciqaab daran iyo cadaab, maxaa yeelay Xaqii bay ku
                gateen adduunyo, hanuunkii iyo dambi-dhaafkiina baadi iyo cadaab, marse
                hadday khilaaf iyo Xaq-diid ku sugan yihiin ha u darbadeen cadaab hadday
                u adkeysan. Sama-falkuna ma aha istustus iyo wajigoo la jeediyo, waase
                in Xaqa dhammaantiis la rumeeyo, dadkana loo naxariisto, cibaadadana la
                badiyo, dhibka iyo Jahaadka iyo jirradana loo adkeysto iyadoo lagu
                dadaali sidii laysaga fududayn lahaa, kuwa saas fala waa kuwa xumaanta
                ka dhawrsaday. Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Sadaqo waxaa u fiican inaad bixiso adoo fayow oo
                ku adag bixinta, yididiillana hodontinnimo.” Waxaa wariyey Xaakiim.
                Al-Baqarah (174-177)</p>
            <ol start="178" type="1">
                <li>Kuwa Xaqa rumeeyow, waxaa laydinku waajibiyey qisaasta dadka la
                    dilo, xurta xur baa loo qisaasan, addoonkana addoon, haweeneydana
                    haweeney, ruuxiise looga cafiyey walaalkis [xaggiisa] wax waxaa saaran
                    inuu si fiican u raaco isna si fiican loogu gudo, taasina waa fudayd
                    xagga Eebbe iyo naxariis, ruuxiise xadgudba intaas ka dib wuxuu mudan
                    cadaab daran.</li>
                <li>Waxaa idinku sugan qisaasta nolol dadka wax garadka ahow, waxaadna
                    mudan tihiin inaad dhawrsataan.</li>
                <li>Waxaa laydinku waajibiyey markaad dhimanaysaan haddaad ka tagaysaan
                    xoolo dardaaranka waalidaynka iyo qaraabada si wanaagsan, xaq bayna ku
                    tahay kuwa dhawrsada.</li>
                <li>Ruuxiise baddala dardaaranka intuu maqlay kadib dambigu wuxuu saaran
                    yahay uun kuwa wax baddala, Eebbana waa maqle og.</li>
                <li>Ruuxii uga cabsada dardaaran iilasho ama dambi oo hagaajiya
                    dhexdoda, korkiisa danbi ma saarra, Eebbana waa dambi-dhaaf badane
                    naxariis badan.</li>
            </ol>
            <p>Eebbe wuxuu soo dajiyay sharci wanaag badan si loogu dhaqmo. hasa
                yeeshee dadku isku mid ma aha, qaar waxay ku dhaqmi sharcigaas, qaarna
                in xoog iyo toosin la toosiyo mooyee ma hagaagaan, saas darteed ciddii
                cid kale si gardarra ah u disha waa in iyana la dilaa si nabad iyo nolol
                loo helo. Haddii layska cafiyo si heshiis ah waa in si fiican laysu
                xaqmariyaa, waa naxariis Eebbe. Tan kale waa in ruuxu geeri ka hor
                xuquuqda ku caddeeyaa dardaaran, si caddaalad markhaatiguna ka run
                sheegaa, waxna baddalin, wixii gaf ahna saxaa isgoon xumaan iyo danbi
                galin. Al-Baqarah (178-182)</p>
            <ol start="183" type="1">
                <li>Kuwa xaqa rumeeyow, waxaa laydinku waajibiyay soonka sidii loogu
                    waajibiyey kuwii idinka horreeyey si aad u dhawrsataan.</li>
                <li>Waa maalmo tirsan ee ruuxii idinka mid ah oo buka ama safar ah waxaa
                    korkiisa ah ayaamo kale [soonkood] kuwa uu dhibina waxay bixin [quudin]
                    miskiin, ruuxii badsada [khayrkana] saasaa u fiican, inaad soontaan
                    yaana idiin khayr badan haddaad tihiin kuwo wax og.</li>
                <li>Waa bisha Soon ee la soo dajiyey dhexdiisa Qur’aanka, isagoo hanuun
                    dadka u ah, iyo caddayn hanuun iyo kala bixin [xaqa iyo baadilka] ee
                    ruuxii jooga [nagi] ha soomo, ruuxiise buka ama safar ah waxaa saaran
                    maalmo kale, wuxuu idinla dooni Eebbe fudayd ee idin lama doonayo
                    culays, waana inaad dhammaystirtaan tirade, wayneysaanna Eebbe wuxuu
                    idinku hanuuniyey, waxaadna u dhawdihiin, mudantihiin, inaad mahadisaan
                    Eebbe.</li>
            </ol>
            <p>Tiirarka waaweyn ee Islaamka waxaa ka mid ah soonka oo Eebbe
                waajibiyey siduu ummadihii hore ugu waajibiyey si xumaanta looga
                dhawrsado, waana maalmo tirsan oo soddomeeye ama wax ka yar ah, ciddii
                kartana waa ku waajib oo qaangadh ah oo cudur iyo safar midna hayn.
                Soonku waa bishii Qur’aanka oo hanuun iyo caddayno ah la soo dajiyay.
                Eebbana dhib inalama doonayo ee fudayd buu inala rabaa iyo inaan
                dhammayno soonka, Eebbana waynayno, kuna mahdino hanuunkiisa.</p>
            <p>Rasuulku wuxuu yidhi (naxariis iyo nabadgalyo Eebbe korkiisa ha
                yeelee), “Ruuxii u sooma (bisha) Soon rumeyn Eebbe iyo ajri-kasab, waxaa
                loo dhaafaa wuxuu hor marsaday oo dambi ah.” Tan kale wuxuu ku tusin
                soonku sinnaan iyo caddaalad iyo in laysu naxariisto. Al-Baqarah
                (183-185)</p>
            <ol start="186" type="1">
                <li>Hadday ku warsadaan [Nabiyow] addoomadu xagayga anigu waan dhawahay
                    waana ajiibaa [aqbalaa] baryada markay i baryaan, ee ha i maqleen
                    iyaguna hana i rumeeyeen si ay u hanuunaan.</li>
                <li>Waxaa laydiin banneeyey inaad habeenka Soonka is aragtaan haweenka,
                    maxaa yeelay dhar [asturaad] bay idiin yihiin, idinkuna dhar [asturaad]
                    baad u tihiin, Eebbana wuxuu ogaaday inaad khayaamayseen naftiinna,
                    wuuna idinka tawbad aqbalay idina cafiyey ee hadda u taga haweenkiinna
                    kana doona waxa Eebbe idiinku qoray, cuna oo cabbana intuu ka muuqdo
                    liilanka cadi [waagu] kan madow aroortii, dhammeeyana soonka tan iyo
                    habeenka hana u tagina haweenka idinkoo ku nagi masaajidda, taasina waa
                    xuduudda [soohdinta] Eebbe ee haw dhawaanina, saasuuna ugu caddayn Eebbe
                    aayaadkiisa dadka si ay u dhawrsadaan.</li>
                <li>Hana ku cunina xoolihiinna dhexdiinna si baadil [xaq darri] ah
                    idinkoo u dhiibi [laaluush] xukaamta si aad ugu cuntaan qayb ka mid ah
                    xoolaha dadka dambi idinkoo og.</li>
            </ol>
            <p>Eebbeheen waa inoo dhaw yahay wuuna maqli ducada iyo baryada
                addoomadiisa mu‘miniinta ah, wuuna aqbalaa, ee waa in iyaguna Eebbehood
                adeecaan si dhab ahna u caabudaan, isagana baryaan, Nabiguna (naxariis
                iyo nabadgalyo Eebbe korkiisa ha yeelee) wuxuu yidhi, “Eebbe waa ka
                xishoodaa in addoon fidiyey gacmihiisa isagoo baryi inuu hoojiyo.” Tan
                kale soonka habeenkii ma reebna inay is arkaan laba is qabta,
                maalintiise way reeban tahay bisha Soon inay is hunguriyeeyaan, waxaa
                kaloo la reebay inay is arkaan iyagoo masaajidda ku nagi, waxaasi waa
                xuduudda Eebbe waana inaan loo dhawaan, wayna u caddahay dadka lana
                dhawrsado.</p>
            <p>Xoolaha dadka kalana waa inaan xaq darro iyo madaxda oo lala kaashado
                lagu cunin, waana reeban tahay in lagu cuno laaluush, khayaamo, been iyo
                wadda kasta oo xaaraan ah iyadoo la ogyahay. Nabigaa yidhi (naxariis iyo
                nabadgalyo Eebbe korkiisa ha yeelee) macnahaas. Al-Baqarah (186-188)</p>
            <ol start="189" type="1">
                <li>Waxay ku warsan [Nabiyow] bisha ee waxaad dhahdaa waqtigay [mudday]
                    ugu tahay dadka iyo Xajka, mana aha samo-falku inaad ugaga timaaddaan
                    guryaha xagga dhabarka ee sama-fal waa ruuxii dhawrsada, ugagana imaada
                    guryaha albaabbada, kana dhawrsada Eebbe waxaad u dhawdihiin inaad
                    liibaantaane.</li>
                <li>Kula dagaallama Jidka Eebbe kuwa idinla dagaallama, hana xadgudbina
                    Eebbe ma jeclee kuwa xadgudbee.</li>
                <li>Ku dila meeshaad ka heshaanba, kana bixiya meeshey idin ka bixiyeen,
                    gaalnimaa ka daran dilka, ha kula dagaallamina Masaajidka Xurmaysan
                    agtiisa intay idinkula dagaallamaan dhexdiisa, haddayse idinkula
                    dagaalaan la dagaallama, saasaa abaalka gaalada ahe.</li>
                <li>Haddayse reebtoomaan Eebbe waa dhaafid badane naxariis badan.</li>
                <li>La dagaallama intaan la helin gaalnimo, oo diintu u ahaan Eebbe,
                    hadday reebtoomaan lalama collaytamo cidaan xadgudbayn.</li>
            </ol>
            <p>Bishu waa calaamaadka Eebbe lagu aqoonsado, Soonku iyo khayr badan,
                samo-falna ma aha in guryaha dhabarka looga yimaado sidii jaahiliintii,
                ee sama-fal waa dhawrsanaan, ee uga imaada guryaha albaabbadooda,
                Eebbana ka dhawrsada si aad u liibaantaan, kulana dirira Jidka Eebbe
                kuwa idinkula dirira, hana xadgudbina Eebbe ma jecla kuwa xadgudba, lana
                dirira meeshaad ka heshaanba, cadawga gaalada, kana bixiya meeshay
                idinka bixiyeen, gaalnimadaa ka daran dilkee, hana kula dagaallamina
                Masaajidka Xurmeysan agtiisa intay idinkala dagaallamaan dhexdiisa,
                haddayse idinkula dagaallamaan la dagaallama, saasaana abaalka gaalada
                ahe, haddayse joogsadaan Eebbe waa dambi-dhaaf badane naxariis badan.
                Dagaallama intaan gaalnimo iyo xumaan laga helin dhulka, Diintuna Eebbe
                u ahaato, hadday joogsadaan waxaan daalim ahayn lalama collaytamo,
                ruuxii u dagaallama in kalimadda Eebbe (Islaamku) sareeyo un baa Jidka
                Eebbe ku toosan. Waa Xadiith Nabiga (naxariis iyo nabadgalyo Eebbe
                korkiisa ha yeelee). Al-Baqarah (189-193)</p>
            <ol start="194" type="1">
                <li>Bisha Xurmaysan [dagaalkeeda] waxaa laga horgayn bisha Xurmaysan,
                    waxyaalaha xurmaysanna qisaas baa ah, ee ciddii idinku xadgudubta ku
                    xadgudba [ku abaal mariya] intuu idinku xadgudbay wax la eg, Eebbana ka
                    dhawrsada, ogaadana in Eebbe la jiro kuwa dhawrsada.</li>
                <li>Ku nafaqeeya [ku bixiya wax] Jidka Eebbe, hana ku tuurina
                    gacmihiinna halaag [waxbixin la‘aan] wanaagna fala, Eebbe wuxuu jecel
                    yahay kuwa wanaagga fala.</li>
                <li>Dhamaystirana Xajka iyo Cumrada, haddii laydin sharana waxaa idin
                    saaran wixii fududaada oo hadya ah [inaad gawracdaan] hana xiirina
                    madaxiina intay ka gaadhi hadyada meesheeda, ruuxii idinka mid ah oo
                    buko ama dhib madaxa kaga yaallo, waxaa saaran fidyo [furasho] soon ah,
                    ama sadaqo, ama gawrac, markaad aamin noqotaan ruuxii Cumro iyo Xajku ku
                    raaxaysta [kulmiya] waxaa saaran wixii fududaada oo hadya ah [gawrac],
                    ruuxaanse helin ku soon saddex maalmood Xajka iyo toddoba markuu ku
                    noqdo gurigiisii, taasina waa toban buuxda, waase ruuxaan degganayn
                    Masaajidka la Xurmeeyey [Makka], ka dhawrsada Eebbe ogaadana in Eebbe
                    yahay kay daran tahay ciqaabtiisu.</li>
            </ol>
            <p>Dagaalka xaq darro waqti walba waa reeban yahay bisha xurmada lehna
                waa kasii daran yahay, hadday gaaladu inala dagaallamaan waa inaan iska
                celinnaa, ciddii Muslimka ku xadgudubtana waa in la abaalmariyo, iyagoon
                lagu tacaddiyeyn Eebbana laga dhawrsan, lana ogaan in Eebbe la jiro kuwa
                dhawrsada, waana in wax la bixiyo oon bakhaylnimo laysku halaagin, Xajka
                iyo Cumradana si fiican loo guto, haddiise laguu diido intaad xarmatay
                waxaad gawrici xoolo madaxana lama xiiro inta hadiyado meesheeda ka
                gaadhi, ruuxiise madaxa boogu dhibi wuu xiiri, oo fidyana samayn,
                ruuxiise raaxeysta Cumrada iyo Xajka dhexdooda waxaa laga rabaa wixii u
                fududaada oo hadya ah, hadduusan karinna soon toban bari ah, saddex
                Xajka dhexdiisa, toddobana markuu noqdo waana ruuxaan Makka dagganayn,
                waana in Eebbe laga dhawrsado, ciqaabtiisu waa daran tahaye, sharidda la
                sheegina waa sidii Nabiga iyo asxaabtiisa lagu sameeyey sanadkii lixaad
                ee Xudeybiyo. Al-Baqarah (194-196)</p>
            <ol start="197" type="1">
                <li>Xajku waa bilo la yaqaan, ee ruuxii gudagala bilahaas Xajka,
                    isutagid, fisqi iyo muran ma jiro Xajka dhexdiisa, waxaad fashaan oo
                    khayr ah wuu ogaan Eebbe, ee sahay qaata, sahay tan u khayr badanna waa
                    dhawrsashada, ee iga dhawrsada kuwa caqliga lahow.</li>
                <li>Korkiina wax dhib ah ma aha haddaad dalabtaan fadliga Eebbihiin
                    [ganacsi] ee markaad kasoo gaddoontaan Carrafo ku xusa Eebbe Mashcarul
                    Xaraam agtiisa, una xusa siduu idiin hanuuniyey, waxaadna ahaydeen xaqa
                    hortiis kuwa dhunsan.</li>
                <li>Markaas ka gaddooma meesha dadka ka gaddoomi, dambi-dhaafna
                    waydiista Eebbe, Ilaahay waa dambi dhaafe naxariistee.</li>
            </ol>
            <p>Bilaha Xajka waa Soonfur, Sidataal iyo Tobanka Arafo (DuJ-Xija),
                ciddii xarmata Xajna waa ka reeban tahay inay xaaskiisa is arkaan
                (isu-tagid), sidoo kale waa reeban yihin xumaan iyo dambi iyo fisqi,
                inkastooy xumaantu reeban tahay had iyo jeer haddana way kasii daran
                tahay waqtiga Xajka, murankuna waa reeban yahay Xajka, waana in la sahay
                qaato iyadoo la ogyahay in cabsida Eebbe sahay ugu fiican tahay, ceebna
                ma aha in ganacsi xalaal ah lagu sameeyo Xajka, waana Eebbe in aad loo
                xusaa, kibirka iyo isla-waynidana layska jiro, waxaana sugnaatay,
                “Ruuxii xajiya oon tagid iyo fisqi la imaan wuxuu noqdaa isagoo dambi ka
                ah siday hooyadii ku dhashay.” Waxaa wariyey Muslim iyo Bukhaari.
                Al-Baqarah (197-199)</p>
            <ol start="200" type="1">
                <li>Markaad gudataan camalkiina xusa Eebbe saad u xustaan aabbayowgiin
                    ama si ka daran u xusa, dadka waxaa ka mid ah kuwo dhihi, “Eebbow na sii
                    adduunka wanaag,” aan kuna lahayn Aakhiro qayb.</li>
                <li>Waxaana ka mid ah dadka kuwo dhihi, “Eebbow na sii adduunka wanaag,
                    Aakhirana nasii wanaag, nagana dheeree cadaabka Naarta.”</li>
                <li>Kuwaasi waxay mudan qayb waxay kasbadeen, Eebbana waa degdegtaa
                    xisaabtiisu.</li>
                <li>Xusa Eebbe maalmo la yaqaanno [iidda Carafo dabadeed], ciddiise
                    dagdagta laba maalmood dhexdood ma saarra dambi korkiisa, ruuxii dib
                    marana ma saarra dambi korkiisa ciddii dhawrsata, ka dhawrsada Eebbe,
                    ogaadana in xaggiisa laydiin soo kulmin.</li>
            </ol>
            <p>Xusidda Eebbe yaa wax walba ka horreysa kana wanaagsan, waana in
                Eebbe wanaagga Aakhiro iyo adduunba la waydiistaa een adduun un lagu
                gaabsan, illeen Eebbaa wax walba xisaabiyee waana in Eebbe aad loo xuso
                ayaamaha ciiddda Arrafo ka dambeeya. waxaa sugnaatay inuu Nabigu
                (naxariis iyo nabadgalyo Eebbe korkiisa ha yeelee) ku ducaysan jiray,
                “Eebbow na sii adduunka wanaag Aakhirana wanaag nagana dhawr cadaabka
                Naarta.” Al-Baqarah (200-203)</p>
            <ol start="204" type="1">
                <li>Dadka waxaa ka mid ah mid ku yaab galin hadalkiisu noloshan adduun,
                    maragna gashay Eebbe waxa qalbigiisa ku sugan, isagoo dood badan.</li>
                <li>Markuu jeedsadana, socda dhulka fasaad darteed iyo inuu halligo
                    beeraha iyo faracaba, Eebbana ma jecla fasaadka.</li>
                <li>Marka loo dhoho ka dhawrso Eebbana waxaa qabata isla-weyni dambi
                    dartiis, waxaa ku filan Jahannamo iyadaana u xun gogol.</li>
                <li>Dadkana waxaa ka mid ah mid ku gadi naftiisa dalab raalli ahaanshaha
                    Eebbe, Eebbana waa u naxariistaha addoomada.</li>
            </ol>
            <p>Hadal macaan iyo uur xun oo is khilaafsan waa calaamadaha dadka xun
                ee fasaad iyo xumaan la socda dhulka, saas oo kale doodda, muran badnida
                iyo Xaqa iska kibrinta. Waase in lagu dadaalo raalli ahaanshaha
                Eebbe.</p>
            <p>Saciid waxaa laga wariyay, “Kutubta qaarkeed waxaa ku sugan addoomada
                waxaa kamid ah kuwa carrabkoodu ka macaan yahay malab, qalbigooduna ka
                khadhaadhyahay dacar, waxay xidheen maryo suuf ka jilicsan, kuna gatay
                adduunka Diinta. Eebbana wuxuu yidhi, ‘Waynideeydaan ku dhaartee waxaan
                ku diri fidmo wareerisa.’” Markasuu yidhi Maxamad binu Kacab, “Waxaa
                laga heli Qur’aanka.” Markaasuu Siciid yidhi, “Xagee?” Wuxuuna akhriyay,
                “Dadka waxaa kamid ah…” Al-Baqarah (204-207).</p>
            <ol start="208" type="1">
                <li>Kuwa Xaqa rumeeyow, u gala Islaamka dhammaan [kuna camal fala] hana
                    raacina waddooyinka Shaydaanka, wuxuu idiin yahay col cad e.</li>
                <li>Haddaad simbiriiraxataan intuu idiin yimid xujooyin, ogaada in Eebbe
                    yahay adkaade falsan.</li>
                <li>Miyey sugi inuu Eebbe u yimaaddo ciqaabtiisa hoos daruura ah mooyee,
                    iyo malaa’igtu lana xukumo amarka, xagga Eebbaana loo celin
                    umuuraha.</li>
                <li>Waydii Banii Israa‘iil imisaan siinay aayad cad, ciddii baddasha
                    nicmada Eebbe intay u timid, Eebbe ciqaabtiisu waa ku daran tahay.</li>
                <li>Waxaa loo qurxiyey kuwa gaaloobay nolosha dhaw ee adduun, waxayna ku
                    jeesjeesaan kuwa rumeeyey Xaqa, kuwa dhawrsada iyagaana ka sarrayn
                    maalinta Qiyaame, Eebbana wuu arzaaqaa cidduu doono xisaab la‘aan.</li>
            </ol>
            <p>Waa in dadku wada galo Diinta, kuna dhaqmo dhammaanteed, wadiiqadaha
                Shaydaankana laga leexdo, haddii la gafana Eebbe waa awoodle, waana kan
                Qiyaamada kala bixin dadka, xaalkuna u noqon, Banii Israa‘iil waa
                ogyihiin inta xujo u timid, ciddiise diidda nicmada Eebbe oo baddasha
                kuna jeesjeesta Xaqa iyo dadkiisa Eebbe wuu ciqaabi, wuxuuna sara marin
                Xaq-rumeeyaha. Al-Baqarah (208-212)</p>
            <ol start="213" type="1">
                <li>Dadku wuxuu ahaa ummad kaliya, wuxuuna Eebbe u bixiyey Nabiyo u
                    bishaareeya una diga, wuxuuna la soo dajiyey Kitaab Xaq ah, si ay ugu
                    xukumaan dadka dhexdiisa waxay isku khilaafaan, iskumana khilaafin
                    dhexdiisa kuwii la siiyey mooyee intay u yimaadaan xujooyin, xasad
                    dhexdooda ah dartiis, wuxuuna ku hanuuniyey Eebbe waxay isku khilaafeen
                    oo xaq ah idankiisa kuwii rumeeyey, Eebbana waa ku hanuuniyaa cidduu
                    doono Jidkiisa toosan.</li>
                <li>Ma waxaad u maleyseen inaad galaysaan Jannada isagoon idiin imaanin
                    wixii u yimid kuwii tegay ee hore oo kale, waxaa taabtay baahi iyo
                    cudur, waana la gilgilay intuu ka dhaho Rasuulku iyo kuwa rumeeyey lana
                    jira, “Waa goorma gargaarka Eebbe?” Gargaarka Eebbana waa
                    dhawyahay.</li>
            </ol>
            <p>Dadku Xaquu ku kulansanaa intay iska khilaafaan xasad dartiis,
                wuxuuse Eebbe hanuuniyey kuwa Xaqa rumeeyey. Jannada ciyaar laguma helo
                iyo imtixaan la’aan. Waxaa sugnaatay in Nabigu yidhi (naxariis iyo
                nabadgalyo Eebbe korkiisa ha yeelee), “Eebbaan ku dhaartee wuu taam
                yeeli Ilaahay Diintan inta ruuxu ka tago Sancaa oo aado Xadramuut,
                isagoon ka yaabayn Eebbe mooyee iyo waraabaha adhigiisa, waxaase tihiin
                qawm degdegi.” Al-Baqarah (213-214)</p>
            <ol start="215" type="1">
                <li>Waxay ku warsan maxay bixiyaan, waxaad dhahdaa waxaad bixisaan oo
                    khayr ah waxaa mudan labada waalid, qaraabada, agoonta, masaakiinta iyo
                    socdaha. Waxaad fashaanna oo khayr ah Eebbe waa ogyahay.</li>
                <li>Waxaa laydinku waajibiyey dagaal idinkoo neceb, waxaa laga yaabaa
                    inaad nacdaan wax, isagoo khayr idiin ah, waxaana laga yaabaa inaad
                    jeclaataan wax isagoo shar idiin ah, Eebbaa wax og idinkuse ma
                    ogidin.</li>
            </ol>
            <p>Waa in wax la sadaqaysto waxna la baxsadaa dadkana loo naxariisto
                gaar ahaan labada waalid, qaraabada, agoonta, masaakiinta iyo dadka
                musaafurka ah, Diinta Islaamkuna waa Diin naxariis iyo xidhiidhin, waana
                inay saas gartaan Muslimiintu kuna dhaqmaan, tan kale waxaa lagu waajib
                yeelay Muslimiinta inay Jidka Eebbe ku dagaallamaan, maxaa yeeley waxaa
                loo baahan yahay caddaalad, nabadgalyo, sinnaan iyo barwaaqo kuwada
                noolaansho, intaasna waxaa laga helaa Diinta Islaamka sida ka muuqatay
                socodka taariikhda, saas darteed ciddii ka hortimaadda socodkaas waa in
                laga leexiyo, tanse la dhaho Jahaadku ma is-daafac baa mise waa weerar
                waa ruuxaan garanin macnaha Jahaad, Jahaadkuna waa ka guda wayn yahay
                dagaal, oo waxaaba jira Jahaad aan dagaal ahayn, waana arrin cadawga
                Islaamku keeneen, Muslimiintuna qaarkeed si niyad sami ah ugu kala
                jabeen iyagoo fili inay Diinta daafici Jahaadkuse waa ka waasacsan yahay
                difaac iyo weerar, halkanna kuma faahfaahin karro. Al-Baqarah
                (215-216)</p>
            <ol start="217" type="1">
                <li>Waxay ku warsan dagaalka bisha xurmaysan [Rajab iyo wax la mid ah],
                    waxaad dhahdaa dagaalku dhexdiisa waa wayn yahay, ka celinta Jidka Eebbe
                    iyo ka gaalowgiisa iyo Masaajidka Xurmeysan iyo ka bixinta ehelkiisa
                    yaase kaga wayn Eebbe agtiisa, gaalaynta dadka yaana ka wayn dilka, kama
                    tagaan gaaladu inay idinla dagaallamaan intay idinka celiyaan Diintiinna
                    hadday karaan, ruuxii ka riddooba Diintiisa oo dhinta isagoo gaal ah
                    kuwaasi waa kuwa buray camalkoodu adduun iyo aakhiraba, kuwaasina waa
                    Naarta ehelkeeda, wayna ku waari dhexdeeda.</li>
                <li>Kuwa rumeeyey Xaqa iyo kuwii hijrooday ee ku jahaaday Jidka Eebbe
                    kuwaasi waxay rajayn naxariista Eebbe, Eebbana waa dambi-dhaafe
                    naxariista.</li>
            </ol>
            <p>Diinta Islaamku ma aha Diin dagaal iyo dhiig daadis, hase yeeshee ma
                aha Diin dulli iyo xadgudub iyo gardarro qaadan iyo in lagu soo duulo
                xeradeeda, illeen waa dullowday ummad loogu soo duulay gurigeedee, tan
                kale gaalnimada yaa ka weyn bilaha xurmada leh oo la dagaallamo, gaalana
                ma dayso Muslim intay ka gaalayso hadday karaan, waana cid khasaartay oo
                ehlu-Naar ah cid gaalnimo ku dhimatay (Eebaa laga magangalaye), waxaase
                khayr iyo naxariis rajayn kuwa Xaqa rumeeya ee xumaanta ka fogaada Jidka
                Eebbana ku jahaada. Al-Baqarah (217-218)</p>
            <ol start="219" type="1">
                <li>Waxay ku waydiin khamrada iyo qamaarka, waxaad dhahdaa waxaa ku
                    sugan dhexdooda dambi weyn, iyo wax nafci ah, dambigooda yaana ka weyn
                    nafcigooda, waxayna ku waydiin maxay bixiyaan, waxaad dhahdaa [bixiya]
                    saa‘idka, saasuuna Eebbe idinku caddayn aayadihiisa waxaadna mudan
                    tihiin inaad fikirtaan.</li>
                <li>Adduun iyo aakhiraba [inaad ka fikirtaan], waxayna ku waydiin
                    agoonta, waxaad dhahdaa wanaajintooda yaa khayr badan, haddaad
                    dheehdaana waa walaalihiin, Eebbana waa ogyahay cidda wax fasaadin iyo
                    kan hagaajin, hadduu doono Eebbana wuu idin dhibi lahaa, Eebbana waa
                    adkaade falsan.</li>
            </ol>
            <p>Khamradu waa wax xun siduu garan ruuxii caqli leh, maxaa yeelay waxay
                ka qaaddaa ruuxa garaadka oo dadku kaga duwan yahay xoolaha, Diinta
                Islaamkuna waa reebtay cabbiddeeda inkastoo tartiib tartiib loo xaaraam
                yeeley, sidoo kale waxaa xaaraan ah qamaarka oo ah cunid xaq darro ee
                xoolo dad kale taasina kuma bannaana Diinta Islaamka waana in la fikiraa
                oo wax la gartaa, lana sadaqaysto gaar ahaan dheeraadka, laguna dadaalo
                dhaqaalaynta agoonta haddaad dheehdanna dhib kuma jiro, isagoo Eebbe
                kala ogyahay kan wax hagaajin iyo kan fasaadin. Al-Baqarah (219-220)</p>
            <ol start="221" type="1">
                <li>Ha guursanina haweenka mushrikaadka ah, intay ka rumeeyaan, addoon
                    rumaysan Xaqa yaa ka khayr roon mid mushrikad ah [Eebbe la wadaajisay
                    cibaada] haba idin yaab galiso, hana u guurinina ragga mushrikiinta ah
                    intay ka rumeyn, addoon rumeeyey Xaqa yaa ka khayr badan mid mushrik ah
                    haba idin yaab galiyee, kuwaasu waxay idiin ku yeedhi Naarta, Eebbana
                    wuxuu idiin ku yeedhi Janno iyo dambi-dhaaf idinkiisa, wuxuuna u caddayn
                    aayaadkiisa dadka si ay u xusuustaan.</li>
                <li>Waxay ku waydiin caadada [haweenka], dheh waa dhib [wasakh] ee ka
                    fogaada meesha caadada, hana u dhawaanina intay ka daahir noqon, markay
                    daahir noqdaan uga taga meeshuu idin faray Eebbe, Ilaahayna wuxuu jecel
                    yahay kuwa tawbada badan, wuxuuna jecel yahay kuwa is-daahiriya.</li>
                <li>Haweenkiinnu beer bay idiin yihiin ee ugu taga beertiinna saad
                    doontaan [oo bannaan], una hor marsada naftiinna [wanaag], Eebbana ka
                    dhawrsada, ogaadana inaad la kulmaysaan Eebbe una bishaaree
                    mu’miniinta.</li>
            </ol>
            <p>Gaaladaan Kitaab lahayn waxaa xaaraan ah in lays guursado, gaaloo
                dhanna waa ka reeban tahay haweenay Muslim ah. Haweenkana waa inaan loo
                tagin waqtiga caadada, illeen waa xaaraane, waxaase xalaal ah meesha
                Eebbe xalaaleeyey markay daahir noqdaan. Haweenkuna waa beer oo kale,
                waana in looga tago meesha Eebbe banneeyey. Wanaag iyo khayrna la
                hormarsado lana ogaado in Eebbe lala kulmi, lagana dhawrsada, loona
                bishaareeyo mu‘miniinta. Al-Baqarah (221-223)</p>
            <ol start="224" type="1">
                <li>Ha uga yeelina Eebbe kabdhood dhaartiinna adinkoon samo-falayn oo
                    dhawrsanayn, oo hagaajineyn dadka dhexdiisa, Eebbena waa maqle wax
                    og.</li>
                <li>Idiin ma qabanayo Eebbe dhaar qasad la‘aaneed, wuxuuse idiin qaban
                    waxay kasbatay quluubtiinnu, Eebbana waa dambi dhaafe dul badan.</li>
                <li>Kuwa ka dhaarta haweenkooda [tan iyo muddo] waxaa la sugi afar
                    bilood, hadday ka noqdaanna Eebbe waa dambi dhaafe naxariista.</li>
                <li>Hadday goostaan furidna Eebbe waa maqle oge ah.</li>
                <li>Haweenka la furayna waxay sugi naftoodu saddex daahir, mana u
                    bannaana inay qariyaan waxa Eebbe ku abuuray makaankooda hadday yihiin
                    kuwo rumeeyey Eebbe iyo maalinta dambe. Raggoodaana ku xaq badan soo
                    celintooda, arrintaas [cidadaas dhexdeeda] hadday doonaan wanaag.
                    Haweenkuna waxay leeyihiin wax la mid ah waxa korkooda ah si fiican,
                    raggase waxaa ugu sugnaa korkooda darajo [dheeraad], Eebbana waa adkaade
                    falsan.</li>
            </ol>
            <p>Ma habboona in Eebbe si fudud loogu dhaarto had iyo jeer iyo inaan
                wanaag la falin, dhaartiise carrabku xado Eebbe uma qabto, waxaase laysu
                qaban tan la niyoodo, kuwa ku dhaarta inay taabanayn haweenkooda waxaa
                la sugi afar bilood, hadday oofiyaan waa wanaag, haddii kale waa inuu
                furo. Haweenka la furana waxay tirsan saddex daahirnimo iyagoon qarinayn
                waxa uurkooda ku jira, wayna isku xaq leeyihiin labada dhinac inkastoo
                tan raggu badan tahay. Al-Baqarah (224-228)</p>
            <ol start="229" type="1">
                <li>Furiddu waa labo jeer, intaas kadib ama waa haysasho fiican, ama sii
                    dayn fiican, mana bannaana inaad ka qaadataan waxaad siiseen wax, inay
                    ka cabsadaan inayan oogin xuduudda Eebbe mooyee, haddaad ka cabsataan
                    inayan oogin xuduudda Eebbe wax dhib ah ma saarro korkooda waxay isku
                    furato, taasi waa xuduudda Eebbe ee ha tallaabina, ruuxii tallaaba
                    xuduudda Eebbe kuwaasi waa daalimiinta.</li>
                <li>Hadduu furo uma bannaana kadib intay ka guursato nin kale, hadduu
                    [kaasi] furana dhib ma saarra hadday is ceshadaan [is-guursadaan] hadday
                    u malayn inay oogi xuduudda Eebbe, taasi waa xuduudda Eebbe wuxuuna u
                    caddayn ciddii wax og.</li>
            </ol>
            <p>Guurka waxaa looga dan leeyahay in lagu dhiso guri fiican oo ka
                abuurmo qoys wanaagsan, Islaamkuna ma jecla in la dumiyo gurigaas, saas
                darteed yuu furitaanku u noqday wax Eebbe u cadhoodo, ha yeeshee hadduu
                noqdo lagama maarmaan waa in si quruxsan laysu furaa, xoolo xaq darrana
                la kala cunin, waxaana roon inuusan is-raacinin dalaaqaha, waxaa laga
                yaabaa in wax dib kasoo cusboonaadee, inay haweenaydu xoolo ku gadato
                dalaaqdana waa bannaan tahay, mar hadday dalaaqdoo dhan ku kala tagaanna
                ma bannaana inay isa soo ceshadaan haddaan nin kale guursan oosan furin,
                kaasoon maxlal ahayn. Anas binu Maalik waxaa laga wariyey inuu yidhi,
                “Nin baa u yimid Nabiga (naxariis iyo nabadgalyo Eebbe korkiisa ha
                yeelee) wuxuuna yidhi, ‘Rasuulka Eebbow, wuxuu sheegay Eebbe furidda
                laba jeer ee aaway tii saddexaad?’ Wuxuuna yidhi, ‘Haysasho fiican ama
                siidayn fiican.’” Al-Baqarah (229-230)</p>
            <ol start="231" type="1">
                <li>Haddaad furtaan haweenka oy gaadhaan muddadooda u haysta si fiican
                    ama u siidaaya si fiican, hana u haysanina inaad dhibtaan si aad u
                    xadgudubtaan, ruuxii fala sidaas wuxuu dulmiyey naftiisa, ee ha ka
                    yeelina aayaadka Eebbe jeesjees, xusuustana nicmada Eebbe ee korkiinna,
                    iyo wuxuu ku dejiyey korkiina oo Kitaab iyo xikmad ah [Sunnada], wuu
                    idinku wacdoon Eebbe Qur’aanka, ee ka dhawrsada Eebbe, ogaadana in Eebbe
                    wax kasta ogyahay.</li>
                <li>Haddaad furtaan haweenka oo ay gaadhaan muddadooda ha u diidina inay
                    guursadaan nimankooda hadday raalli isu noqdaan si fiican, arrintaasu
                    waa mid la idinku waanin ciddii idinka mid ah oo rumayn Eebbe iyo
                    maalinta dambe, saasaana idiin wanaagsan oo idiin nadiifsan, Eebbana waa
                    ogyahay idinkuna ma ogidin.</li>
            </ol>
            <p>Xaq ma aha mana habboona in haweenka la dhibo, waa in si fiican laysu
                qabaa ama si fiican loo kala tago, mase bannaana in loo xajisto si loo
                dhibo, saasina waa tacaddi iyo gardarro iyo ku ciyaarid aayadaha Eebbe,
                waana inaan la halmaamin nicmada Eebbe oo ah Qur’aanka iyo Sunnada
                Nabiga, waana in xumaanta laga dhawrsado, mar hadday laba ruux is
                furaanna ma habboona in la cidhiidhiyo haweeneyda loona diido inay
                guursato ninkay isku raalli noqdaan, waxaana arrintaas loo sheegi ciddii
                xaqa rumeysay, Eebbe iyo Qiyaamada. Al-Baqarah (231-232)</p>
            <ol start="233" type="1">
                <li>Waalidaadka [hooyooyinku] waxay nuujin carruurtooda labo sano oo
                    dhammaystiran, ciddii doonta inay taam yeesho nuugidda, kan wax loo
                    dhalayna waxaa saaran cunnadooda iyo arradbaxooda si fiican, laguma
                    dhibo naf waxayna awoodin, laguma dhibo hooyo ilmaheeda dartiis, [lamana
                    dhibo] aabbo ilmihiisa dartiis, kan wax dhaxlaya waxaa saaran taasoo
                    kale, hadday doonaan gudhin iyagoo raalli ah iyo wadatashi dhib ma
                    saarra korkooda, haddaad doontaan inaad ka nuujin dalabtaan
                    carruurtiinna [haweeney kale] dhib korkiinna ma saarra haddaad u
                    dhiibtaan waxaad bixinaysaan si fiican, ka dhawrsada Eebbe, ogaadana in
                    waxaad camal falaysaan Eebbe arko.</li>
            </ol>
            <p>Nuujinta Ilmaha waa arrin muhiim ah oo loo baahan yahay inay hooyadu
                fasho hadduusan jirin wax garowsha ah, aabbahana waxaa saaran masruufka
                iyo arradbaxa hooyada, iyadoo Eebbe cidna ku mashaqaynin wuxuusan karin,
                mar kastooy isku oggolaadaan in la gudhiyana waxba kuma jabna haddaan
                hooyo, aabbe iyo ilmaha midna lagu dhibayn, hadday cid kale nuujiso dhib
                ma leh haddii si fiican xuquuqda laysu siiyo, iyadoo Eebbe laga
                dhawrsan, lana ogyahay in Eebbe arko waxa la fali. Nabiguna (naxariis
                iyo nabadgalyo Eebbe korkiisa ha yeelee) wuxuu yiri, “Wax ma xaaraan
                yeesho nuugitaan labo sano dhexdeed ahayn.” Al-Baqarah (233)</p>
            <ol start="234" type="1">
                <li>Kuwa la oofsado [dhinto] oo idin kamid ah oo ka taga haween waxay
                    sugi [ciddo] naftoodu afar bilood iyo toban bari, markay gaadhaan
                    muddadoodana wax dhib ah idinkama saarra waxay ku falaan naftooda si
                    fiican, Eebbana waxaad falaysaan waa ogyahay.</li>
                <li>Dhib [dambi] korkiinna ma aha waxaad sarbeebtaan oo hadal haween ah
                    [doonid] ama aad ku qarisaan naftiinna, Eebbe waa ogyahay inaad
                    sheegaysaan haweenkaas, laakiin hawgu yaboohina qarsoodi inaad
                    dhahaysaan hadal fiican mooyee, ha goynin [ha u qasdina] xidhidda guurka
                    intuu ka gaadho kitaabku [ciddadu] waqtigooda, ogaadana in Eebbe ogyahay
                    waxa naftiinna ku sugan ee ka digtoonaada, ogaadana in Eebbe dambi
                    dhaafe dulsan yahay.</li>
                <li>Dhib ma saarro korkiinna haddaad haweenka furtaan idinkoon taaban
                    ama u qadarin meher, ugu deeqa kii hodona qaddarkiisa, kan cidhiidhyanna
                    qaddarkiisa, waa raaxayn wanaag ah oo xaq ku ah kuwa dhawrsada.</li>
            </ol>
            <p>Waxaa Eebbe jideeyey in haweenka laga dhinto sugaan muddo ah afar
                bilood iyo toban bari, markay muddadaas dhammeystaanna waxba korkooda ma
                aha hadday guursadaan si wanaagsan, muddadaas ay ciddada ku jirtona ma
                habboona in guur loo caddeeyo si dul mar ah mooye, mana aha in guurkooda
                la goosto intay muddadu ka dhammaan, tan kale haddii la furo haweenay
                aan la taaban meherna loo sheegin wax meher ah ma waajibayo, wuxuuse
                bixin mutco gacan maris uun iyo awoodiis, waana arrin xaq ah, waxaana
                sugnaaday, “Inayna bannaanayn inay haweeney Xaqa rumeysan isu basaasiso
                qof saddex maalmood wax ka badan, ninkeeda oy afar bilood iyo toban bari
                u tirsan mooyee.” Al-Baqarah (234-236)</p>
            <ol start="237" type="1">
                <li>Haddaad furtaan haweennka taabasho ka hor idinkoo wax [meher ah] u
                    qaddaray waxay mudan kala badhka waxaad qaddarteen, inay cafiyaan mooyee
                    ama uu cafiyo midka gacantiisu xidhidda nikaaxu ku jiro [waa ninka ama
                    waliga], haddaad iska cafisaan yaa u dhowse dhawrsashada, hana
                    halmaamina fadliga [dheeraadka] dhexdiina ah, Eebbana waxaad camal
                    falaysaan wuu arkaa.</li>
                <li>Xifdiya [ilaaliya] salaadaha iyo salaadda dhexe [sharafta badan,
                    Casarka] una istaaga dar Eebbe idinkoo adeeci [khushuuci].</li>
                <li>Haddaad cabsataan, tukada idinkoo lug ah ama saaran gaadiid, markaad
                    aamin noqotaan xusa Eebbe siduu idiin baray wax aydaan aqoonin [caadi u
                    tukada].</li>
            </ol>
            <p>Haddii la furo haweeney aan la taabanin meherna loo sheegay waxay
                mudan meherka nuskiis. inay cafido ama ninku cafiyo inta kale ama
                waaligeedu cafiyo mooyee. Inaan wanaagga la halmaamin yaana khayrku ku
                jiraa, ileen Eebbe waa wax walba arkee. Tan kale waa in Eebbe lagu
                xidhnaado, saladdana la ilaaliyo gaar ahaan salaadda Casar, Eebbana si
                dhab ah loo adeeco. Haaddii cabsi iyo dagaal jirana waxaa loo tukan
                sidii fududaata, marka la aamin noqdana waxaa loo tukan si caadi ah.
                Waxaa sugnaatay in Nabigu (naxariis iyo nabadgalyo Eebbe korkiisa ha
                yeelee) yidhi, “Maalintii (godka) waxay naga shuqliyeen salaaddii dhexe
                (sharafta lahayd) Casarka, Eebbe ha ka buuxiyo quluubtooda iyo
                guryohooda Naar.” Wuxuuna tukaday Maqribka iyo Cishaha dhexdooda. Waxaa
                wariyay Bukhaari iyo Muslin iyo kuwa kale. Al-Baqarah (237-239)</p>
            <ol start="240" type="1">
                <li>Kuwa la oofsado [dhinto] idin kamid ah kana taga haween dardaaranka
                    haweenkoodu waa u raaxayn tan iyo sano iyagoon la bixinayn, haddayse
                    baxaan dhib [dambi] ma saarra korkiinna waxay ku falaan naftooda oo
                    wanaag ah, Eebbana waa adkaade falsan.</li>
                <li>Kuwa la furo waxaa u sugnaaday gacan maris [mataac] si fiican,
                    waxayna ku tahay xaq kuwa dhawrsada.</li>
                <li>Saasuuna Eebbe idiinku caddayn aayaadkiisa inaad kastaan
                    darteed.</li>
                <li>Ka warran [warkoodu ma kusoo gaadhay] kuwii ka baxay guryahooda
                    iyagoo kumaan ah digtooni geeri darteed, markaas ku yidhi Eebbe dhinta,
                    soona nooleeyey, Eebbana waa saaxibul fadli [dheeraad] dadka korkiisa,
                    dadka badankiisuse kuma mahdiyaan.</li>
                <li>Ku dirira Jidka Eebbe, ogaadana in Eebbe maqli oo ogyahay.</li>
                <li>Waa kuma kan amaah fiican gashan Eebbe, oo uu u labanlaabo,
                    labanlaab badan, Eebbana wuu ku cidhiidhiyaa rizqiga oo u waasiciyaa
                    [cidduu doono], xaggiisaana loo celiyaa dadka.</li>
            </ol>
            <p>Haweenka laga dhinto waa in loo naxariisto, gurigana laga bixinin,
                tan iyo sano, intaas ka dibna siday rabaan oo wanaag ah hadday falaan
                xumaan ma leh, sidoo kale tan la furo waa in la gacan mariyo, illeen way
                barakaceene. Geeri laga cararana wax ma tarto, Eebbana wax walba waa
                awoodaa, ee waa in jidka Eebbe lagu jahaadaa, sadaqo iyo wanaagna la
                hormarsadaa si Eebbe laablaab iyo wanaag inoogu abaal mariyo, illeen
                Eebbaa wax u quudiya cid walba siduu doonee, waxayna ku tusin isu
                naxariisashada iyo Eebbe ku xidhnaanta wanaaggeeda. Al-Baqarah
                (240-245)</p>
            <ol start="246" type="1">
                <li>Ka warran [warkoodu ma ku soo gaadhay] madaxdii Banii Israa‘iil
                    Muuse ka dib markay ku dheheen Nabigoodii, “Noo soo bixi malik [xaakim]
                    oon ku dagaallanno Jidka Eebbe,” wuxuuna yidhi, “Armaad mudan tihiin
                    haddii laydinku faral yeelo dagaalka inaydaan dagaallamin?” Waxayna
                    dheheen, “Maxaanaan ugu dagaallamayn Jidka Eebbe isagoo nalaga bixiyey
                    guryahannagii iyo carruurtannadii [wiilashannadii]?” Markii lagu faral
                    yeelay korkooda dagaalkii wey jeedsadeen, in yar oo kamid ah mooyee,
                    Eebbana waa ogyahay daalimiinta.</li>
                <li>Wuxuuna ku yidhi Nabigoodii, “Eebbe wuxuu idiinku bixiyey Daaluut
                    malik [xaakim].” Waxayna dheheen, “Sidee ugu ahaan xukun korkannaga
                    annagoo ka mudan xukunka, aan lana siinin xoolo waasac ah [badan]?”
                    Wuxuuna yidhi [Nabigii], “Eebbe wuu u doortay korkiinna wuxuuna u
                    siyaadiyey waasacnimo cilmi iyo jidh [xoog], Eebbana wuxuu siiyaa
                    xukunkiisa cidduu doono, Eebbana waa deeq-badane og.”</li>
            </ol>
            <p>Waxay caddayn aayadda hore lagama maarmaanimada in si isku duuban loo
                dagaallamo iyo hoggaan toosan oo isku mid ah, waana waajib marka lagu
                dulmiyo oo guryahaaga iyo carruurtaada lagaa eryo, mana bannaana cabsidu
                markaasoo kale. Tan kale ciddii toosan oo cilmina leh caafimaadna qabta
                yaa mudan inay wax hoggaamiso ee shardi ma aha inuu xoolo badan yahay
                siday maleeyeen dadka qaarkiis, xaalkuse waa akhlaaq iyo Eebbe
                u-dhawaansho. Al-Baqarah (246-247)</p>
            <ol start="248" type="1">
                <li>Nabigoodii wuxuu ku yidhi, “Calaamadda xukunkiisu waa inay u
                    timaaddo Taabuud [sanduuq] oy ku jirto xasilloonida Eebbihiin iyo wax
                    kasoo hadhay waxay ka tageen ehelkii Muuse iyo ehelkii Haaruun oo
                    malaa’igtu xambaari arrintaasna calaamaa idiinku sugan haddaad tihiin
                    mu‘miniin.”</li>
                <li>Markuu la baxay Daaluut askartii wuxuu yidhi, “Eebbe wuxuu idinku
                    imtixaani wabi, ee ciddii ka cabta iga mid ma aha, ruuxaan wax ka
                    dhadhaminna waa iga mid, ruux ku qaata gacanta qaadasho mooyee.” Waxayna
                    ka cabbeen xaggiisa wax yar mooyee. Markuu tallaabay isaga colkii
                    rumeeyay la jiray, waxay dhaheen, “Awood uma lihin maanta Jaaluud iyo
                    colkiisa.” Waxayna dhaheen kuwii yaqiinsanaa inay la kulmi Eebbe,
                    “Badanaa intay koox yari ka adkaatay koox badan idinka Eebbe, ilaahayna
                    wuxuu la jiraa kuwa samra.”</li>
            </ol>
            <p>Aayadahan iyo kuwii ka horreeyeyba waxay ka warrami xaalkii Banii
                Israa‘iil Muuse kadib, iyo qisadii Daaluut oo hoggaaminayey iyo Jaaluud
                oo col gaalo ahaa watay, waxaana calaamadda wanaaggiisa ka mid ahaa in
                Eebbe u soo celiyey sanduuq malaa‘igo xambaarsan tahay oy ku sugan tahay
                wax kasoo hadhay Muuse iyo Haaruun, wuxuuna Daaluut u caddeeyey colka in
                biyo lagu imtixaani ciddii cabtana ayna kamid ahayn, kan cabbinna kamid
                yahay, intii badnaydna cabtay oo khilaaftay amarkii, waxayna ku
                calaacaleen inayn awood u lahayn Jaaluud iyo colkiisa, kuwiise xaqa
                rumeeyey waxay dheheen, “Imisaa cid yari mid badan ka adkaaday idanka
                Eebbe.” Al-Baqarah (248-249)</p>
            <ol start="250" type="1">
                <li>Markay u soo muuqdeen Jaaluud iyo colkiisii waxay dhaheen
                    mu’miniintii Eebbow ku shub korkannaga samir, sugna gomadahannaga,
                    noogana gargaar qawmka gaalada ah.</li>
                <li>Markaasay [mu’miniintii] jabiyeen gaaladii idinka Eebbe, wuuna dilay
                    Daawuud Jaaluud, wuxuuna siiyey Eebbe Daawuud xukun iyo xikmo [nabinnimo
                    iyo cilmi] wuxuuna baray wuxuu doono, hadayan jirin ku reebidda Eebbe
                    dadka qaarkood qaarka [kale], waxaa fasaadi lahaa dhulka, hasa yeeshee
                    Eebbe waa fadli u saaxiib [u deeqe] caalamka.</li>
                <li>Taasi waa aayaadka Eebbe waana kugu akhriyaynaa si xaq ah. Adiguna
                    waxaad kamid tahay kuwa la soo diray [Rasuullada].</li>
                <li>Kuwaasu waa Rasuulladii, waana ka fadilnaa qaarkood qaarka [kale],
                    waxaa ka mid ah kuwo la hadlay Eebbe, wuuna koryeelay qaarkood
                    darajooyin, waxaana siinnay Ciise binu Maryama xujooyin, waxaana ku
                    xoojinnay Ruuxdii daahirka ahayd [Malaku Jibriil]. Hadduu Eebbe doono
                    isma laayeen kuwii ka dambeeyay intay u timid xujooyin kadib, laakiin
                    way is khilaafeen, waxaa kamid ah mid rumeeyay [xaqa], waxaana kamid ah
                    mid ka gaaloobay. Hadduu Eebbe doonana isma laayeen, laakiin Eebbe wuxuu
                    falaa wuxuu doono.</li>
            </ol>
            <p>Waxay ku tusin aayaddu sugnaanshaha mu’miniinta iyo sida Eebbe ugu
                gargaaray, Nabi Daawuudna u sharrifay una dilay Jaaluud, xikmada Eebbana
                waxaa ka mid ah in qaarkood qaar lagu celiyo, Rasuullada Eebbana qaar
                baa qaar ka fadilan, sida Nabiga Muxamed iyo Nabi Muuse iyo Nabi Ciise.
                Al-Baqarah (250-253)</p>
            <ol start="254" type="1">
                <li>Kuwa [Xaqa] rumeeyow, nafaqeeya [bixiya] waxaan idinku arzuqnay
                    qaarkood ka hor imaatin maalin [Qiyaamada] oon gadasho jirin iyo
                    saaxiibtinimo iyo shafeeco [midna], gaaladuna iyaga un baa daalimiin
                    ah.</li>
                <li>Eebbe ilaah [xaq lagu caabudo] aan isaga ahayn ma jiro, waana Eebaha
                    Nool, khalqigana maamula, ma qabato lulmo iyo hurdo [midna], wuxuuna
                    iska leeyahay waxa samooyinka ku sugan iyo dhulka. Waa kuma kan ka
                    shafeeci agtiisa [Eebe] idankiisa mooyee? Wuxuu ogyahay [Eebe] waxa
                    dadka hortooda ah iyo waxa ka dambeeya mana koobaan wax cilmigiisa ah,
                    wuxuu Eebbe doono mooyee, wuuna u waasac noqday kursigiisu samaawaadka
                    iyo dhulka, mana cusleeyo ilaalinteedu, Eebbana waa sarreeye wayn.</li>
            </ol>
            <p>Aayadda hore waxay sugi inay habboon tahay in wax wanaagsan la
                hormarsado Qiyaame ka hor, maxaa yeelay waa maalin aan ganacsi iyo
                saaxiibtinimo iyo shafeeco midna jirin cid Eebbe shafeeco u idmo mooyee,
                gaalana iyaga un baa daalimiin ah. Tan kale aayadda dambe waxaa la
                dhahaa Aayatul Kursi, waxayna ka mid tahay aayadaha Qur’aanka u weyn,
                waxaana fadligeeda ku soo arooray Xadiithyo badan, waxaana ka mid ah: In
                Nabigu warsaday Ubayi binu Kacab, “Aayaddee u weyn Qur’aanka?” oo uu
                yidhi, “Eebbe iyo Rasuulkiisaa og,” markuu ku celceliyeyna uu yidhi,
                “Aayatul Kursi.” Markaas Nabigu (naxariis iyo nabadgalyo Eebbe korkiisa
                ha yeelee) yidhi, “Ha kuu shifoobo cilmigu Abaa Mundirow!” Waxaa wariyey
                Imaam Axmed. Waxayna kulansatay aayaddu toban arrimood oo muhiim ah oos
                garan ciddii aad u fiirisa oo fahmida. Al-Baqarah (254-255)</p>
            <ol start="256" type="1">
                <li>Ikraah [qasab] ma aha Diinta galiddeedu, hanuunku [iimaanku] waa ka
                    caddaaday [soocan yahay] baadida [gaalnimada] ruuxiise diida daaquut
                    [shayaadiinta iyo xuma-fare wixii ah] oo rumeeya Eebbe wuxuu qabsaday
                    xadhig [guntay] sugan oo adag [Islaamka] oon go‘ayn, Eebbana waa maqle
                    og.</li>
                <li>Eebba waa u gargaaraha kuwa rumeeyey [xaqa], wuxuuna ka bixiyaa
                    mugdiga [gaalnimada] una bixiyaa Nuurka [iimaanka], kuwa gaaloobayna
                    gargaarahoodu waa daaquut [xumaan-fare] wuxuuna ka bixiyaa Nuurka una
                    bixiyaa mugdiga [gaalnimada] kuwaasina waa ehelka Naarta wayna ku waari
                    dhexdeeda.</li>
                <li>Ka warran [warkiisu ma kusoo gaadhay] kii kula murmay [Nabi]
                    Ibraahiim Eebbihiis [waa Namruud] in Eebbe siiyey xukun markuu [Nabi]
                    Ibraahiim yidhi, “Eebbahay waa Nooleeye Dile,” markaa yidhi [gaalkii],
                    “Anba waan nooleeyaa oon dilaa,” markaas [Nabi] Ibraahiim yidhi, “Eebbe
                    wuxuu ka keeni qorraxda Bari ee ka keen Galbeed,” markaasaa la
                    wareeriyey [oo aamusay] kii gaaloobay, Eebbana ma hanuuniyo qawm
                    daalimiin ah.</li>
            </ol>
            <p>Cidna xoog iyo qasab Diinta qalbigiisa laguma galiyo illeen Xaqu waa
                cad yahaye, ruuxiise raaca Diinta Islaamka ee Xaqa ah wuxuu qabsaday
                xadhig adag oon go‘ayn, Eebbana waa gargaaraha mu‘miniinta hanuuniyana,
                Shaydaanna waa gargaaraha gaalada, sida Namruudkii la dooday Nabi
                Ibraahiim markuu kibray oo isla weynaaday sheegtayna awood markii
                dambase ceeboobay oo wareerey oo hadli waayey, saasina waa caadada
                gaalada iyo xumaan-farayaasha, wax nooleys iyo dilse ma aha wuxuu
                sheegtay oo ah inuu labo nin midna gawraco midna siidaayo, ciddii awood
                ku faanta wax haka baddasho xukunka Eebbe iyo khalqigiisa, mana jirto.
                Al-Baqarah (256-258)</p>
            <ol start="259" type="1">
                <li>Ka warran kii maray magaalo iyadoo la duntay darbigeedii [oo cidla
                    ah] markaas yidhi, “Sidee Eebbe u nooleyn middaan dhimasho [kharaab]
                    kadib?” Markaasaa Eebbe dilay boqol sano [qadarkeed] markaasuu soo
                    bixiyey wuxuuna ku yidhi, “Imisaad nagaatay adigoo mayd ah?” uuna yidhi,
                    “Waxaan nagaaday maalin ama maalin qaarkeed,” uu kuna yidhi [Eebbe],
                    “Waxaad nagaatay boqol sano; ee day cuntadaada iyo cabiddaada oon
                    doorsoomin, day dameerkaaga waxaan kaaga yeeleynaa calaamo dadka, day
                    lafaha sidaan u soo koryeeleyno [u nooleyn] una huwinayno hilib.” Markuu
                    u caddaaday xaalku wuxuu yidhi, “Waxaan ogahay in Eebbe wax walba
                    karo.”</li>
            </ol>
            <p>Waxaa la wariyey in nin la dhihi jirey Cuzayr uu maray magaalada
                Baytul Maqdis oo la kharribay, markaas yidhi sidee Eebbe u noolayn
                kharaab kadib, markaas Eebbe dilay soona nooleeyey muddo kadib, tusayna
                qudrada Eebbe iyo siduu wax u nooleeyo, awoodda Eebbana ma aha wax la
                shakiyo ama la fogeysto, cidda Xaqa rumeysana waxaa looga baahan yahay u
                hoggaansanka Eebbe kor iyo hoosba illeen waa wax walba karee. Al-Baqarah
                (259)</p>
            <ol start="260" type="1">
                <li>Xusuuso markuu yidhi [Nabi] Ibraahiim, “Eebbow i tusi sidaad u
                    nooleyso waxa dhinta,” uuna yidhi, “Miyaadan rumeynin [xaqa]?” oo uu
                    yidhi, “Waan rumeeyey laakiin [waxaan doonay] inuu xasilo qalbigaygu,”
                    markaas [Eebbe] yidhi, “Qaad afar shimbirood una iil xaggaaga [jarjar]
                    kadibna yeel buur kasta qayb ka mid ah, markaas u yeedh way kuu imaan
                    iyagoo ordi, ogowna in Eebbe adkaade falsan yahay.”</li>
                <li>Kuwa ku bixiya xoolahooda Jidka Eebbe waxay la mid yihiin xabbad
                    [masago ah] oo bixisay toddobo sabuul, sabuul kastana bixiyey boqol
                    xabbo, Eebbe waa u laablaabaa [ajirka] cidduu doono Eebbana waa
                    deeq-badane og.</li>
            </ol>
            <p>Nabi Ibraahiim wuu rumeysnaa awoodda Eebbe, wuxuuse u warsaday
                xaalkaas in iimaanku u sii kordho, mase aha shaki siduu Nabiguba yidhi
                (naxariis iyo nabadgalyo Eebbe korkiisa ha yeelee], “Annagaa ka mudan
                shaki (Nabi) Ibraahiim markuu yidhi ‘Eebow i tus saad wax u nooleyso.’”
                Bukhaari iyo Muslim. Tan kale cidda wax wanaagsan hor marsata Eebbe wuu
                u laablaabi ajirka sida xabbad masago ah oo dhulka lagu riday oo soo
                bixisa sabuullo badan, waxaana Xadiith ku sugnaaday, “Ciddii ku baxsata
                nafaqo dheeraad ah Jidka Eebbe waxaa loo laablaabi ilaa toddobo boqol oo
                jeer.” Ibnu Cabbaasna wuxuu yidhi, “Jahaadka iyo Xajku waxay dirhamka u
                laablaabaan ilaa toddobo boqol oo jeer.” Al-Baqarah (260-261)</p>
            <ol start="262" type="1">
                <li>Kuwa ku bixiya xoolahooda Jidka Eebbe markaasna raacinin waxay
                    bixiyeen manno iyo dhib waxay ku mudan ajrigooda Eebbahood agtiisa,
                    cabsina korkooda ma ahaato, mana murugoon.</li>
                <li>Hadal wanaagsan iyo dhaafid [saamaxaad] yaa ka khayr badan sadaqo uu
                    raaco dhib. Eebbana waa hodan dul badan.</li>
                <li>Kuwa Xaqa remeeyow, ha ku burinina sadaqadiina manno iyo dhib sida
                    kan u bixiya xoolihiisa is-tuska dadka, aan rumeynin Eebbe iyo maalinta
                    Aakhiro, wuxuuna la mid yahay sida sallax korkiisa carro tahay oo roob
                    badan heley oo ka tagtay isagoo sibibiq ah [madhan], ma karaan kuwaasu
                    wax ka mid ah waxay kasbadeen [ajri kama helaan] Eebbana ma hanuuniyo
                    qawm gaalo ah.</li>
            </ol>
            <p>Wax bixinta iyo sadaqadu waa waxyaalaha waaweyn ee Diinta Islaamku
                fartay, hasa yeeshee waa inaan sheegsheeg iyo ku-maneysi la raacinin,
                sadaqaduna mar hadday tahay dar Eebbe oo is-tustus iyo dhib loo bixinin
                abaalkeedu waa cabsi iyo murugo la‘aan, haddaadan wax bixineyninna waxaa
                wanaagsan hadal fiican, is-tustusna cidhibtiisu waa wax la‘aan, Nabiguna
                (naxariis iyo nabadgalyo Eebbe korkiisa ha yeelee) wuxuu yidhi, “Ma galo
                Jannada caaqa (caasiga waalidka) iyo ka wax ku manaysta (dadka) iyo
                khamri-sameeye, iyo beeniyaha Qaddarka (Eebbe).” Waxaa wariyey Imaam
                Axmed. Al-Baqarah (262-264)</p>
            <ol start="265" type="1">
                <li>Kuwa ku bixiya xoolahooda doonidda raalli ahaanshaha Eebbe iyo
                    yaqiinsi naftooda [khayrka] waxay la mid yihiin beer ku taal meel sare
                    oo helay roob badan, oo markaas keentay cunnadeedii labanlaab hadduusan
                    roob badan helinna uu helo roob yar [shuux], Eebbana waxaad camal
                    falaysaan wuu arkaa.</li>
                <li>Ma jecel yahay midkiin inay u ahaato beer timir iyo canabyo ah oy
                    dareeri dhexdeeda wabiyaal oos ku leeyahay dhexdeeda wax kastoo midho ah
                    ayna hayso dacfi weyni uuna leeyahay carruur tabar yar oo markaas
                    beertii asiibto [ku dhacdo] dabayl daran oo dab wadata oo gubatay
                    beertii? Saasuu Eebbe idiinku caddeeyaa aayaadkiisa si aad u
                    fikirtaan.</li>
            </ol>
            <p>Dar Eebbe oo wax loo bixiyo waxay labanlaabtaa camalka ajrigiisa,
                is-tustuska iyo niyo xumiduna waxay gubtaa camalka sida beerta aayaddu
                tilmaantay iyo siduu ugu baahan yahay ninkii lahaa, waxaana sugnaatay in
                macnaha aayaaddan Cumar warsaday asxaabtii oy dhaheen Eebbaa og, oos
                cadhooday yidhina, “Dhaha ma naqaan ama waan naqaannaa,” markaas Ibnu
                Cabbaas yidhi, “Waa ruux camal fiican falay oo Shaydaan duufsaday.”
                Waxaa wariyey Bukhaari. Al-Baqarah (265-266)</p>
            <ol start="267" type="1">
                <li>Kuwa Xaqa rumeeyow, wax ka bixiya ka wanaagsan waxaad kasbateen, iyo
                    waxaan idinka soo bixinay dhulka, hana u qasdina kan xun inaad wax ka
                    bixisaan, oo idinkuba aydaan qaadateen, inaad indho laabtaan mooyee,
                    ogaadana in Eebbe yahay hodan la mahdiyo.</li>
                <li>Shaydaanku wuxuu idiin yaboohi faqri, wuxuuna idin fari xumaan,
                    Eebbana wuxuu idiin yaboohi dambi-dhaaf iyo fadli, Eebbana waa waasac
                    [deeqdiisu] waxna og.</li>
                <li>Wuxuu siiyaa xikmo cidduu doono, ruuxii la siiyo xikmana waxaa la
                    siiyey khayr badan, wax waantoobo oon kuwa caqliga leh ahayna ma
                    jiro.</li>
            </ol>
            <p>Aayaddan waxay fari in xoolaha xalaasha ee fiican wax laga bixiyo,
                oon ka xun loo soocin bixin iyo Shaydaanku ku cabsi-galin dadka baahi
                iyo faqri, Eebbana u yaboohi dambi-dhaaf iyo dheeraad, cidduu doonana uu
                siin caqli iyo xikmad uu wanaagga ku raaco, waana khayr iyo sharaf wayn,
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Eebbe wuxuu idiin qaybiyey akhlaaqda siduu idiin ku qaybiyey
                arzaaqda, Eebbana wuu siiyaa adduun ruuxuu jecel yahay iyo miduusan
                jecleynba, mase siiyo Diinka miduusan jecleyn, ruuxuu siiyo Diin wuu
                jeclaaday…” Intuu ka dhaho, “Ruuxii ka bixiya xaaraam, ama sadaqeeya
                lama aqbalo, hadduu ka tagana wuxuu ku noqon shay Naareed.” Waxaa
                wariyey Imaam Axmed. Al-Baqarah (267-269)</p>
            <ol start="270" type="1">
                <li>Waxaad bixisaan oo nafaqo ah [sadaqo] amaad ku nadartaan oo nadar ah
                    Eebbe waa ogyahay, daalimiinna gargaare uma sugnaanin.</li>
                <li>Haddaad muujisaan sadaqaadka waa fiican tahay, haddaadse qarisaan
                    ood siisaan fuqarada yaa idiin khayr badan, wuuna asturi Eebbe
                    xumaantiina [dambiga] Eebbana waxaad falaysaan wuu ogyahay.</li>
                <li>Korkaaga ma saarra hanuunintoodu, Eebbaase hanuuniya cidduu doono,
                    waxaad bixinaysaan oo khayr ah naftiinnaa iska leh, umana bixisaan
                    doonid Waji Eebbe mooyee, waxaad bixisaan oo khayr ahna waa laydiin
                    oofin, idinkoon laydin dulmiyeyn.</li>
            </ol>
            <p>Wixii sadaqa ah oo la bixin ama wixii lagu nadro iyo camal walba
                Eebbe waa ogyahay, muujinta sadaqa iyo qarinteeduba waa bannaan tahay,
                waxaase khayr badan qarinteeda, hanuunkana Eebbaa haysta, Nabigana
                waxaan gaadhsiis ahayn ma saarro. Wixii dar Eebbe loo bixiyaana Eebbe
                wuu ka abaalmarin. Waxaana toddobada la hadhayn ka mid ah, “Ciddii
                sadaqo qarsoon bixisa.” Waxaa wariyey Bukhaari iyo Muslim. Al-Baqarah
                (270-272)</p>
            <ol start="273" type="1">
                <li>[Waxaa muta sadaqadaas] fuqarada lagu koobay Jidka Eebbe [Jahaadka]
                    oon karin inay dhulka ku safraan, wuxuuna u malayn kaan ogayn hodan
                    dhawrsanaanta, waxaadse ku garan calaamaddooda, umana waydiiyaan dadka
                    ku celcelin, waxaad bixisaan oo khayr ah Eebbe waa ogyahay [oo ka
                    jazayn].</li>
                <li>Kuwa bixiya xoolahooda habeen iyo dharaarba qarsoodi iyo muuqaalba
                    waxay ku mudan ajirkooda Eebbahood agtiis, cabsina korkooda ma ahaato
                    iyo murug midna.</li>
            </ol>
            <p>Wax bixintu waa lagama maarmaan, waajib ahaatayaa iyo siin kale
                ahaatayaaba, adaygeeda iyo ahmiyaddeeda darteed ayuu Qur’aanku wax badan
                soo celceliyey, Nabiguna (naxariis iyo nabadgalyo Eebbe korkiisa ha
                yeelee) wax badan u faray uguna hanuuniyey, taasina waxay ku tusin in
                Diinta Islaamku tahay Diin xidhiidhin iyo taakulayn, sida fuqarada aan
                shaqaynayn, ee jidka Eebbe ku jahaadi, cidna wax warsanin loona
                malaynayn fuqaro, oyse ka muuqato dhibaato, Rasuulkuna (naxariis iyo
                nabadgalyo Eebbe korkiisa ha yeelee) wuxuu yidhi, “Ruuxii is dhawra
                Eebbaa dhawra, ruuxii is hodan yeelana Eebbaa hodmiya, ruuxii wax
                waydiista isagoo hanta wax la eg shan wiqiyadoodna wuxuu u waydiiyey
                dadka celcelin.” Waxaa sheegay Imaam Axmed. Al-Baqarah (273-274)</p>
            <ol start="275" type="1">
                <li>Kuwa cuna ribada kama istaagaan [qubuurahooda] siduu u istaago mid
                    la dhici Shaydaan taabashadiis mooyee, waxaana ugu wacan arrintaas inay
                    dhaheen, “Baycu [gadashadu] waa sida ribada.” Wuu banneeyey Eebbe bayca
                    [gadashada] wuxuuna xarrimay ribada, ruuxuu u yimaado waano Eebbihiis oo
                    reebtooma wuxuu mudan wixii horreeyey, amarkiisana waxaa [loo bandhigi]
                    Eebbe, ruuxiise ku noqda [ribada] kuwaasu waa asxaabta [ehelka] Naarta
                    wayna ku waari dhexdeeda.</li>
                <li>Wuxuu tiraa Eebbe ribada wuxuuna badiyaa [barakeeyaa] sadaqooyinka,
                    Eebbana ma jecla gaalnimo-badane dambi badan dhammaantiis.</li>
            </ol>
            <p>Diinta Islaamku waa Diin fari xalaal cunka, shaqada fiican iyo
                is-taakulaynta, mana oggola xaaraan cunka, is-khayaamidda iyo dulmiga,
                ribaduna waa xoolaha dadkoo xaq-darro iyo dulsaar lagu cuno, waxaana
                lagu ciqaabi dhidhicid sida ruux waalan Qiyaamada, Cadaab iyo
                barako-darro, illeen Eebbe kala gadashaduu banneeyaa, ribadana wuu
                xarrimaa, mana aha siday gaaladu sheegeen in bayca iyo ribadu isku mid
                yihiin. Rasuulkuna (naxariiis iyo nabadgalyo Eebbe korkiisa ha yeelee)
                wuxuu yidhi, “Waxaan u imid habeenkii la dheelmay qaar calooshoodu tahay
                sida guryo oo abeesana dhex socoto, waxaana dhahay ‘Waayo kuwaasi
                Jibriilow?’ Wuxuu yidhi, ‘Kuwaasi waa kuwa cuna ribada.’” Waxaa wariyey
                Imaam Axmed. Ibnu Cabbaas wuxuu yidhi, “Kuwa cuna ribada waxaa lasoo
                bixiyaa Qiyaamada iyagoo waalan oo neefaysan.” Al-Baqarah (275-276)</p>
            <ol start="277" type="1">
                <li>Kuwa rumeeyey Xaqa, oo camal fiican falay, oo oogay salaadda, oo
                    bixiyey zakada, waxay ka mudan ajirkooda Eebbahood agtiisa, wax cabsi ah
                    iyo murugana korkooda ma ahaato.</li>
                <li>Kuwa xaqa rumeeyow, ka dhawrsada Eebbe kana taga waxa hadhay oo ribo
                    ah haddaad mu’miniin tihiin.</li>
                <li>Haddaydaan falin [sidaas] ogaada dagaal Eebbe iyo Rasuulkiisa,
                    haddaad tawbad keentaanna waxaad leedihiin raasa-maalkii xoolihiina, wax
                    dulmin maysaan idinna laydin ma dulmayo.</li>
                <li>Haddii la helo isagoo caydh ah [kan wax lagu leeyahay] hala sugo
                    intay uga fududaato, haddaad sadaqaysataan [ka saamaxdaan] yaa idiin
                    khayr badan haddaad ogtihiin.</li>
                <li>Kana dhawrsada maalinta laydiin soo celin Eebbe, kadibna qof walba
                    loo oofin waxay kasbatay, lamana dulmiyo.</li>
            </ol>
            <p>Ciddii xaqa rumeysa oo camal fiican la timaadda: salaad, zako iyo
                wanaagga kalaba wuu ka helaa abaalkiisa fiican Eebbe agtiisa, isagoon
                cabsi iyo murugo arkayn. Ribadana saan horay u soo sheegnay waa camal
                xun iyo kasab xaaraan ah, mudanna in laga dheeraado, ciddii fashana ha u
                darbado dagaalka Eebbe iyo Rasuulkiisa, maxaadse u malayn cid Eebbe iyo
                Rasuulkiisu la dagaallameen? Ibnu Cabbaas wuxuu sheegay in, “Kan cuna
                ribada lagu dhihi Qiyaamada, ‘U qaado hubkaaga dagaal Eebbe.’” Ribaduna
                waa irrido badan tahay, waana mas’alooyinka aad u adag oy waajib tahay
                dadaal iyo ka fogaanta shakiga. Waana in loo naxariisto cidda daynta
                qabta ee faqiirka ah, intuu ka helana la sugo ama laga saamaxo, iyadoo
                loo darban Qiyaamada illeen Eebbaa loo noqone cid kastana ka abaalmarin
                wuxuu kasbaday isagoon la dulmiyeyn. Al-Baqarah (277-281)</p>
            <ol start="282" type="1">
                <li>Kuwa xaqa rumeeyow, haddaad wax kala daynsataan tan iyo muddo
                    magacaaban qora hana idiin kala qoro dhexdiina qof si caddaalad ah,
                    yuuna diidin qore inuu u qoro siduu wax u baray Eebbe, ha qoro hana u
                    yeedhiyo kan xaqa lagu leeyahay, hana ka dhawrsado Eebbe, yuuna wax ka
                    nuqsaaminin hadduu yahay kan xaqa lagu leeyahay safiih ama tabar yare
                    ama uusan karin inuu yeedhiyo ha u yeedhiyo waligiisu si caddaalad ah,
                    maragana ka yeela laba marag oo rag ah, haddaan laba nin la helinna nin
                    iyo laba haweenood ka raalli tihiin marag ahaan [laga yaabo] inay midi
                    halmaanto oo tan kale xusuusiso, yeyna diidin maraggu haddii loo yeedho,
                    hana ka daalina inaad qortaan wax yar iyo wax waynba tan iyo muddadiisa,
                    saasaa ku caddaalad badan Eebbe agtiisa una sugan maragga una dhaw inaan
                    la shakiyin, inay tahay tijaara [ganacsi] joogta aad maamulaysaan
                    dhexdiina oo korkiinna dhib [dambi] ma aha inaydaan qorin, marag u yeela
                    haddaad wax kala gadanaysaan, yaana la dhibin qore iyo marag midna,
                    haddaad fashaan waa faasiqnimadiinna, ka dhawrsada Eebbe wax buu idin
                    bariye, Eebbana wax kasta waa ogyahay.</li>
            </ol>
            <p>Aayaddan waa aayad wayn, waxayna faraysaa in la qoro wixii la kala
                daynsan, maragna loo yeelo, si caddaalad loo gaadho wax shaki ahna u
                dhicin, waxay kaloo fari in maragga, qoraha iyo kan daynta qaadanba
                dhabta iyo caddaalada ku dadaalaan, wax dhib ahna aan laysu gaysan,
                haddii cidda daynta qabta wax yeedhin waayo yari ama safiihnimo ama
                tabar yari awgeed waxaa tawallin waligiisa, waxaa sugnaatay in Nabigu
                galay magaalada Madiino iyagoo isu hor marin wuxuuna yidhi, “Ciddii
                salaf hormarin samaysa ha ku hor mariso beegid la yaqaan iyo miisaan la
                yaqaan tan iyo muddo la yaqaan.” Waxaa wariyey Bukhaari iyo Muslim.
                Al-Baqarah (282)</p>
            <ol start="283" type="1">
                <li>Haddaad safar tihiin oydaan helin qore rahan la qibloodo [ha
                    baddasho qoridda] hadduu qaarkiin aamino qaar ha siiyo kii la aaminay
                    amaanadiisa hana ka dhawrsado Eebbihiisa barbaariyey, hana qarinina
                    maragga, ruuxii qariyana wuu dambaabi qalbigiisu, Eebbana waxaad
                    camal-fashaan waa ogyahay.</li>
                <li>Eebbaa iska leh waxa samooyinka iyo dhulka ku sugan, haddaad
                    muujisaan waxa naftiinna ku sugan ama qarisaan wuu idin ka xisaabin
                    Eebbe, wuuna u dhaafi cidduu doono ama cadaabi cidduu doono, Eebbana wax
                    kasta [oo uu doono] wuu karaa.</li>
            </ol>
            <p>Haddiii safar la yahay oon la helayn qore waxaa la kala qaadan rahan
                (cudhaadh), haddii lays aaminana ha siiyo kii la aaminay ciddii aamintay
                xaqeeda, Eebbana haka yaabo, maragana yaan la qarinin, illeen ciddii
                qarisa wuu dambaabiye, Eebbana waa ogyahay waxaad camal falaysaan.
                Samooyinka iyo dhulka waxa ku suganna Eebbaa iska leh, wax kastood
                fashaanna ama muuji ama qari ee mar walba Eebbe wuu ku xisaabin dadka,
                cidduu doonana wuu u dhaafi tuu doonana wuu cadaabi, illeen wax kasta
                wuu karaayee, Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Eebbe wuxuu yidhi, ‘Hadduu doono addoonkaygu
                xumaan waxba ha uqorina intuu ka falo, hadduu falana mid u qora, hadduu
                wanaag doono ka dibna falin u qora wanaag, hadduu falana u qora toban
                wanaag.’” Waa saxiix. Markay aayaddan soo dagtayna asxaabtii Nabiga aad
                bay u cabsadeen hasa yeeshee Eebbaa sheegay inaan cidna lagu mashaqayn
                waxayan karin, taasina waxay ku tusin caddaaladda iyo naxariista Eebbe,
                kaliya waxaa uun loo baahan yahay toosnaan iyo samo-fal iyo Eebbe
                ku-xidhnaan. Al-Baqarah (283-284)</p>
            <ol start="285" type="1">
                <li>Wuu rumeeyey Rasuulku wixii looga soo dajiyey xagga Eebbihiis,
                    mu‘miniintuna [way rumeeyeen] dhammaanna waxay rumeeyeen Eebbe,
                    malaa’igtiisa, Kutubtiisa iyo Rasuulladiisa, mana kala geynayno mid ka
                    mid ah Rasuulladiisa dhexdooda, waxayna dhaheen waan maqalnay oon
                    adeecnay, dhaafiddaada Eebbahanow, xaggaagaana loo ahaan.</li>
                <li>Kuma mashaqeeyo Eebbe naf waxay awooddo mooyee, waxay mudan waxay
                    kasbatay [oo wanaag ah] waxaana korkeeda ah waxay isu kasbatay [oo
                    xumaano]. Eebbow hanoo qabanin haddaan halmaanno ama gafno, Eebbow ha
                    nagu xambaarin culays saad ugu xambaartay kuwii naga horeeyey, Eebbow
                    hanagu xambaarin [dhibin] waxaanaan awood u lahayn, na cafina oo noo
                    dhaaf noona naxariiso, adaa gargaarahannaga ahe, nooga gargaar qaarka
                    gaalada ah.</li>
            </ol>
            <p>Waxay ku tusin aayadda hore in xaqa aad u yeedhi aad dhab u rumeysid.
                Sida Eebbe u sheegay in Rasuulku iyo mu‘miniintuba rumeeyeen Qur’aanka
                iyo Xaqa Eebbe soo dajiyey. Tan kale waajibnimada rumeynta Eebbe,
                malaa‘igtiisa, Kutubtiisa iyo Rasuulladiisa, oon la kala qaybinin,
                Xaqana la maqloo la adeeco, waxayna caddaysay arkaanta iimaanka
                badideed, aayadda kale waxay caddayn inaan Eebbe ku dhibin addoonkiisa
                wuxuusan awoodin wax kastaba ha ahaadee, naf walbana ay mudan waxay
                kasbato, halmaansho iyo gafna Eebbe uga naxariistay dadka, culayskii
                ummadihii hore saarnaana laga fududeeyey, waxayna ku dhammaatay Suuraddu
                warsi Eebbe cafi, dambi-dhaaf, naxariis iyo ka-guulaysi gaalada.
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Ruuxii akhriya laba aayadood ee Suuradda Baqara u dambeeya
                habeen way ku fillaan.” Waxaa wariyey Bukhaari. Waxaa kaloo Nabigu
                yidhi, “Waxaa laygu soo diray Diin toosanoo fudud.” Al-Baqarah
                (285-286)</p>
            <h2 id="suurat-aali-cimraan">Suurat Aali-Cimraan</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Alif. Laam. Miim. [Waxay ku tusin mucjisada Qur’aanka.]</li>
                <li>Eebbe ilaah kale [xaq lagu caabudo] ma jiro isaga mooyee, ee nool,
                    ee maamula khalqiga.</li>
                <li>Wuxuu kugu dejiyey [Nabiyow] Kitaabka [Qur’aanka] si xaq ah, isagoo
                    u rumeyn wixii ka horeeyey, wuxuuna soo dejiyey Eebbe Tawreed iyo
                    Injiil</li>
                <li>[Waqti] hore iyagoo hanuun u ah dadka, wuxuuna soo dejiyey [Eebbe]
                    Furqaan [Qur’aanka], kuwa ka gaaloobay aayaadka Eebbe waxay mudan cadaab
                    daran, Eebbana waa Adkaade aarsada.</li>
                <li>Eebbana kagama qarsoona korkiisa waxba dhulka iyo samada midna.</li>
                <li>Waana Eebbaha idinku sawira [abuura] riximyada [ilmo-galeenka] siduu
                    doono, Eebbe mooyee ilaah kale [xaq lagu caabudo] ma jiro waana Adkaade
                    Falsan.</li>
            </ol>
            <p>Waxay soo degeen aayadahan mar wafdi ka yimid xagga Najraan sanadkii
                sagaalaad ee Hijrada, waxayna sugi kalinimada Eebbe, noloshiisa,
                awooddiisa, xaqnimada Qur’aanka, inuu u rumeyn Kutubtii hore wixii xaq
                ah, iyo inuu hanuun u yahay dadka, Xaqa iyo baadilkana uu kala bixin,
                ciddii Xaqa diiddana uu ciqaabi, Eebbe wax kaga qarsoonna uusan jirin
                cir iyo dhul midna, siduu doonana uu dadka ugu abuuro uurka hooyo.
                Nawaas binu Samcaan waxaa laga wariyey inuu yidhi, “Rasuulkii Eebbe
                (naxariis iyo nabadgalyo Eebbe korkiisa ha yeelee) wuxuu yidhi, ‘Waxaa
                la keeni Qur’aanka maalinta Qiyaame iyo ehelkiisii ku camal fali jiray,
                isagooy hor socoto Suuratu Baqara iyo Aal Cimraan.’” Aali-Cimraan
                (1-6)</p>
            <ol start="7" type="1">
                <li>Eebbe waa kan kugu soo dejiyey Kitaabka, waxaana ka mid ah aayado
                    sugan [macnahoodu cad yahay] oo ah hooyada Qur’aanka [asalkiisa] iyo
                    kuwa kale oo isu eg, kuwa qalbigoodu leexasho ku jirto waxay raacraacaan
                    kan is-shabaha [isu eg] doonid fidmo [xumaan] iyo doonid ta’wiil [leexin
                    fasir] darteed, wax og fasirka [kaasna] ma jiro Eebbe iyo kuwa ku
                    xididaystay cilmiga mooyee, waxayna dhihi, “Waan rumeynay kaas,
                    dhammaana wuxuu ka ahaaday Eebbeheen agtiisa,” mana waantoobo kuwa
                    caqliga leh mooyee.</li>
                <li>“Eebbow ha iilin quluubtannada intaad hanuunisay kadib, nagana sii
                    agtaada naxariis, adiga un baa bixin-badane ehe.”</li>
                <li>“Eebbow adaa u kulmin dadka maalin darteed [Qiyaamada] oon shaki
                    lahayn,” Eebbana ma baajiyo ballanka.</li>
            </ol>
            <p>Eebbaa Qur’aanka soo dejiyey, isagoo midna macnihiisu cad yahay,
                midna is-shabaho (caddayn) oo u baahan garashadiisu cilmi dheeraad ah,
                mana habboona in Qur’aanka loo leexiyo si aan habbooneyn Xaqna ahayn, si
                loo fidmeeyo loona dhumiyo dadka, waase in dhammaan la rumeeyo
                Qur’aanka, Eebbana la weydiisto ku sugnaanta Xaqa iyo inuusan leexinin
                quluubta, illeen isagaa wax bixiyee, dadkana kulmiya Qiyaamada,
                yaboohana baajineyn. Rasuulka (naxariis iyo nabadgalyo Eebbe korkiisa ha
                yeelee) wuxuu yidhi, “Haddaad aragtaan kuwo ku murmi Qur’aanka waa kuwa
                Eebbe magacaabayee ka digtoonaada.” Imaan Axmed. Wax badan wuxuu ku
                ducaysan jiray Nabigu, “Eebbaha gaddiya quluubtow, ku sug qalbigeyga
                Diintaada.” Waxaa wariyey Ibnu Mardaweyhi. Aali-Cimraan (7-9)</p>
            <ol start="10" type="1">
                <li>Kuwa gaaloobay ugama taraan xoolahoodu iyo carruurtoodu Eebbe
                    xaggiisa waxba, kuwaasina iyaga un baa ah shidaalka Naarta.</li>
                <li>Waa sidii caadadii Fircoon iyo ehelkiisii iyo kuwii ka horreeyey,
                    waxay beeniyeen aayaadkanagii, markaasuu qabtay Eebbe dambigooda
                    dartiis, Eebbana waa daran tahay ciqaabtiisu.</li>
                <li>Waxaad u dhahdaa kuwii gaaloobay waa laydinka adkaan, waxaana
                    laydiin soo kulmin Jahannamo, iyadaana u xun gogol.</li>
                <li>Waxaa idiinku sugan aayad labo kooxood oo kulmay [dagaallamay],
                    kooxu waxay ku dagaallami Jidka Eebbe tan kalana waa gaal, waxayna ku
                    arkaan mu‘miniinta laba jibbaarkood xagga aragtida isha, Eebbana waa ku
                    ayidaa [xoojiyaa] gargaarkiisa cidduu doono, arrintaasna waanaa ugu
                    sugan ciddii arag leh [wax garan].</li>
            </ol>
            <p>Xoolo iyo carruur iyo wax kale toona wax ugama taraan Eebbe agtiisa
                ciddii ku madax-adayga, gaaladana waxay lamid tahay tii Fircoon iyo
                qawmkiisii iyo kuwii ka horreeyey ee Eebbe si daran u qabtay, ciddii
                xoog is-bidda iyadoo gaal ah waxaa uun u dambeyn jab iyo halaag iyo
                galidda Jahannamo, ciddii waana qaadanna ha fiiriso dagaalkii Badar iyo
                in Eebbe u gargaaray mu‘miniintii Xaqa ku dagaallamaysay. Rasuulkuna
                (naxariis iyo nabadgalyo Eebbe korkiisa ha yeelee) yaa istaagay habeen
                Makka wuxuuna yidhi, “Eebbow ma gaadhsiiyey?” saddex jeer. Markaasuu
                Cumar yidhi, “Haa waadna dadaashayood is-dhibtay ood naseexaysay, ee
                Samir.” Markaasuu yidhi Nabigu, “Waxaa sarrayn iimaanka ilaa gaalnimadu
                ku noqoto waddankeedii, waxayna la dhunban rag badda Islaamka.”
                Aali-Cimraan (10-13)</p>
            <ol start="14" type="1">
                <li>Waxaa loo qurxiyey dadka jacaylka waxa naftu doonto oo ah haween,
                    wiilal iyo wax badan oo labanlaaban oo dahab iyo qalin ah, iyo fardo
                    laylyan oo darban, iyo ancaamta [xoolaha nool] iyo beeraha, arrintaasna
                    waa raaxada nolosha adduun, Eebbe agtiisaana noqosho wanaagsan leh.</li>
                <li>Maydiin ka warramaa wax ka khayr roon kiinnaas? Kuwa dhawrsada waxaa
                    ugu sugnaaday Eebbahood agtiisa Jannooyin ay dareeri dhexdeeda wabiyaal
                    iyagoo ku waari dhexdeeda iyo haween la daahiriyey iyo raalli ahaansho
                    Eebbe, Eebbana waa arkaa addoomada</li>
                <li>Ee ah kuwa dhihi, “Eebbow annagu waan rumeynay ee noo dhaaf
                    dambiyadannada nagana dhawr cadaabka Naarta.”</li>
                <li>Ee ah kuwa samra ee runlowga ah, ee adeeca Eebbe, ee wax bixiya, ee
                    dambi-dhaaf warsada aroortii.</li>
            </ol>
            <p>Dabeecadda dadka waxaa ka mid ah inuu jeclaado nolosha adduunka iyo
                waxa laysku qurxiyo oo xoolo, ehel iyo lacagba ah, Eebbe agtiisaase
                wanaag, Jannooyin, ehel nadiif ah iyo rilaha Eebbe jiraan, waxaana mudan
                arrimahaas kuwa Eebbe dambi-dhaaf ka warsada ee ka magangala Naarta, ee
                ku sifooba samir, run-sheeg, daacad, wax-bixin iyo tawbad-keen.
                Ibraahiim binu Xaadib wuxuu ka wariyey aabbihiis inuu yidhi, “Waxaan
                maqlay ruux aroortii ku leh dhinaca masjidka, ‘Eebbow waad i amartay
                waana ku adeecay, waqtiguna waa aroor ee ii dhaaf (dambiga).’ Markaasaan
                dayay illeen waa Ibnu Mascuud Eebbe haka raalli noqdee.” Aali-Cimraan
                (14-17).</p>
            <ol start="18" type="1">
                <li>Eebbe wuxuu qirayaa inaan Eebbe mooyee ilaah kale [xaq lagu caabudo]
                    jirin, malaa’igtuna [way qiri] iyo kuwa cilmiga leh, maamulana
                    caddaalad, Eebbe kale ma jiro isaga mooyee waana Adkaade Falsan.</li>
                <li>Diinta [xaqa ah] Eebbe agtiisa waa Islaamka, ismana khilaafin kuwii
                    la siiyey Kitaabka intuu u yimid cilmi mooyee, xasad [dulmi] dhexdooda
                    ah dartiis, ruuxii ka gaalooba aayaadka Eebbe Ilaahay waa degdeg badan
                    tahay xisaabitiisu [wuu ciqaabi].</li>
                <li>Hadday kula xujaytamaan [murmaan] waxaad dhahdaa, “Waxaan u
                    hoggaamiyey [aniga] iyo inta i raacday wajigayaga Eebbe.” Waxaad ku
                    dhahdaa kuwa la siiyey Kitaabka [ehlu-Kitaabka] iyo ummiyyiinta [wax
                    aqoon], “Ma hoggaansamaysaan? [Hoggaansama]” Hadday hoggaansamaanna way
                    hanuuneen, hadday jeedsadaanna waxaa uun ku saaran gaadhsiin, Eebbana
                    waa arkaa addoomada.</li>
            </ol>
            <p>Kalinimada Eebbe iyo Xaqnimadiisa waxaa qiray Eebbe, malaa‘igta, kuwa
                cilmiga leh. Diinta dhabta ah ee xaqa ahna waa Diinta Islaamka, waxa
                kasoo hadhay waa wax-kama-jiraan, gaaladuna waxay Xaqa u diideen kibir
                iyo xasad, Eebbaana ku ciqaabi, muran iyo doodna looma baahna ee waa in
                Eebbe loo hoggaansamo, dadkoo dhanna waa inay islaamaan, ciddii diiddana
                xil kama saarna Nabiga, wuxuuna yidhi Nabigu (naxariis iyo nabadgalyo
                Eebbe korkiisa ha yeelee), “Nabiyada waxaa loo bixiyey qawmkooda,
                anigase waxaa la ii bixiyey dadka dhammaantiis.” Waxaa wariyey Bukhaari
                iyo Muslim. Waxayna ku tusin aayaddu in Eebbe Rasuulka u diray dadkoo
                dhan, oo ciddaan rumeynin dhuntay tahayna ehelka Naarta. Aali-Cimraan
                (18-20)</p>
            <ol start="21" type="1">
                <li>Kuwa ka gaaloobi aayaadka Eebbe oo u dila Nabiyada xaq-darro oo dila
                    kuwa fara caddaaladda oo dadka kamid ah ugu bishaaree cadaab daran.</li>
                <li>Kuwaasi waa kuwuu buray [hoobtay] camalkoodu adduun iyo Aakhiraba,
                    mana u sugnaan wax u gargaara.</li>
                <li>Ma aragtay [ka warran] kuwii la siiyey qayb kamid ah Kitaabka oo
                    loogu yeedhi Kitaabka Eebbe inuu kala xukumo dhexdooda markaas ay
                    jeedsan koox kamid ah iyagoo diiddan [Xaqa].</li>
                <li>Waxaana ugu wacan inay dheheen, “Mana tabaato Naartu maalmo mooyee,”
                    waxaa ku dhagray Diintooda waxay been abuuran jireen.</li>
                <li>Ee say ahaan markaanu u kulminno maalin aan shaki lahayn, loona
                    oofiyo [dhammeeyo] naf kastaa waxay kasbatay iyagoon la dulmayn?</li>
            </ol>
            <p>Kuwii gaaloobay ee diiday aayaadka Eebbe oo layn jiray Nabiyada iyo
                kuwa xaqa fara dadka, si xaq-darro ahna u wax yeelleeyey, waxay mudan
                cadaab daran, camalkooduna wuu buri adduun iyo Aakhiraba, wax u
                gargaarana ma helaan. Abuu Cubayda binul Jarraax waxaa laga wariyey inuu
                yidhi, “Waxaan idhi, Rasuulka Eebbow yaa dadka ugu cadaab daran maalinta
                Qiyaamo? Wuxuuna yidhi Nabigu, ‘Ruux dilay Nabi ama ruux fari wanaag
                reebina xumaanta…’” Waxaa wariyey Ibnu Abii Xaatim iyo Ibnu Jariir.
                Yuhuud iyo Nasaara waxaa la kala siiyey Tawreed iyo Injiil, waxaana
                loogu yeedhay inay rumeeyaan Kitaabka Qur’aanka ah ee xaqa ah, iskuna
                xukumaan, weyse diideen iyagoo qaarkood sheegay inaan la cadaabayn wax
                maalmo ah oo tirsan mooyee, taasina waxaa ugu wacan dhagar iyo
                been-abuurashada ay ku samayn Diinta, waxaase la abaal marin Qiyaamada
                oon cidna la dulmiyeyn. Aali-Cimraan (21-25)</p>
            <ol start="26" type="1">
                <li>Waxaad dhahdaa, “Eebbow adaa hanta xukunka, waxaad siisaa xukunka
                    ciddaad doonto waxaadna ka siibtaa [wareejisaa] xukunka ciddaad doonto,
                    waxaadna cizaysaa ciddaad doonto, waxaadna dullaysaa ciddaad doonto,
                    adaana hanta khayrka, adaana wax kasta kara.”</li>
                <li>“Waxaadna dhexgalisaa habeenka maalinta, dhexgelisaana maalinta
                    habeenka, kana soo bixisaa wax nool wax dhimaad ah, kana soo bixisaa wax
                    dhimaad ah wax nool, waadna arzaaqdaa ciddaad doonto xisaab
                    la’aan.”</li>
                <li>Yeyna ka yeelan mu‘miniintu gaalada sokeeye mu‘miniinta ka sokow,
                    ruuxii fala saas waxba Eebbe kama mudna, inaad dhawrsasho xaggooda ka
                    dhawrsataan mooyee, wuxuuna idiinka digi Eebbe Naftiisa, xagga Eebbaana
                    loo ahaan.</li>
            </ol>
            <p>Eebbaa awoodda iska leh, cidduu doonana wuxuu u dhiibaa xukunka, tuu
                doonana wuu ka wareejiyaa, waxna isagaa sharrifa waxna dulleeya, wax
                kastana awooddiisay ku hoos jiraan, nusqaaminta habeenka iyo maalinta,
                kasoo-saaridda wax nool wax dhimaad ah, iyo wax dhimaad ah wax nool, wax
                arzuqiddana isagaa hanta. Tan kale ma habboona mana bannaana in
                mu‘miniintu gaalada ka sokeeye yeeshaan iyagoo ka leexan mu‘miniinta,
                ciddii saas fashana Eebbe xidhiidh kama dhexeeyo, marka laga reebo
                duruuf iyo waqti gaar ah oo mu‘miniintu gaalada sharkooda ka dhawrsan,
                waana in Eebbe laga digtoonaado illeen xaggiisaa loo ahaane. Ibnu
                Cabbaas wuxuu yidhi, “Dhawrsashadu (ka dhawrsashada gaalada) ma aha
                camal ee waa uun carrab.” Aali-Cimraan (26-28)</p>
            <ol start="29" type="1">
                <li>Waxaad dhahdaa, “Haddaad qarisaan waxa laabtiinna ku sugan amaad
                    muujisaan waa ogaan Eebbe, wuxuuna ogaan waxa samooyinka ku sugan iyo
                    dhulka, Eebbana wax kasta uu [doono] wuu karaa.”</li>
                <li>[Xusuuso] maalinta ay heli naf kastaa waxay camal fashay oo khayr ah
                    oo la soo xaadiriyey [la keenay] waxay camal fashay oo xumaan ahna waxay
                    jeclaan in la yeelo iyada iyo isaga dhexdooda muddo dheer, wuxuuna
                    idiinka digi Eebbe Naftiisa [ciqaabtiisa], Eebbana waa u-naxariistaha
                    addoomadiisa.</li>
                <li>Waxaad dhahdaa, “Haddaad tihiin kuwo jecel Eebbe i raaca haydin
                    jeclaado Eebbee hana idiin dhaafo dambigiinee, Eebbana waa dambi-dhaafe
                    naxariista.”</li>
                <li>Waxaad dhahdaa, “Adeeca Eebbe iyo Rasuulkiisa, haddaad jeedsataan
                    Eebbe ma jecla gaalada.”</li>
            </ol>
            <p>Waxba kama qarsoona Eebbe, ama laab ha lagu qariyo ama hala muujiyo,
                ama cir iyo dhul haku sugnaadee, waana awoodle ka abaal-marin naf kasta
                waxay camal fashay khayr iyo sharba, waana naxariis badane ka digi
                ciqaabtiisa, faray in ciddii jecel Eebbe ay raacdo Nabiga si Eebbe u
                jeclaado uguna dambi dhaafo uguna naxariisto, waana waajib in Eebbe iyo
                Rasuulkiisa la addeeco, ciddii ka jeedsatana waa gaaloowday Eebbana ma
                jecla gaalo. Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Cidda fasha waxaan amarkannaga ahayn waa lagu
                celin (diidi).” Xasanul Basri wuxuu yidhi, “Eebbe naxariistiisa waxaa ka
                mid ah inuu isaga digo dadka.” Aali-Cimraan (29-32)</p>
            <ol start="33" type="1">
                <li>Eebbe wuxuu ka doortay Aadam, Nuux, ehelkii Ibraahiim iyo ehelkii
                    Cimraan caalamka.</li>
                <li>Waana farac qaarkood qaar ka yimid, Eebbana waa maqle oge ah.</li>
                <li>Xusuuso markay tidhi haweenaydii Cimraan, “Eebbow waxaan kuugu
                    nadray waxaa uurkayga ku jira inuu xor kuu ahaado [cibaadadaada] ee iga
                    aqbal adiga un baa wax maqle oge ehe.”</li>
                <li>Markay dhashay gabadh waxay tidhi, “Eebbow waxaan dhalay dhaddig,”
                    Eebbana waa ogyahay waxay dhashay, labna la mid ma aha dhaddig, “Waxaana
                    ku magacaabay Maryam, waxaana kaa magan galin iyada iyo faraceeda
                    Sha’ydaanka la dhagaxyeeyey [la dheereeyey].”</li>
            </ol>
            <p>Eebbe Sarreeye wuxuu abuuray doortayna Aadam nafna galiyey,
                malaa‘igtana faray inay u sujuuddo, barayna magaca wax kasta, dajiyeyna
                Jannada, kana soo dejiyey xikmad darteed, Nuuxna ka dhigay Rasuulkii ugu
                horreeyey doortayna isaga iyo ehelkii Nabi Ibraahiim iyo ehelkii
                Cimraan. Aayadaha kale waxay sheegi Maryam hooyadeed iyo siday ugu
                nadartay in waxa uurkeeda ku jira hadduu lab noqdo ka shaqeeyo masjidka,
                markuu noqday gabadhna ay ka magan galisay Eebbe Shaydaanka iyada iyo
                waxay dhasho. Rasuulkuna wuxuu yidhi (naxariis iyo nabadgalyo Eebbe
                korkiisa ha yeelee), “Cid kastoo la dhalo Shaydaan baa taabta Ciise ibnu
                Maryam mooyee,” markaasuu akhriyey Nabigu aayadda (naxariis iyo
                nabadgalyo Eebbe korkiisa ha yeelee). Aali-Cimraan (33-36)</p>
            <ol start="37" type="1">
                <li>Wuxuuna ka aqbalay Eebbe aqbal fiican, wuuna koriyey korin fiican
                    [xanaano] waxaana kafaala qaaday [dhaqaaleeyey] Zakariye, markastoos ugu
                    galana mixraabka [qolka] wuxuu ka helaa agteeda rizqi, wuxuuna dhahaa,
                    “Xaggee kaaga yimid Maryamow kan,” waxayna dhahdaa, “Wuxuu ka yimid
                    Eebbe agtiisa,” Eebbana wuu u arzuqaa cidduu doono xisaab la‘aan.</li>
                <li>Halkaasuu baryey Zakariye Eebbihiis yidhina, “Eebbow iga sii agtaada
                    farac wanaagsan adaa maqla [ajiiba] ducadee.”</li>
                <li>Waxaana u dhawaaqday malaa’igtii isagoo taagan oo ku tukan
                    mixraabka, “Eebbe wuxuu kuugu bishaarayn Yaxye isagoo rumeyn Kalimadda
                    Eebbe [Ciise] sayidna ah dhawrsoonna, Nabina ah, kamid ah kuwa
                    wanaagsan.”</li>
                <li>Wuxuu yidhi, “Eebbow sidee iigu ahaan wiil anooy isoo gaadhay
                    duqnimo, haweeneydeyduna ma-dhalays tahay?” Wuxuu yidhi, “Saasuu ku
                    falaa Eebbe wuxuu doono.”</li>
                <li>Wuxuu yidhi, “Eebbow ii yeel calaamo,” wuxuuna yidhi, “Calaamaddu
                    waa inaadan la hadlin dadka saddex maalmood ishaaro mooyee, xusna
                    Eebbahaa wax badan, una tasbiixso galabtii iyo aroortiiba.”</li>
            </ol>
            <p>Waxay caddayn aayaduhu sida Eebbe Maryam u dhaqaaleeyey una arzaaqay,
                Nabi Zakariyana u xanaaneeyey, markuu wax la-yaab leh ku arkeyna baryay
                Eebbe inuu ilmo siiyo looguna bishaareeyey Yaxye, inkastoos wayn yahay
                haweeneyduna ayan dhalin, hasa yeeshee Eebbe wuxuu doono wuu karaa,
                waxaana la faray inuusan saddex maalmood dadka la hadlin ee cibaadaysto,
                taasoo calaamo u ah aqbal iyo siinta wiilka. Aali-Cimraan (37-41)</p>
            <ol start="42" type="1">
                <li>[Xusuuso] markay tidhi malaa‘igtu, “Maryamoy Eebbe waa ku doortay
                    waana ku daahir yeelay wuxuuna kaa doortay haweenka caalamka.”</li>
                <li>“Maryamooy adeec [u khushuuc] Eebbahaa sujuudna rukuucna [la tuko]
                    kuwa rukuuca [tukada].”</li>
                <li>Taasi waa warka waxa maqan oonnu kuu waxyoon mana aadan la joogin
                    markey tuurayeen qalimadooda koodii kafaala qaadi Maryam, mana aadan la
                    joogin markey murmayeen.</li>
                <li>[Xusuuso] markey tidhi Malaa‘igtu, “Maryamooy Eebbe wuxuu kuugu
                    bishaarayn kalimo xaggiisa ah [wiil] magaciisu yahay Masiix Ciise ibnu
                    Maryam isagoo sharaf leh adduun iyo Aakhiraba kana mid ah kuwa lasoo
                    dhaweeyey.”</li>
                <li>“Kulana hadli dadka dharabta iyo isagoo [gadhmadoobe] nin wayn ah
                    kana mid ah kuwa suubban.”</li>
            </ol>
            <p>Aayaduhu waxay ka warrami waxay malaa‘igtu kula hadashay Maryam
                iyadoo fulin amarka Eebbe, iyo sida Eebbe u doortay una dahiray, una
                faray inay cibaadada badiso, saasuuna Eebbe ugaga warramay in kastoosan
                joogin Nabiga goobtaas, waxaa kalooy ka warrami sida Eebbe ugu
                bishaareeyey Nabi Ciise oo ah mid sharaf leh Aakhiro iyo adduunba,
                Eebbana dhaweeyey, isagoo dadka kula hadlay yaraan iyo wayniba.
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Waxaa u khayr badan haweenka caalamka afar: Maryama bintu
                Cimraan, Aasiya haweeneydii Fircoon, Khadiija bintu Khuweylid iyo
                Faadumo binti Rasuulka Eebbe.” Waxaa wariyey Ibnu Mardaweyhi.
                Aali-Cimraan (42-46)</p>
            <ol start="47" type="1">
                <li>Waxay tidhi [Maryam], “Eebbow sidee ilmo iigu ahaan isagoon i taaban
                    dad [nin]?” Wuxuu yidhi [Eebbe], “Saasuu Eebbe wax u abuuraa wuxuu
                    doono, markuu xukmin amarna wuxuu uun u dhahaa ahow wuuna ahaadaa.”</li>
                <li>Wuxuuna [Eebbe] bari [Ciise] Kitaabka, xikmad, Tawreed iyo
                    Injiil.</li>
                <li>Waa Rasuulka Banii Israa‘iil, [isagoo] u dhihi, “Waxaan idiin la
                    imid aayad xaga Eebbihiin ka ahaatay, waxaana idiinka abuuri dhoobada
                    shimbira oo kale, oon afuufi ooy noqon shimbir idanka Eebbe, waxaana
                    bogsiiyaa indhala’aan-ku-dhashe iyo baraslaha, waxaana nooleeyaa maydka
                    idanka Eebbe, waxaana idiin ka warrami waxaad cunaysaan iyo waxaad ku
                    kaydsanaysaan guryihiinna, taasina waxay idiin tahay calaamad haddaad
                    rumeynaysaan [Xaqa].”</li>
                <li>“Waxaana rumeyn wixii iga horreeyey oo Tawreed ah, waxaan idiin
                    bannayn wixii laydinka reebay qaarkiis, waxaana idiin la imid calaamad
                    xagga Eebbihiin ka ahaatay, ee ka dhawrsada Eebbe, ina adeeca.”</li>
                <li>“Ilaah waa Eebbahay iyo Eebbihiin ee caabuda, taasaana ah Jidka
                    toosane.”</li>
            </ol>
            <p>Aayadahan waxay ka warrami Maryam iyo wiilkeedii Ciise iyo sida Eebbe
                u siiyey iyadoon dad taaban, una baray Kutubta ugana yeelay Rasuul Banii
                Israa‘iil, idanka Eebbana wax ku bogsiin jiray, kuna nooleyn jiray,
                kagana warrami jiray waxay cuni iyo waxay kaydsan, dhammaan waxaasina
                waa wax Eebbe idankiisa ku ahaaday, ee Ciise waa uun addoon Eebbe, tan
                kale wuxuu raacay Xaqii ka horeeyey wuxuuna u banneeyey waxyaalihii laga
                reebay qaarkood, wuxuuna u sheegay Eebbihiis iyo Eebbahoodba in Ilaahay
                yahay, oyna waajib tahay in Eebbaha Xaqa ah la caabudo, saasaana ah
                Jidka Eebbe ah ee toosan. Aali-Cimraan (47-51)</p>
            <ol start="52" type="1">
                <li>Markuu ka kasay Ciise xaggooda gaalnimo yuu yidhi, “Yaa iigu
                    gargaari Eebbe?” Waxayna dhaheen Xawaariyiintii [gargaarayaashii],
                    “Annagaa ah gargaaraha Eebbe [Diintiisa], waxaan rumeynay Eebbe ee marag
                    ka noqo inaan Muslimiin nahay.”</li>
                <li>“Eebbow waan rumeynay waxaad soo dejisay waxaana raacnay Rasuulka ee
                    nagu qor [naga dhig] la-jirka markhaatiyada [Ummadda Nabi
                    Muxamad].”</li>
                <li>Way dhakreen, Eebbana wuu ka abaalmariyey, Eebbaana u wanaagsan wax
                    abaalmariya.</li>
                <li>[Xusuuso] markuu ku yidhi Eebbe, “Ciisow waan ku oofsan waana ku
                    koryeeli, waana kaa daahirin kuwii gaaloobay, waxaana yeeli kuwa raaca
                    [Xaqa dhabta ah) korka kuwa gaaloobay tan iyo Qiyaamada, markaasna
                    xaggaygaa laydiin soo celin waana idin kala xukumi dhexdiinna waxaad
                    isku khilaafsanaydeen.”</li>
            </ol>
            <p>Markuu diray Eebbe Nabi Ciise waxay kala hor yimaadeen Yuhuud iyo
                wixii raacay gaalnimo, waxaase raacay gargaarayaashii (Xawaariyiintii)
                oo Xaqa raacay Muslimiinna noqday Eebbana warsaday inuu marag ka yeelo
                mar hadday rumeeyeen Xaqa raaceenna Rasuulka, kuwii kale dhagar bay
                faleen, Eebbaana ka abaalmariyey, Ciisana oofsaday daahirna ka yeelay,
                kuwa Muslimka ah ee Xaqa dhabta ah raacana ka yeeli korka kuwa gaalooba
                tan iyo Qiyaamada, markay u noqdanna kala xukmin. Xaalka Nabi Ciisena
                waa in loo rumeeyo sida Eebbe uga warramay iyo Rasuulku, waana addoon
                Eebbe oon mudan in awood ama ilaahnimo lagu sheego, taasina waa
                doqonnimo iyo jaahilnimo daran, maxaa ka fiican in la dhaho waa addoon
                Eebbe doortay oo Nabi ah, mana dhaafsiisna Nabinnimo iyo Rasuulnimo.
                Wakaas xaqu. Aali- Cimraan (52-55)</p>
            <ol start="56" type="1">
                <li>Kuwa gaaloobase waxaan cadaabi cadaab daran adduun iyo Aakhiraba,
                    mana helaan gargaare.</li>
                <li>Kuwa [Xaqa] rumeeyeyse oo camal fiican falay wuxuu u oofin [dhammayn
                    Eebbe] ajirkooda, Eebbana ma jecla daalimiinta.</li>
                <li>Kaasaan ku akhriyeynaa korkaaga oo aayaad ah iyo xus [Qur’aan] xikmo
                    leh.</li>
                <li>Tusaalaha Ciise Eebbe agtiisa waa sida [Nabi] Aadam, Eebbaa ka
                    abuuray carro markaasuu u yidhi ahow wuuna ahaan.</li>
                <li>Xaqu Eebbahaa buu ka ahaaday ee ha noqonin kuwa shakiya.</li>
                <li>Ee ruuxii kugula dooda intuu kuu yimid cilmi ka dib waxaad dhahdaa,
                    “Kaalaya aan u yeedhno carruurtannada iyo carruurtiinna iyo
                    haweenkannaga iyo haweenkiinna iyo naftannada iyo naftiinna markaas aan
                    baryootanno oon lacanadda Eebbe koryeello beenaalayaasha.”</li>
            </ol>
            <p>Waxaa ka mid ah usluubka Qur’aanka inuu isla sheego had iyo jeer kuwa
                wanaagsan iyo abaalkooda iyo kuwa xun iyo waxay muteen, tan kale abuurka
                Nabi Ciise wuxuu u egyahay kii Nabi Aadam xagga aabbo la‘aanta, iyo in
                Eebbe siduu doono wax u abuuro wax la shakiyana ma ahayn, waxaana
                jidaysan in ciddii Xaqa ku doodda intuu caddaaday lala habaartamo,
                aayaduhuna waxay soo dageen mar wafdi gaalada Nasaarada ah ka yimid
                xagga Najraan ayna ku murmeen xaalka Nabi Ciise, waxayna ka codsadeen
                inay Nabiga (naxariis iyo nabadgalyo Eebbe korkiisa ha yeelee) ay la
                habaartamaan, maxaa yeelay way sii khasaari lahaayeen. Aali-Cimraan
                (56-61)</p>
            <ol start="62" type="1">
                <li>Kaas [Qur’aanka] un baa qisooyin xaq ah, Eebbe mooyee ilaah [kalana
                    xaq lagu caabudo] ma jiro, Eebbana waa Adkaade Falsan.</li>
                <li>Hadday jeedsadaan gaaladuna Eebbe waa ogyahay kuwa wax
                    fasahaadiya.</li>
                <li>Waxaad dhahdaa Nabiyow, “Ehlu-Kitaabow u kaalaya kalimo [odhaah] aan
                    u simannahay annaga iyo adinkaba oo ah inaynaan caabudin Eebbe mooyee,
                    [wax kale] oynaan lana wadaajin waxba kana yeelan qaarkeen qaar
                    eebbayaal.” Hadday jeedsadaanna waxaad dhahdaa, “Marag noqda inaan
                    Muslimiin nahay.”</li>
                <li>Ehlu-Kitaabow maxaad ugu murmaysaan [Nabi] Ibraahiim Tawreed iyo
                    Injiilba lama soo dejin gadaashiisa mooyee, meydaan wax kasayn?</li>
            </ol>
            <p>Qur’aanka un baa qisooyin xaq ah ku sugan yihiin, Eebbe mooyee ilaah
                kalana (xaq lagu caabudo) ma jiro, waana Adkaade Falsan, ciddii Xaqa ka
                jeedsatana Eebbe waa ogyahay iyo fasaadiyaasha, Xaqana cidna gaar uma
                laha ee waa loo siman yahay, sidoo kale cibaadada Eebbe iyo inaan qaar
                qaarka kale ka eebbe yeelanin kuna raacin qallooc, ciddii Xaqa ka
                jeedsatana ha ogaato inaan annagu mu‘miniin nahay, Yuhuud iyo Nasaarana
                ma aha inay ku murmaan in Nabi Ibraahiim ka mid ahaa, illeen Tawreed iyo
                Injiilba waxaa la soo dajiyey gadaashiiye. Bukhaari waxaa ku sugnaaday
                in Abuu Sufyaan u galay Qaysarkii Ruum, markaas warsaday Qaysar Nabiga
                tilmaantiisa, nasabkiisa, wuxuu u yeedhi iyo runtiisa, markuu u wada
                sheegayna uu yidhi waa sidaas Nabiyada tilmaantoodu. Aali-Cimraan
                (62-65)</p>
            <ol start="66" type="1">
                <li>Kuwanow [Yuhuud iyo Nasaaro] waxaad ku muranteen waxaad wax ka
                    ogtihiin ee maxaad ugu murmeysaan waxaydaan cilmi u lahayn, Eebbaa og
                    idinkuse wax ma ogidiin.</li>
                <li>Ma aha [Nabi] Ibraahiim Yuhuud iyo Nasaara [midna] waase toosane
                    Muslim ah kana mid ma aha mushrikiinta [gaalada].</li>
                <li>Waxaa dadka ugu mudan [Nabi] Ibraahiim kuwii raacay iyo Nabigan
                    [Muxamad ah] iyo kuwa [Xaqa] rumeeyey, Eebbana waa Waliga [Gargaaraha]
                    mu‘miniinta.</li>
                <li>Waxay jeclaatay koox ka mid ah ehlu-Kitaabka inay idin baadiyeeyaan,
                    mana baadiyeeyaan waxaan naftooda ahayn, mana kasayaan.</li>
                <li>Ehlu-Kitaabow maxaad uga gaaloobaysaan aayaadka Eebbe idinkoo marag
                    ah [og xaqnimadeeda]?</li>
                <li>Ehlu-Kitaabow maxaad ugu khaldaysaan Xaqa baadil [xumaan] oo u
                    qarineysaan Xaqa idinkoo og?</li>
            </ol>
            <p>Yuhuud iyo Nasaara iyo gaalada kalaba ma daayaan muran iyo dood,
                waxay ku murmaan waxayan waxba ka ogayn, sida xaalka Nabi Ibraahiim,
                Nabi Ibraahiimna ma ahayn Yuhuud iyo Nasaara midna, wuxuuse ahaa Muslim
                toosan, oon gaalada wax ka dhexeynin, waxaana ugu dhaw dadka intii
                raacday iyo Nabiga Muxamad ah iyo mu‘miniinta, Eebbana waa gargaaraha
                mu‘miniinta, waxayna dooni ehlu-Kitaabku (Yuhuud iyo Nasaara) qaarkood
                inay idin dhumiyaan, naftooda un bayse dhumin mase oga, hadday ka
                gaaloobaan aayaadka Eebbe, ama Xaqa iyo xumaanta isku khaldaan ama Xaqa
                qariyaan iyaga un bay dhibi. Cabdullaahi binu Mascuud waxaa laga wariyey
                in Nabigu (naxariis iyo nabadgalyo Eebbe korkiisa ha yeelee) yidhi,
                “Nabi kasta wuxuu leeyahay sokeeye Nabiyada ka mid ah, sokeeyahayguna
                waa aabbahay, jeclaha Eebbe, Nabi Ibraahiim korkiisa nabadgalyo ha
                ahaatee. Aali-Cimraan (66-71)</p>
            <ol start="72" type="1">
                <li>Waxay dhaheen koox ka mid ah ehlu-Kitaabka, “Rumeeya waxa lagu soo
                    dajiyey kuwa [Xaqa] rumeeyey [Qur’aanka] maalinta horteeda, kana
                    gaalooba maalinta gadaasheeda, waxay u dhawyihiin mu‘miniintu inay
                    noqdaane [gaaloobaan].”</li>
                <li>“Hana aaminina [rumeynina] ruux aan Diintiinna raacin.” Waxaad
                    dhahdaa, “Hanuun waa hanuunka Eebbe, in la siiyo cid wax la mid ah waxa
                    laydin siiyey ama idinkula doodaan Eebbihiin agtiisa.” Waxaad dhahdaa,
                    “Fadligu gacanta Eebbe yuu ku sugan yahay wuxuuna siiyaa cidduu doono,
                    Eebbana waa waasac [deeq-badane] og.”</li>
                <li>Wuxuuna ku gaar yeelaa naxariistiisa cidduu doono, Eebbaana iska leh
                    fadliga wayn.</li>
            </ol>
            <p>Gaaladu had iyo jeer waa colka Muslimiinta, halkanna waxaad ku
                arkeysaan akhlaaq-xumadooda iyo khayaamadooda, iyagoo is faray inay isu
                muujiyaan niska hore Muslimiin, niska dambana muujiyaan gaalnimo, si ay
                Muslimiinta ugu beeraan shaki iyo walaac, una dhahaan kuwii cilmiga
                lahaa ee rumeeyey niskii hore waa kuwaa ka baxeen niskii dambana, waxay
                kalooy is-fareen inayna aaminin ruux aan iyaga raacin xasad iyo xumaan
                darteed, Eebbaase iska leh fadliga iyo wanaagga siinna cidduu doono,
                naxariistiisana ku khaas-yeeli cidduu doono oo mu‘miniinta ah, illeen
                waa deeq-badanee, taasina waxay inooga digi gaalada iyo dhagartooda iyo
                niyad-xumaantooda iyo in laga foojignaado. Aali-Cimraan (72- 74)</p>
            <ol start="75" type="1">
                <li>Ehlu-Kitaabka waxaa ka mid ah ruux haddaad ku aaminto xoolo badan ku
                    siin [Nasaarada qaarkeed] waxaana ka mid ah mid haddaad ku aaminto
                    diinaar aan ku siinaynin, inaad kor taagnaato mooyee [waa Yuhuudda iyo
                    wixii la mid ah] waxaana ugu wacan arrintaas inay dhaheen, “Naguma laha
                    Ummiyyiintu jid,” waxayna ku dhihi Eebbe been iyagoo og.</li>
                <li>Saas ma aha ee ruuxii oofiya ballankiisa oo dhawrsada Eebbe waa
                    jecel yahay dhawrsadayaasha.</li>
                <li>Kuwa ku gata ballankii Eebbe iyo dhaartoodii lacag [qiimo] yar
                    kuwaasu nasiib kuma laha Aakhiro, lamana hadlo Eebbe [si naxariis ah]
                    mana dayo xaggooda maalinta Qiyaame, mana daahiriyo, waxayna mudan
                    cadaab daran.</li>
            </ol>
            <p>Ehlu-Kitaabkii Yuhuud iyo Nasaara waxaa kamid ahaa kuwo haddaad wax
                badan ku aaminto kuu soo celiya sida kuwii islaamay ama Nasaarada
                qaarkeed, waxaase ka mid ah kuwo aan hal diinaar haddaad ku aaminto aan
                ku siineyn inaad kor joogto mooyee sida Yuhuudda oo dhihi xaq naguma leh
                Muslimiintu, beenna Eebbe ku sheega iyagoo wax og, waxaase Eebbe jecel
                yahay kuwa oofiya ballanka oo dhawrsada, ciddiise ku gadata ballanka
                Eebbe iyo dhaartiisa xoolo waa mid aan nasiib ku lahayn Aakhiro oon
                naxariis Eebbana helayn Qiyaamada cadaab daranna u sugnaaday. Rasuulkuna
                wuxuu yidhi (naxariis iyo nabadgalyo Eebbe korkiisa ha yeelee), “Ruuxii
                ku goosta xoolo ruux Muslim ah xaq-darro dhaar wuxuu la kulmaa Eebbe
                isagoo u cadhaysan.” Imaam Axmed. Taasina waxay ku tusin in layska
                dhawro xaqa dadka oon xaq-darro lagu cunin, haddii kale ha sugo halaag
                iyo ciqaab. Aali-Cimraan (75-77)</p>
            <ol start="78" type="1">
                <li>Waxaa kamid ah [Yuhuudda] koox ku leexisa carraabkooda Kitaabka
                    [Qur’aanka] si aad ugu malaysaan Kitaabka, kana mid ma aha Kitaabka,
                    waxayna odhan isagu wuxuu ka ahaaday Eebbe agtiisa kamana ahaanin Eebbe
                    agtiisa, waxayna ku dhihi Eebbe been iyagoo og.</li>
                <li>Kuma habboona dad in Eebbe siiyo Kitaab, xukun iyo Nabinimo markaas
                    ku dhaha dadka, “Addoomo ii noqda Eebbe ka sokow,” hasa yeeshee noqda
                    culimo [dabeeco fiican] Kitaabkaad baraysaan dartiis iyo waxaad
                    baranaysaan.</li>
                <li>Idinmana farayo Eebbe inaad ka yeelataan malaa‘igta iyo Nabiyada
                    eebbayaal, ma wuxuu idin fari gaalnimo intaad Muslim noqoteen
                    kadib?</li>
            </ol>
            <p>Yuhuud waxaa caadadeeda kamid ah Xaq-diiddo iyo hadal-leexin, waxaana
                ka mid ah kuwo baddala hadalka Eebbe oo waji kale u yeela si ay dadkaan
                wax aqoonin ugu khaldaan, iyagoo dhihi wuxuu kasoo dagay xagga Eebbe,
                kamana imaan xagga Eebbe ee waa been ay ogyihiin. Diinta Islaamkuna ma
                oggola in cid aan Eebbe ahayn la caabudo ama addoon loo noqdo aad
                caabuddid, waase in la noqdaa culimo toosan marba haddaad Kitaabka
                akhriyeysaan ama baranaysaan, Eebbana ma faraayo in laga yeesho
                malaa‘igta iyo Nabiyada ilaahyo, Eebbana gaalnimo ma faraayo cidna,
                waxayna soo degeen aayaduhu mar gaalo Yuhuud iyo Nasaara ah ku dhaheen
                Nabiga ma waxaad noogu yeedhi inaan ku caabudno sidii Ciise loo
                caabuday, oo Nabigu yidhi, “Eebbaan ka magangalay inaan caabudo wax
                kasoo hadhay.” Daxaakna wuxuu yidhi, “Waxaa xaq ku ah ruuxii Qur’aan
                baran inuu faqiih ahaado.” Aali-Cimraan (78-80)</p>
            <ol start="81" type="1">
                <li>[Xusuuso] markuu ka qaaday Eebbe ballan adag Nabiyada waxaan idin
                    siiyo oo Kitaab iyo xikmo ah markaas idiin yimaado Rasuul rumeyn waxaad
                    haysataan waa inaad rumeysaan una gargaartaan, kuna yidhi [Eebbe], “Ma
                    qirteen oo ma qaadateen arrintaas ballankeyga ah?” oo dheheen, “Waan
                    qirnay [oggolaanay],” markaas ku yidhi, “Marag ka noqda Anna la jirkiina
                    yaan ka mid noqon kuwa marag kici.”</li>
                <li>Ruuxiise jeedsada intaas kadib kuwaasi waa kuwo faasiqiin ah.</li>
                <li>Ma Diinta Eebbe waxaan ahayn yey rabaan isagoo u hoggaansamay waxa
                    samaawaadka iyo dhulka ku sugan oggolaan iyo ikraahba xaggiisaana loo
                    celin [dadka].</li>
                <li>Waxaad dhahdaa, “Waxaan rumaynay Eebbe iyo waxa nalagu soo dajiyey
                    iyo waxa lagu soo dajiyey [Nabi] Ibraahiim, Ismaaciil, Isxaaq, Yacquub,
                    faracyadii, wixii la siiyey Muuse, Ciise iyo Nabiyadii xagga Eebbahood
                    kala bixin mayno dhexdooda, annaguna Eebbaan u hoggaansameynaa.”</li>
                <li>Ruuxii doona diin aan Islaamka ahayn laga aqbali maayo, Aakhirana
                    wuxuu noqon kuwa khasaaray.</li>
            </ol>
            <p>Waxay aayaduhu caddayn in Eebbe ballan adag ka qaaday Nabiyada inay
                is-rumeeyaan isuna gargaaraan, siduu ballan uga qaaday in hadday
                haleelaan Nabiga Muxamed ah u rumeeyaan uguna gargaaraan, ayna aqbaleen,
                ciddii ka leexatana ay xumaan, xaqna ma aha in waxaan Diinta Islaamka
                ahayn la doono, illee Eebbaa wax kastaa u hoggaansamaye waana in la
                rumeeyo Nabiyada Eebbe dhammaantood lana kala saarin, diin aan Islaamka
                ahayn ruuxii doonana wax lagama aqbalo wuuna khasaari Aakhiro,
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Ruuxii camal fala waxaan haysanno waxaan ahayn waa lagu celin.”
                Waa saxiix. Aali-Cimraan (81-85)</p>
            <ol start="86" type="1">
                <li>Sidee u hanuunin Eebbe qawm gaaloobay rumayn kadib, oo qiray in
                    Rasuulku xaq yahay una yimaadeen xujooyin? Eebbana ma hanuuniyo qawm
                    daalimiin ah.</li>
                <li>Kuwaas abaalkoodu waa lacnad Eebboo korkooda ah iyo malaa‘igta iyo
                    dadka dhammaantiis.</li>
                <li>Wayna ku waari [ciqaabtooda] dhexdeeda lagamana fududeeyo cadaabka
                    lamana sugo.</li>
                <li>Kuwa tawbad keena intaas kadib mooyee oo wanaajiya Eebbana waa
                    dambi-dhaafe naxariista.</li>
                <li>Kuwa gaalooba rumayn kadib, markaas kororsada gaalnimo lagama aqbalo
                    tawbadooda kuwaasina waa kuwa dhumay.</li>
                <li>Kuwii gaaloobay oo dhintay iyagoo gaalo ah lagama aqbalo mid kamid
                    ah dhulka muggii oo dahab ah hadduu isku furto, kuwaasina waxaa u
                    sugnaaday cadaab daran, wax u gargaarana ma leh.</li>
            </ol>
            <p>Eebbaan ka magan galnay dhumid hanuun kadib. Waxay soo dageen
                aayaduhu mar nin reer Madiina ahaa islaamay haddana gaalnimo u noqday
                haddana qoomameeyay oo cidduu warsaday inuu tawbad leeyahay iyo in kale,
                wuxuuna mudan ruuxii islaanimo kadib laabta ciqaab daran oo uu ku waari,
                ciddiise tawbad keenta wuu ka aqbali Eebbe una dhaafi dambiga. Ciddiise
                kusii madax-adaygta gaalnimada oo sii korarsata tawbad lagama aqbalo
                wayna baadiyoobeen, ciddii saas ku dhimatana lagama aqbalo dhulka
                muggiis oo dahab ah hadduu isku furto, wuxuuna mudan cadaab daran, wax u
                gargaarina ma jiro. Waxaa sugnaaday in mid ehlu-Naarka ah loo dhihi
                Qiyaamada, “Ka warran haddaad leedahay waxa dhulka ku sugan maysku furan
                lahayd?” Markaasuu dhihi, “Haa.” Markaasuu Eebbe dhihi, “Wax ka fudud
                yaan kaa doonay oo ballan kaaga qaaday duudkii Nabi Aadam waa inaadan ii
                shariik yeelin (ila caabudin wax kale) waadna diidday gaalnimo mooyee.”
                Basaar. Aali-Cimran (86-91)</p>
            <ol start="92" type="1">
                <li>Ma gaadhaan sama-fal intaad wax ka bixisaan waxaad jeceshihiin,
                    waxaad bixisaana Eebbe waa ogyahay.</li>
                <li>Cuntada dhammaanteed xalaal bay u ahayd Banii Israa‘iil wuxuu ka
                    reebay Israa‘iil naftiisa mooyee, soo degiddii Tawreed ka hor, waxaad
                    dhahdaa, “Keena Tawreed oo akhriya haddaad runlow tihiin.”</li>
                <li>Ruuxii ku been-abuurta Eebbe korkiisa intaas kadib kuwaasu waa uun
                    daalimiin.</li>
                <li>Waxaad dhahdaa, “Run buu sheegay Eebbe, ee raaca Milladda Ibraahiim
                    [jidkiisii] isagoo toosan, kamana mid ahayn mushrikiinta.”</li>
            </ol>
            <p>Aayaddu waxay caddayn inaan wanaagga dhabta ah la gaadhayn inta laga
                bixiyo waxa la jecel yahay qaarkiis, markay aayaddu soo degtay yaa Abuu
                Dalxa beertiisii sadaqaystay, markaasaa Nabigu faray (naxariis iyo
                nabadgalyo Eebbe korkiisa ha yeelee) inuu qaraabadiisa ku sadaqaysto,
                markaasuu u qaybiyey. Tan kale waxay ahayd Yuhuud tahayna Xaq-diidayaal
                warsi iyo xujo badan, waxayna Nabiga warsadeen wixii ka reebbanaa
                Israa‘iil oo cunno ahaa, wuxuuna Eebbe u sheegay in cunnadu xalaal u
                ahayd wuxuu isagu iska reebay mooyee, Tawreed ka hor, ee ha akhriyeen
                Tawreed hadday run sheegi, ciddiise been-abuurta waa daalimad, Eebbana
                run buu sheegay ee halla raaco waddadii Nabi Ibraahiim oo ah Diinta
                Islaamka ah, gaalana wax isuma ahayn Nabi Ibraahiim. Ibnu Cabbaas wuxuu
                yidhi, “Israa‘iil  (waa Yacquub) wuxuu ku nadray hadduu Eebbe caafiyo
                inuusan cunin xubnaha qaarkood isaga iyo carruurtiisu.” Aali-Cimraan
                (92-95)</p>
            <ol start="96" type="1">
                <li>Guriga ugu horreeyey ee loo soo dejiyey dadka waa kan Makka
                    [Kacbada] waana barakaysan yahay waana hanuunka caalamka.</li>
                <li>Waxaa ku sugan aayaad cadcad, Maqaamu Ibraahiimna [waa ku yaal],
                    ruuxii galana wuxuu ahaan aamin, Eebbana wuxuu ku leeyahay dadka Xajka
                    Baytka ruuxii kara waddada. Ruuxii gaaloobana Eebbe waa ka kaaftoon
                    yahay caalamka.</li>
                <li>Waxaad dhahdaa, “Ehlu-Kitaabow, maxaad uga gaaloobaysaan aayaadka
                    Eebbe, isagoo Eebbana marag u yahay waxaad camal falaysaan?”</li>
                <li>“Ehlu-Kitaabow, maxaad uga celinaysaan dadka Eebbe ruuxii rumeyn
                    idinkoo la dooni [Xaqa] qallooc idinkoo marag ah? Eebbana ma halmaansana
                    waxaad falaysaan.”</li>
            </ol>
            <p>Eebbe wuxuu sheegi in guriga ugu horreeyey in Eebbe lagu caabudo uu
                yahay Kacbada, Eebbana waa sharrifay Baytkaas iyo Masaajidka Barakaysan
                ee Makka, waxaana ku sugan aayado waaweyn oo ka mid yahay Maqaamu
                Ibraahiim, ciddii gashana waa aamin, Eebbana dadka wuxuu ku waajibiyey
                ciddii karta inay u Xajiyaan Baytkaas, ciddii iska diidda isagoo karana
                Eebbe waa ka kaaftoon yahay gaalo. Abuu Dar waxaa laga wariyey inuu
                yidhi, “Waxaan idhi, ‘Rasuulka Allow masaajidkee u horreeyey?’ Markaasuu
                yidhi, ‘Masaajidka Xurmaysan (ee Makka).’ Waxaan idhi, ‘Yaa ku xiga?’
                Wuxuu yidhi, ‘Masaajidka Aqsaa (ee Qudsi).’ Waxaan idhi, ‘Immisaa u
                dhaxaysay?’ Wuxuu yidhi, ‘Afartan.’ Waxaan idhi, ‘Yaa ku xigay?’ Wuxuuna
                yidhi, ‘Meeshii salaadi kugu haleeshaba ku tuko dhammaan waa
                masaajidee.’” Imaam Axmed. Yuhuud iyo Nasaarana Xaqay ka gaaloobi iyagoo
                arka, kana leexin dadka, ayna ceebayni oo qalloocin, waana wax la-yaab
                leh inay saasu caado u tahay. Maantadan aan joogno waxay Muslimiinta iyo
                Diinta Islaamka ku hayaan wax la halmaami karo ma aha. Aali-Cimraan
                (96-99)</p>
            <ol start="100" type="1">
                <li>Kuwa [Xaqa] rumeeyow, haddaad adeecdaan [maqashaan] koox ka mid ah
                    kuwa la siiyey Kitaabka [Yuhuud iyo Nasaara] waxay idiin celin
                    iimaankiinna kadib gaalnimo.</li>
                <li>Seed u gaaloobaysaan idinkoo laydinku kor akhrin aayaadka Eebbe
                    dhexdiinnana joogo Rasuulkiisii? Ruuxii cuskada Eebbe [oo ka dhawrsada]
                    waxaa lagu hanuuniyey Jidka Toosan.</li>
                <li>Kuwa [Xaqa] rumeeyow ka dhawrsada Eebbe dhawrsashadiisa xaqa ah,
                    hana dhimanina idinkoon Muslim ahayn.</li>
                <li>Qabsada Xadhigga Eebbe [Islaamka] dhammaantiin hana kala tagina,
                    xusana Nicmada Eebbe ee korkiinna ah, markaad col ahaydeen oos isu dumay
                    quluubtiinna ood noqoteen Nicmada Eebbe darteed walaalo, idinkoo ahaa
                    qar god Naar ah, oos idinka koriyey xaggeeda, saasuu idiinku caddayn
                    Eebbe aayaadkiisii si aad u hanuuntaan.</li>
            </ol>
            <p>Eebbe wuxuu sheegay in hadday mu‘miniintu maqlaan warka gaalada ay
                xasdi Jidka Xaqa ahna ka leexin, maxaa yeelay gaaladu waa colka
                mu‘miniinta waxayna ku dadaali say u gaalayn lahaayeen, mana habboona in
                la gaaloobo iyadoo Xaqa la haysto oo cad yahay. Tan kale waa in Eebbe la
                cuskadaa, cibaado dhab ahna la caabudaa, Muslimnimana lagu dhintaa, lana
                qabsado dhammaan Xadhigga Eebbe oon lana kala tagin, lana xusuusnaado
                side Eebbe isagu soo dumay qalbiga Muslimiinta iyagoo col ahaan jiray,
                ku dhicid Naareedna u dhawaa kana koriyey, una caddeeyay aayaadka Eebbe
                si ay u hanuunaan. Waxaa sugnaatay, dhawrsashada Eebbe waa in la
                adeecoon la caasiyin, laguna mahdiyaa lagana gaaloobin lana xusoo la
                halmaamin. Xaakim. Tilmaanta Qur’aankuna waxaa ka mid ah, inuu yahay
                Xadhiggii Eebbe ee Adkaa iyo Jidkiisii Toosnaa, waxaase loo baahan yahay
                walaalnimo, isku-duubnaan, Xaq-raacid, gaalo ka-digtoonaan iyo toosnaan.
                Aali-Cimraan (100-103)</p>
            <ol start="104" type="1">
                <li>Ha laydinka helo ummad u yeedha khayrka oo fari wanaagga oo ka
                    reebta waxa la naco [xumaanta] kuwaasina waa uun kuwa liibaanay.</li>
                <li>Hana noqonina kuwa kala tagay oo kale ee is-khilaafay intay u
                    yimaadeen xujooyin kadib kuwaasina waa kuwa cadaab weyn u
                    sugnaaday.</li>
                <li>Maalintay caddaan [nuuri] wajiyaal oyna madoobaan [doorsoomi]
                    wajiyaal, kuway madoobaato wajiyadoodu [waxaa lagu dhihi], “Miyaad
                    gaalowdeen rumeyntiinnii kadib, dhadhamiya cadaabka gaalnimadiinnii
                    darted?”</li>
                <li>Kuwuu caddaado [nuuro] wajigoodu naxariista Eebbe dhexdeeday ku
                    waarayaan.</li>
                <li>Taasi waa aayaadkii Eebbe oon ugu akhriyeynaa korkaaga si xaq ah,
                    Eebbana ma aha mid la doona dulmi caalamka.</li>
                <li>Eebbe waxaa u sugnaaday waxa samaawaadka iyo dhulka ku sugan,
                    xaggiisaana loo celiyaa umuuraha.</li>
            </ol>
            <p>Ummadan Muslimka ah wuxuu Eebbe faray inay khayrka u yeedhaan,
                wanaaggana faraan xumaanta reebaan, si ay u liibaanaan, oyna ka
                figaadaan kala tag iyo is-khilaaf, iyagoo Xaq u yimid, si ayna ula mid
                noqonin gaalada cadaab daran mutay. Maalinta Qiyaamana wajiyada
                mu‘miniintuna way dhalaali, kuwa gaaladuna way doorsoomi oo madoobaan,
                mu‘miniintuna Jannay ku waari, gaaladuna Naar bay dhadhamin, aayaadka
                Eebbana waa xaq sugan, isagaana iska leh xukunka samooyinka iyo dhulka,
                umuuraha oo dhanna xaggiisaa loo celin, fadli badan yaana kusoo arooray
                khayrkoo lays faro iyo xumaanta oo layska reebo, waana tiirka Diinta
                Islaamka, laguna sharrifay ummadan Muxammadiyada ah.</p>
            <p>Rasuulkuna wuxuu yidhi (naxariis iyo nabadgalyo Eebbe korkiisa ha
                yeelee), “Ruuxii arkaa xumaan haku dooriyo gacanta, hadduusan karin
                carrabka, hadduusan karin qalbiga, waana iimaanka u tabar yar.” Muslim.
                Mar kale wuxuu yidhi, “Eebbaan ku dhaartee wanaaggaad faraysaan oo
                xumantaanad reebaysaan ama wuxuu Eebbe u dhawyahay inuu idinku diro
                ciqaab agtiisa ah, ood baridaan oosan idin ajiibin.” Axmed iyo kuwa
                kale. Taasina waxay ku tusin ahmiyadda umuurtaas iyo in ummaddii ka
                tagtaa ay mudan ciqaab halaag. Aali-Cimraan (104-109)</p>
            <ol start="110" type="1">
                <li>Waxaad tihiin ummadda u khayroon ee loo soo bixiyey dadka, waxaad
                    fartaan wanaagga waxaadna ka reebtaan xumaanta waxaadna rumeysaan Eebbe,
                    hadday rumeeyaan ehlu-Kitaabku [Xaqa] saasaa u khayr roonaan lahayd,
                    waxaa ka mid ah mu’miniin, badankoodna waa faasiqiin.</li>
                <li>Idin wax yeellayn mahayaan wax dhib ah mooyee, hadday idin la
                    dagaallamaana waxay idiin jeedin dabada [way carari] loona gargaari
                    maayo.</li>
                <li>Waxaana lagu qadaray korkooda dulli meel kastooy joogaanba, xadhig
                    Eebbe iyo xadhig dad mooyee, waxayna la noqdaan cadho Eebbe, waxaana
                    lagu qadaray miskiinimo, waxaana ugu wacan inay ka gaaloobaan aayaadka
                    Eebbe dilayaanna Nabiyada xaq-darro, waxaana ugu wacan caasinimadooda
                    iyo xadgudubkooda.</li>
            </ol>
            <p>Eebbe wuxuu sheegay in Ummadda Muxammadiyada ah u khayr badan tahay
                ummadaha, maxaa yeelay wanaaggay faraan, xumaantana way reebaan, Eebbana
                way rumeeyaan. Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Annagaa ugu dambeyna dadka uguna horayn Qiyaamada,
                uguna hor gali Jannada, in kastoo horteen la siiyey Kitaab inagana kadib
                layna siiyey, waxaana Eebbe nagu hanuuniyey waxay isku khilaafeen oo Xaq
                ah, maantana way isku khilaafeen, dadkuna innagay ina raacaan, barri
                Yuhuud baa leh, barri dambana Nasaara.” Waxaa wariyey Abuu Yaclaa.
                Xumaanta Yuhuud iyo sida loo dulleeyeyna wax badan yuu Qur’aanku ka
                warramay, hadday Muslimiin dhab ah la dagaallamaanna way jabi ooy
                carari, dulli baana lagu qaddaray iyo cadho Eebbe, illeen aayaadka Eebbe
                yey beeniyeene oo anbiyaday xaq-darro ku dili jireen oo waxay la
                imaanayeen xumaan iyo xad-gudub. Haddaanse aragno inay gaaladu ayaamahan
                isugu tageen Muslimiinta dhulkii Islaamkana qabsadeen dadkiina laayeen
                taas waxaa sababay Muslimiinta oon Jahaad dhab ah jahaadin, si xaq ahna
                u raacin amarka Eebbe, markayse si dhab ah Eebbe u adeecaan xadhigga
                Eebbana wada qabsadaan shaki ma laha inay adkaan, xaqoodana soo ceshan,
                caalamkuna khayr ku hoggaamin sida Eebbe ballan qaaday. Aali-Cimraan
                (110-112)</p>
            <ol start="113" type="1">
                <li>Isku mid ma aha, ehlu-Kitaabka waxaa ka mid ah ummad u taagan [Xaqa]
                    oo akhrida aayaadka Eebbe saacadaha habeenka iyagoo sujuudsan, [waa
                    Cabdullaahi binu Salaam iyo saaxiibbadiis].</li>
                <li>Rumeynna Eebbe iyo Maalinta Dambe farana wanaagga kana reeba waxa la
                    naco [xun] una dagdagi wanaagga, kuwaasi waxay kamid yihiin kuwa
                    suubban.</li>
                <li>Waxay falaan oo khayr ah lagama qariyo [dayaco], Eebbana waa ogyahay
                    kuwa dhawrsada.</li>
                <li>Kuwa gaaloobay kama kaafido xoolahoodu iyo carruurtoodu Eebbe
                    xaggiisa waxba, kuwaasuna waa ehelka Naarta wayna ku dhex waari.</li>
                <li>Waxay bixiyaan noloshan adduunna waxay la mid tahay dabayl qabow
                    [daran] oo ku dhacday beer qawm dulmiyey naftooda ooy halaagtay, ma
                    dulmiyin Eebbe iyagaase naftooda dulmiyey.</li>
            </ol>
            <p>Marka Qur’aanku ehlu-Kitaabka wax ka sheegi wuxuu u jeedaa kuwa Xaqa
                ka leexday, hase yeeshee kuwa rumeeyey Xaqa sida saxaabigii Cabdullaahi
                binu Salaam iyo saaxiibbadiisii kale, kuwaasoo Eebbe ku tilmaamay
                aayadahan camalkoodii iyo waxa Eebbe ku abaal marin oo wanaag ah, kuwa
                Xaqa ka gaaloobayse waxba uma taraan xoolo iyo carruuru, waxayna mudan
                Naar, waxay adduunka ku bixiyeenna waxuu la mid yahay beer dabayl darani
                halaagtay, Eebbana cidna ma dulmiyo ee dadku iyagaa naftooda dulmiya,
                camalka fiican ee layska abaal marin waxaa u shardi ah Eebbe-rumeyn iyo
                Xaq-raacid, iyo toosnaan, haddii kale waxay noqon wax-kama-jiraan iyo
                luggooyo. Aali-Cimraan (113-117)</p>
            <ol start="118" type="1">
                <li>Kuwa [Xaqa] rumeeyow, haka yeelanina saaxiib [hoose] wax idinka soo
                    hadhay, kuma gabood falaan fasaadintiinna waxayna jecel yihiin
                    dhibkiinna, waxay ka muuqataa cadhadu afkooda, waxay qarsan laabahoodu
                    yaa ka weyn, waan idiin caddaynay aayaadka haddaad wax kasaysaan.</li>
                <li>Idinkani waad jeceshihiin iyaguna idinma jecla, waxaadna rumeysaan
                    Kitaabka dhammaantiis, hadday idin la kulmaanna waxay dhahaan waannu
                    rumeynay hadday kaliyoobaanna waxay idiin qaaniinaan xubnaha [faraha]
                    cadho darteed, waxaad dhahdaa, “Ku dhinta cadhadiinna, Eebbana waa
                    ogyahay waxa laabta ku sugan.”</li>
                <li>Hadday idin taabato wanaag way xumeysaa hadday idinku dhacdo
                    xumaanna way ku farxaan, haddaad samirtaan ood dhawrsataan idin kama
                    dhibayso dhagartoodu waxba, Eebbana waxay camal fali wuu koobay.</li>
            </ol>
            <p>Eebbe Sarreeye wuxuu uga digi mu‘miniinta inay gaalada ka yeeshaan
                saaxiib gaar ahaaneed ooy sirtooda ku qarsadaan, taasi ma habboona oo
                gaalo layskuma halleeyo, illeen waa col xumaan kula jecel, marama ka
                sheega afkooda, inkastoo waxa laabta kaga jiraa ka weyn yahay,
                arrintaasna waa xaal Eebbe ogaysiiyey mu‘miniinta hadday wax fahmi ooy
                waana qaadan. Ma aha inaan jeclaanno iyagoo ina neceb, oon rumeynay Xaqa
                dhammaan iyaguna ka gaaloobeen, oyna khayaani mu‘miniinta ooy wanaag u
                muujin markay isla joogaan, markay kali noqdaanna cadho faraha inoola
                qaniini, haku dhinteen cadho, wanaaggeenay ka nixi oo xumaanteenay ku
                farxi, haddaanse adkeysanno oon toosnaanno dhagartoodu waxba inama
                yeesho, illeen Eebbaa koobay waxay qarsan ama camal fali oo xumaan ah.
                Waxaa la sheegay in Cumar binu Khaddaab lagu yidhi, “Waxaa jooga wiil
                gaal ah oo wax qora ee maad qoraa ka dhigatid.” Markaasuu yidhi, “Ma
                waxaan ka dhigan saaxiib hoose (bidaano)?” Waxaa ku dhacay Muslimiinta
                oo dulli iyo kala-tag ah waa markay gaalo saaxiib moodeen, iyaguna
                colloobeen oy qaybsameen, waase in laga baxo arrintaas. Aali-Cimraan
                (118-120)</p>
            <ol start="121" type="1">
                <li>[Xusuuso] markaad ka kallahday [tagtay] ehelkaaga adoo u yeeli
                    mu‘miniinta goob dagaal Eebbana waa maqle og.</li>
                <li>Markay hamiday [doontay] labo kooxood oo idinka mid ah inay
                    fashilaan [cabsadaan] Eebbana waligooda [gargaarahooda] ahaa ee Eebbe
                    uun ha tala saarteen mu‘miniintu.</li>
                <li>Dhab ahaan buu idiin ku gargaaray Eebbe [maalintii] Badar idinkoo
                    dullaysan [tabar yar] ee ka dhawrsada Eebbe waxaadna mudan tihiin inaad
                    ku mahdisaan.</li>
                <li>Markaad ku lahayd mu‘miniinta, “Miyuusan idiinku fillayn inuu idinku
                    xoojiyo Eebbihiin saddex kun oo malaa‘ig ah oo soo degi?”</li>
                <li>Waa na kaafiyaan ee haddaad samirtaan [adkeysataan] ood dhawrsataan
                    [waydinku fillaan] waxayna idiinku imaan degdaggooda, kaasna waa xoojin
                    Eebbihiin shan kun oo malaa‘ig ah oo calaamaysan.</li>
                <li>Uma yeelin Eebbe [arrintaas] bishaaradiinna mooyee iyo inay ku
                    xasisho quluubtiinnu isaga, gargaar aan Eebbe agtiisa ahayna ma jiro ee
                    ah Adkaade Falsan.</li>
                <li>Si uu u gooyo [halaago] qayb ka mid ah kuwa gaaloobay ama
                    walbahaariyo oy noqdaan iyagoo khasaaray.</li>
            </ol>
            <p>Aayadahan wuxuu Eebbe kaga warrami dagaalladii Uxud iyo Badar oo tan
                hore ahayd bishii Soonfur sanadkii saddexaad ee Hijrada, Uxudna waa buur
                weyn oo magaalada Madiina xagga waqooyiga ka xigta, Muslimiintana dhib
                baa ku gaadhay markay khilaafeen amarkii Nabiga, qaarkood oo ka tageen
                halkay ilaalinayeen, markaas laga soo galay halkaa ilaa Nabiga laga
                dhaawacay dad badan oo asxaabtii ahna ku shihiideen, taasina waxay ku
                tusin xumaanta is-khilaafka iyo amarka fiican diidmadiisa waana waxay u
                waajibtay in laga digtoonaado. Tan kale waa dagaalkii Badar ee weynaa ee
                Eebbe u gargaaray Muslimiinta xoojiyeyna iyagoo tabar iyo tiraba yaraa,
                hase yeeshee Eebbaa nasrigiisa iyo malaa‘ig ugu gargaaray, taasina waxay
                ku tusin in Eebbe u gargaari Muslimiinta markay dhab ahaan Eebbe u
                adeecaan sharcigiisana ku dhaqmaan, day sida loo jabiyey gaaladii
                Qureysheed ee kibirka usoo duushay si ay Xaqa u baabi‘iyaan una
                wax-yeelleeyaan Muslimiinta. Badar waa magaalo u dhaw Madiino dagaalkuna
                wuxuu ahaa maalin Jimce ah toddobiyo tobanka bisha Soon, sanadkii labaad
                ee Hijrada, Muslimiintu waxay ahaayeen saddex boqol iyo dhawr iyo toban
                gaaladuna ilaa kun. Aali-Cimraan (121-127)</p>
            <ol start="128" type="1">
                <li>Waxba amarka kuma lihid [Nabiyow] ama wuu ka tawbad aqbali Eebbe ama
                    wuu cadaabi gaalada, illeen waa daalimiine.</li>
                <li>Eebbaa iska leh waxa samooyinka ku sugan iyo waxa dhulka ku sugan,
                    wuxuu u dhaafaa [dambiga] cidduu doono, wuxuuna cadaabaa cidduu doono,
                    Eebbana waa dambi-dhaafe naxariista.</li>
                <li>Kuwa [Xaqa] rumeeyow, ha u cunina ribada laablaab, kana dhawrsada
                    Eebbe, waxaad mudan tihiin inaad liibaantaane.</li>
                <li>Kana dhawrsada Naarta loo darbay gaalada.</li>
                <li>Adeecana Eebbe iyo Rasuulka, waxaad u dhawdihiin in laydiin
                    naxariistee.</li>
                <li>Una degdaga dambi-dhaafka Eebbihiin iyo Janno ballaadhkeedu yahay
                    samaawaadka iyo dhulka oo loo darbay kuwa dhawrsada.</li>
                <li>Ee ah kuwa wax bixiya waqtiga ladnaanta iyo dhibkaba, ee damiya
                    cadhada ee iska cafiya dadka, Eebbana waa jecel yahay
                    samafalayaasha.</li>
                <li>Kuwa markay falaan xumaan ama dulmiyaan naftooda xusa Eebbe,
                    warsadana dambi-dhaafid dambigooda, wax dambi dhaafana ma jiro Eebbe
                    mooyee, oon daa’imin [xumaantay] faleen iyagoona og.</li>
                <li>Kuwaas abaalkoodu waa dambi-dhaafka Eebbahood iyo Jannooyin ay
                    dureeri dhexdeeda wabiyaal iyagoo ku waari dhexdeeda, waxaa wanaagsan
                    abaalka kuwa camal falay.</li>
            </ol>
            <p>Gaaladu waxay ka jabiyeen Nabiga (naxariis iyo nabadgalyo Eebbe
                korkiisa ha yeelee) maalintii Uxud dhoosha wayna dakhreen markaasaa
                dhiiggu dareeray markaasuu yidhi, “Say u liibaani qawm ku falay
                Nabigooda waxaas isagoo Xaqa u yeedhi?” Markaasay soo dagtay, “Waxba
                kuma lihid amarka, Eebbaa ku shaqa leh oo ama ka tawbad aqbali ama
                cadaabi kolley waa daalimiine, illeen isagaa xukunka caalamka iska
                lehe,” taasina waxay ku tusin in Jahaad iyo camal waajib tahay arrinta
                dhabteedase Eebbe ku shaqa leeyahay, wuxuu rabana fali cidduu rabana u
                gargaari. Ribaduna waa xaaraan reebban ama ha yaraato ama ha badnaatee,
                saan soo sheegnay, waana in Naar laga dhawrsadaa Eebbe iyo Rasuulkiisana
                la adeeco loona dagdago dambi-dhaaf iyo Janno wayn oo loo darbay kuwa
                dhawrsaday, ee wax bixiya had walba, ee cadha damiya, cafiyana dadka,
                wanaaggana sameeya, Eebbana xusa markay dambaabaan, dambi-dhaafna Eebbe
                warsada, illeen waxaan Eebbe ahayn dambi ma dhaafee, oon xumaanta
                daa‘imin, waxaana lagu abaal marin dambi-dhaaf iyo Jannooyin ay ku waari
                loona darbay kuwa camalka fiican. Saas darteed waa in wanaagga lagu
                dadaalo xumaantana laga fogaado. Aali-Cimraan (128-136)</p>
            <ol start="137" type="1">
                <li>Waxaa dhab ahaan u tagay hortood sunno [waddo] ee socda dhulka oo
                    eega siday noqotay cidhibtii beeniyayaashii.</li>
                <li>Kaasi waa caddayn dadka waana hanuun iyo waanada kuwa
                    dhawrsada.</li>
                <li>Ha tabar yaraanina hana murugoonina idinkaa sarreyn haddaad tihiin
                    mu‘miniine.</li>
                <li>Hadduu idin taabtay dhib [dhaawac] dhab ahaan buu u taabtay qawmkana
                    dhib la mid ah, waana saas adduunyadu waxaannu ku kala wareejinnaa dadka
                    dhexdiisa iyo in Eebbe muujiyo kuwa rumeeyey kana yeesho xaggiinna
                    marag, Eebbana ma jecla daalimiinta.</li>
                <li>Iyo inuu imtixaamo kuwa rumeeyey tirtirana gaalada.</li>
                <li>Ma waxaad u maleyseen inaad galaysaan Jannada isagoon muujinin Eebbe
                    kuwa jahaaday oo idinka mid ah oosan muujinin kuwa samra?</li>
                <li>Dhab ahaan waxaad u ahaydeen kuwa jecel geerida ka hor la
                    kulankeeda, waadna aragteen geeridii idinkoo fiirin.</li>
            </ol>
            <p>Eebbe wuxuu u sheegay mu‘miniinta dagaalkii Uxud kadib inuu
                imtixaankan oo kale u horreeyey ummadihii hore, Qur’aankuna hanuun iyo
                waano yahay, in la cabsado oo la tabar yaraado ama la walbahaarana ayna
                habboonayn, maxaa yeelay waxaa guusha ku dambeyn mu‘miniinta dhabta ah,
                hadduu dil iyo dhaawac idin taabtayna iyagaba wuu taabtay waana sidaas
                sunnada Eebbe inay marba ruux ku dhacdo masiibadu, waana imtixaan, mana
                suurowdo in Janno la galo imtixaan la‘aan, mana aha in Jahaadka iyo
                ku-shihiidkiisa la jeclaado marka gaalada lala kulmana la cabsado.
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Ha jeclaanina la-kulanka colka, ee warsada Eebbe caafimaad,
                markaad la kulantaanna adkaysta oo ogaada in Jannadu tahay hooska
                seefaha hoostiisa.” Saxiix. Aali-Cimraan (137-143)</p>
            <ol start="144" type="1">
                <li>[Nabi] Muxamadna ma aha waxaan Rasuul ahayn, waxaa tagey hortiis
                    Rasuullo, ee hadduu dhinto ama la dilo ma waxaad u gaddoomaysaan
                    cidhibtiinnii [dib]? Ruuxii u gaddooma cidhibtiisii [gaalooba] kama
                    dhibo Eebbe waxba, wuuna abaal marin kuwa ku shukriya.</li>
                <li>Nafna ma aha tii dhimata idanka Eebbe la’aantiis, waa kitaab
                    muddeysan, ruuxii doona abaalka adduunyo wax baan ka siineynaa, ruuxii
                    doona abaalka Aakhirana wax baan ka siinnaa, waxaana abaal marin kuwa
                    shukriya.</li>
                <li>Imisa Nabi la dilay ooy la jireen culimo dagaallami oo badan, oyna
                    cabsanin wax ku dhacay Jidka Eebbe dartiis, tabarna yareynin,
                    dulloobinna, Eebbana waa jecel yahay kuwa samra.</li>
                <li>Mana aha hadalkoodu waxaan ahayn, “Eebbow noo dhaaf dambigannaga iyo
                    xadgudubkannaga amarkanaga, sugna gomadahannaga noogana gargaar qawmka
                    gaalada ah.”</li>
                <li>Markaasuu siiyey Eebbe abaalka adduunyo iyo wanaagga abaalka
                    Aakhiro, Eebbana wuxuu jecel yahay sama-falayaasha.</li>
            </ol>
            <p>Maalintii Uxud markuu dhib gaadhay Muslimiinta yaa Iagu dhawaaqay in
                la dilay Nabigii (naxariis iyo nabadgalyo Eebbe korkiisa ha yeelee)
                waxaana jirtay in la dhaawacay, markaasay naxeen oo walbahaareen
                Muslimiintii markaasay soo dagtay aayaddu. Cid walbana way dhiman
                waxaase hadhi Eebbe, Nabiyadii horana waa kuwii dhintay, waxaase loo
                baahan yahay adkaysi iyo samir iyo doonid abaal-marinta Eebbe ee
                wanaagsan, ee ma bannaana in la shakiyo ama la walbahaaro oo la
                tabar-yareeyo. Aayaddana waxaa akhriyey Abuu Bakar maalintii Nabigu
                (naxariis iyo nabadgalyo Eebbe korkiisa ha yeelee) geeriyooday, markuu u
                yimid Cumar oo dadka la hadli, oo leh, “Car waa ruuxii sheega in Nabigii
                dhintay.” Markaasuu Abuu Bakar khudbad akhriyey isagoo leh, “Ruuxii Nabi
                Muxamed caabudayayoow Muxamed wuu dhintay, ruuxii Eebbe caabudayeyna
                Eebbe waa nool yahay mana dhimanayo.” Taasina waxay ku tusin fadliga
                Abuu Bakar iyo xaq ku sugnaantiisa, saasaana looga baahan yahay mu‘minka
                inuu Xaqa ku sugnaado had iyo jeer iyo si walba. Aali-Cimraan
                (144-148)</p>
            <ol start="149" type="1">
                <li>Kuwa Xaqa rumeeyow, haddaad addeecdaan [maqashaan] kuwa gaaloobay
                    waxay idiin celin cidhibtiinna, markaasaad noqonaysaan idinkoo
                    khasaaray.</li>
                <li>Eebbaase gargaarihiinna ah, isagaana ugu khayr roon gargaare.</li>
                <li>Waxaan ku tuuraynaa quluubta kuwa gaaloobay argaggax
                    la-wadaajintooda Eebbe waxaan loo soo dejinin xujo darteed, hoygooduna
                    waa Naar, iyadaana u xun xerada daalimiinta.</li>
                <li>Dhab ahaan yuu idiinku rumeeyey Eebbe yaboohiisii markaad ku
                    dhammayneyseen [ku dilayseen] idankiisa, intaad ka cabsataan ood ku
                    murantaan amarka ood caasidaan intuu idin tusiyey waxaad jeceshihiin
                    kadib, waxaa idinka mid ah ruux dooni adduunyo, waxaana idinka mid ah
                    ruux dooni Aakhiro, markaas idinka lilay xagooda si uu idiin imtixaano,
                    dhab ahaanna wuu idiin cafiyey, Eebbena wuu ku fadli leeyahay
                    mu’miniinta.</li>
                <li>Markaad koreyseen aydaan milicsanayn cidna, Rasuulkuna idiinka
                    yeedhi gadaashiinna oo idinku dhacay murug la jirto murug [kale] si
                    aydaan ugu walbahaarin wixii idinka tagay iyo wixii idinku dhacay,
                    Eebbana waa ogyahay waxaad falaysaan.</li>
            </ol>
            <p>Qisada dagaalkii Uxud aad bay aayaduhu uga warrameen, waxayna si
                fiican u tilmaameen xaalkii Muslimiinta iyo say u xanuunsadeen markay
                koox kamid ah oo ilaalinaysay colka khilaaftay amarkii Rasuulka, lagana
                cararay Rasuulkii isagoo ugu yeedhi inay soo joogsadaan. Tan kale war
                gaal waa inaan la maqlin oon la adeecin illeen waa khasaare. Waxaa
                sugnaatay in Rasuulku (naxariis iyo nabadgalyo Eebbe korkiisa ha yeelee)
                ku yidhi Cabdullaahi binu Jubayr iyo kooxdiisii, “Halkan haka tagina,
                xataa haddaad aragtaan annagoo nala jabiyey hanoo kaalmeynina.” Markey
                Muslimiintu raayeen yaa kooxdii ka tagtay halkeedii ninkii madaxda u
                ahaa iyo wax yar mooyee, markaasay gaaladii soo hareereeyeen
                Muslimiintii. Taasina waxay ku tusin wanaagga isku-duubnida Muslimiinta
                iyo xumaanta is-khilaafka. Ruuxii doona inuu si fiican u siyaadsado
                arrintan ha akhriyo kutubta siirada iyo tafsiirada wax badan buu ka
                heliye. Aali-Cimraan (149-153)</p>
            <ol start="154" type="1">
                <li>Markaas uu kusoo dejiyey korkiinna murug kadib aaminnimo darteed
                    lulmo daboolaysa koox idinka mid ah, kooxna waxaa walaacisay naftooda
                    waxayna u malayn Eebbe male jaahiliyeed waxayna dhihi, “Ma wax baan ku
                    leennahay amarka?” Waxaad dhahdaa, “Amarka dhammaantiis Eebbaa iska
                    leh.” Waxayna ku qarin naftooda waxayna kuu muujinayn iyagoo dhihi,
                    “Haddaan amarka wax ku leennahay nalaguma dileen halkan.” Waxaad
                    dhahdaa, “Haddaad tihiin guryihiinna way usoo bixi lahaayeen kuwa loo
                    qoray geerida halkay seexan [lagu dili],” [saasna wuxuu u falay Eebbe]
                    inuu imtixaano Eebbe waxa laabtiinna ku sugan iyo inuu kala shaandheeyo
                    waxa quluubtiinna ku sugan, Eebbana waa ogyahay waxa laabta ku
                    sugan.</li>
                <li>Kuwii jeedsaday oo idinka mid ah maalintay kulmeen labadii col waxaa
                    uun simbiriirixiyey Shaydaan waxay kasbadeen sababtiisa qaarkood wuuna
                    iska cafiyey Eebbe xaggooda Eebbena waa dambi-dhaafe dul badan.</li>
            </ol>
            <p>Eebbe wuu ku mannaysan addoomadiisa wuxuu kusoo dajiyey mu‘miniinta
                Uxud oo lulmo ah murug kadib, sidoo kale xasilooni taasina waxay ku
                tusin sugnaan iyo ku-kalsoonida Eebbe. Ibnu Mascuud waxaa laga wariyey,
                “Lulmadu dagaalka waxay ka timid Eebbe, salaaddana Shaydaan.” Waxaa
                sheegay Ibnu Abii Xaatim. Munafiqiintuse waxay la joogeen qas iyo
                calaacal iyo, “Ma amaraa gacanta noogu jira?” Xaalka Eebbaa iska leh
                dhammaantiis. Ciddii dagaalka ku dhimatana kolley way usoo bixi
                lahaayeen halkay ku dhinteen, hase yeeshee wuxuu Eebbe saas u falay
                imtixaan dartiis, iyo inay caddaadaan kuwa simbiriirixday oo Shaydaan
                waswaasiyey. Saas darteed waa Eebbe in lagu kalsoonaado, wax fiicanna
                laga malaysto, walaacin iyo murugeyn mu’miniintana layska jiraa illeen
                isagaa wax walba awoodee. Muslimiintii hore qaarkood waxay dhihi jireen,
                “Wanaagga abaalkiisu waa in wanaag lagu waafajiyo, xumaanta abaalkeeduna
                waa in xumaan kale lagu dhoco.” Runtii qisada Uxud waa imtixaan cad.
                Aali-Cimraan (154- 155)</p>
            <ol start="156" type="1">
                <li>Kuwa [Xaqa] rumeeyow, ha noqonina sida kuwa gaaloobay oo ku yidhi
                    walaalahood markay ku safraan dhulka ama duulaan, “Hadday agtannada
                    joogaan ma dhinteen lamana dileen,” si uu uga yeelo arrintaas qoomamo
                    quluubtooda, Eebbana waa Nooleeye iyo Dile, Eebbana waxaad camal
                    falaysaan wuu arkaa.</li>
                <li>Haddii laydinku dilo Jidka Eebbe amaad dhimataan dambi-dhaaf Eebbe
                    iyo naxariistiisa yaa idiinka khayr badan waxay kulmin.</li>
                <li>Haddaad dhimataan ama laydin dilo xagga Eebbe un baa laydiin
                    celin.</li>
                <li>Naxariista Eebbe darteed yaad ugu jilicday haddaadse tahay mid
                    ingagan oo qalbi adag way kaa kala tagi lahaayeen gaararkaada, ee iska
                    cafi una dambi-dhaaf warso, kalana tasho amarka, markaas haddaad wax
                    goosatana talo saaro Eebbe [ku dhaqaaq], Eebbe wuxuu jecel yahay kuwa
                    tala saartee.</li>
                <li>Hadduu idin gargaaro Eebbe wax idinka adkaan ma jiro, hadduu idin
                    hoojiyana waa kuma kan idiin gargaari gadaashiis, Eebbe uun ha tala
                    saarteen mu‘miniintu.</li>
            </ol>
            <p>Rasuulka Muxamed ah (naxariis iyo nabadgalyo Eebbe korkiisa ha
                yeelee) wuxuu Eebbe ugu deeqay dabeeco fiican, saas darteed yey
                mu‘miniintu ugu soo kulmeen, hadduuse kakan yahay way ka ag carari
                lahaayeen, saasuuna Eebbe u faray inuu iska cafiyo wixii dhib ah ee kaga
                yimaada mu’miniinta, una dambi-dhaaf warsado, lana tashado, marka arrin
                la goostana lagu talaabsado isagoo la talo saaran Eebbe, gargaarna
                Eebbaa iska leh, hadduu Muslimiinta u gargaaro wax ka adkaan ma jiro,
                haddii kalena yaa Eebbe kasoo hadhay oo gargaara ah. Mu‘miniintuna waa
                inayna noqonin sida gaalada oo ciddii meel kusoo dhimata ama Jahaad ku
                shahiidda ku dhihin, “Hadday nala joogi lahaayeen mayna dhinteen,”
                taasina waa qoomamo la yeelay quluubtooda, Eebbaase waxna nooleeya waxna
                dila, si kastood u dhimatana Eebbaa lagu hor keeni, waxaase ka khayr
                roon waxa la kulmin oo adduunya ah in lagu shahiido Jidka Eebbe si
                dambi-dhaaf iyo naxariis Eebbe loo helo. Aali-Cimraan (156-160)</p>
            <ol start="161" type="1">
                <li>Kama suurowdo Nabi inuu wax khayaamo, ruuxii wax khayaama wuu la
                    imaan wuxuu khayaamay maalinta Qiyaame, markaas waxaa loo oofin
                    [dhammayn] naf kasta waxay kasbatay lagamana dulmiyo.</li>
                <li>Ruux raacay raalli-ahaanshaha Eebbe ma lamid baa ruux la noqday
                    cadho Eebbe hoygiisuna yahay Jahannamo? Iyadaana u xun meel loo
                    noqdo.</li>
                <li>Iyagu waa darajaad Eebbe agtiisa, Eebbana waa arkaa waxay fali.</li>
                <li>Dhab ahaan buu ugu mannaystay Eebbe mu‘miniinta markuu ka bixiyey
                    dhexdooda Rasuul naftooda ka mid ah kuna akhriyi korkooda aayaadkiisa,
                    daahirinna, barina Kitaabka [Qur’aanka] iyo Xikmadda [Sunnada Nabiga],
                    waxayna ahaayeen horay baadi cad.</li>
            </ol>
            <p>Khayaamada iyo dhagartu waa ka reebban tahay ruuxa Muslimka ah ama ha
                ahaato waxa gaalada laga helo ama waxa kale, khayaamadana wuu keeni
                Qiyaamada saaxiibkeed isagoo xambaarsan, cid walbana waxay la kulmi
                Qiyaamada waxay kasbatay dulmina ma jiro. Ruux raacay Xaqa Eebbe la mid
                ma aha mid cadho Alle ku dhacday oo gali Naar, dadkuna waa darajaad oo
                iskuma qasna Eebbana waa arkaa, mu‘miniintuna wuxuu Eebbe ku mannaystay
                soo bixinta Rasuulka Muxammed ah (naxariis iyo nabadgalyo Eebbe korkiisa
                ha yeelee) iyagoo yaqaannay runtiisa, aaminnimadiisa iyo wanaaggiisaba,
                kuna akhriyi Qur’aanka, iyo Sunnada Nabiga iyagoo horay baadi u ahaa.
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Waxaan garan midkiino imaan Qiyaamada isagoo xambaarsan riti
                qayliyi markaa uu dhihi, ‘Muxamedow, Muxamedow,’ oon dhihi, ‘Waxba
                kaagamo hanto Eebbe, waan ku gaadhsiiyey…’” Waa dheer yahay. Waxaana soo
                arooray wax badan oo ka digi xumaanta khiyaamada iyo cunidda xaq-darro
                ee xoola kale, haddaadse iska khayaanto ciddaad aragto, ood iska cunto
                waxaad la kulanto, oodan waxba u aabbayeelin taasi ma Islaam baa?
                Muslimnimaduna waa toosnaan, Eebbe ka-yaabid, Xaq-raacid, xalaal-cunid,
                wanaag u-yeedhid, xumaan ka-reebid iyo ku-dhaqan dhab ah Diinta
                Islaamka. Aali-Cimraan (161-164)</p>
            <ol start="165" type="1">
                <li>Hadday idin asiibtay [idinku dhacday] dhibaato waxaad asiibteen
                    laba-jibbaarkeed [Badar], waxaad dhahdeen, “Xaggee nooga yimid
                    [dhibku]?” Waxaad dhahdaa, “Agta naftiinna,” Eebbana wax kasta wuu
                    karaa.</li>
                <li>Waxa idinku dhacay maalintay kulmeen labadii kooxood waa idanka
                    Eebbe iyo inuu muujiyo mu‘miniinta.</li>
                <li>Iyo inuu muujiyo kuwa munaafaqoobay oo loo yidhi, “Kaalaya ku dirira
                    Jidka Eebbe ama difaaca,” waxayna dheheen, “Haddaan ognahay dagaal waan
                    idin raaci lahayn,” iyagu gaalnimaday maalintaas uga dhawyihiin rumeyn,
                    waxay ka odhan afkooda waxaan ahayn quluubtooda, Eebbana waa ogyahay
                    waxay qarin.</li>
                <li>Waa kuwa ku yidhi walaalahood [munaafiqiintu] iyagoo iska
                    fadhiistay, “Hadday na adeecaan lama dileen,” waxaad dhahdaa, “Ka dhawra
                    naftiinna geeri haddaad run sheegaysaan.”</li>
            </ol>
            <p>Hadday Muslimiintu qaadan waayeen dhibkii maalintii Uxud iyaba waxay
                dileen ama qabteen maalintii Badar labo-jibaadh, xaalkuna wuxuu ku
                dhacay idan Eebbe iyo ogaanshihiis iyo inay kala muuqdaan mu‘miniinta
                dhabta ah iyo munaafiqiinta, waxaana dhacday in munaafiqiintii iska soo
                noqotay isagoos hoggaamin munaafaqii Cabdullaahi binu Ubayyi binu
                Saluul, iyagoo sheegey inayna muuqan waxay u dagaallamaan, Muslimiintuna
                ku lahayd, “War kaalaya dirira ama badiya muuqaalka.” Saasay ku tageen
                iyagoo sheegi inaan la laayeen kuwii Jahaadka lagu dilay haddii warkooda
                la maqlo. Haka celiyeen naftooda geerida hadday run sheegi, taasina waa
                caadada munaafiqiinta calaacala. Aali-Cimraan (165-168)</p>
            <ol start="169" type="1">
                <li>Hana u malaynina kuwa lagu dilay Jidka Eebbe kuwa dhintay, saas ma
                    aha waxay ku nool yihiin Eebbahood agtiisa laguna arzaaqi.</li>
                <li>Iyagoo ku Faraxsan wuxuu siiyey Eebbe oo fadligiisa ah, kuna
                    bishaaraysan kuwaan wali haleelin ee gadaashooda ah inuusan korkooda
                    cabsi iyo murugo [midna] ahayn.</li>
                <li>Waxayna ku bishaaraystaan nicmo Eebbe iyo fadli iyo inaan Eebbe
                    dayacayn ajriga mu‘miniinta.</li>
                <li>Ee ah kuwa ajiibay [maqlay] Eebbe iyo Rasuulka kadib intuu asiibay
                    dhaawac, kuwa wanaag falay oo kamid ah oo dhawrsaday waxaa u sugnaaday
                    ajir wayn.</li>
                <li>Ee ah kuwuu yidhi dadku [gaaladu], “Dadkii baa idiin kulmay ee ka
                    cabsada,” oo u siyaadiyey rumeyn, oy dhaheen, “Kaafiyahannagu waa
                    Ilaahay isagaana u fiican Wakiil.”</li>
                <li>Oo noqday nicmo Eebbe iyo fadli oyna taaban xumaan raacayna
                    raalli-ahaanshaha Eebbe, Ilaahayna waa fadli wayn lahaade.</li>
                <li>Kaasi waa Shaydaan wuxuuna idinku cabsi galin awliyadiisa
                    [saaxiibbadiis] ee haka cabsanina, ee iga cabsada haddaad mu‘miniin
                    tihiin.</li>
            </ol>
            <p>Ciddii shahiid lagu dilo wuxuu ku nool yahay Eebbe agtiisa isagoo
                farxi oo bishaaraysan jecelna in saaxiibbadiisu soo shihiidaan,
                bishaaro, nicmo iyo ajir yaana u sugnaaday, waana kuwa Eebbe iyo
                Rasuulka adeeca inta dhib ku dhacay kadib, una adkeystay markii loo
                kulmay Eebbana cuskaday, lana noqday wanaag iyo rille Eebbe oon kana
                cabsanin warka Shaydaanka ee Eebbe ka cabsaday. Fadliga shahiidnimada
                iyo Jihaadka waxaa kusoo arooray wax badan, waxaa ka mid ah, inay
                arwaaxdoodu ku jirto shimbiro daaqi Jannada oo u dheelmada tiriigyo
                Carshiga ku xidhan. Ibnu Cabbaas wuxuu yidhi, “’Waxaa na kaafiya Eebbe,
                isagaa u fiican Wakiil,’ waxaa yidhi Nabi Ibraahiim markii dabka lagu
                tuuray iyo Nabi Muxamed markii lagu yidhi ‘Dadkii baa idiin kulmay.’”
                Waxaa fadliga Jihaadka iyo wanaaggiisa rumeeya kuwa Jidka Eebbe ee xaqa
                ah ku jahaada. Aali-Cimraan (169-175)</p>
            <ol start="176" type="1">
                <li>Yeyna ku murug galin kuwa u degdegi gaalnimada, iyagu kama dhibaan
                    Eebbe waxba, wuxuu dooni Eebbe inuusan ugu yeelin nasiib aakhiree
                    waxayna mudan cadaab weyn.</li>
                <li>Kuwa ku gatay gaalnimo iimaanka kama dhibayaan Eebbe waxba waxayna
                    mudan cadaab daran.</li>
                <li>Yeyna u malaynin kuwa gaaloobay inuu sugiddoodu khayr u tahay,
                    waxaannu u sugi uun inay siyaadsadaan dambi, waxayna mudan cadaab
                    dulleeya.</li>
                <li>Ma aha Eebbe kii kaga taga mu‘miniinta sidaad tihiin intuu ka kala
                    sooco ka xun iyo kan fiican, mana aha Eebbe kii idin daaliciya [tusiya]
                    waxa maqan, hase yeeshee wuxuu ka dooran Rasuulkiisa cidduu doono ee
                    rumeeya Eebbe iyo Rasuulkiisa, haddaad rumeysaan Xaqa oo dhawrsataan
                    waxaad mudanaysaan ajir weyn.</li>
                <li>Yeyna u malaynin kuwa ku bakhayli wuxuu siiyey Eebbe oo fadli ah
                    inay khayr u tahay, shar bayse u tahay waxaana luqunta loo galin waxay
                    ku bakhaylayeen maalinta Qiyaame, Eebbaana iska leh dhaxalka samaawaadka
                    iyo dhulka, Eebbana waxaad camal falaysaan waa ogyahay.</li>
            </ol>
            <p>Cid gaalowday waxba ha u murgin, waxba Eebbe kama dhibtee, Aakhirana
                nasiib kuma leh, illeen gaalnimay iimaanka ka doorteene, sugidduna khayr
                uma aha ee waa dambi badsasho. Adduunkuna waa imtixaan si loo kala sooco
                kan xun iyo kan fiican, wax og waxa maqanna ma jiro Eebbe mooyee. Wuxuu
                u doortay Rasuulladiisa cidduu doonay, waase in Xaqa la rumeeyo lana
                dhawrsado, ku-bakhayl Xaqana khayr ma aha ee waa khasaare, Qiyaamana
                wuxuu imaan isagoo luqunta ku wada wuxuu ku bakhaylay, Eebbana u hadhi
                waxa cirka iyo dhulka ku sugan waxa la falina og ee haloo darbado.
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Addoonkaan gudan zakada xoolihiisa waxaa laga dhigaa mas bara
                leh oo raaci oo ka carari oo raaci isagoo dhihi, ‘Waxaan ahay
                kanzigaagii.’” Markaasuu aayaddan akhriyey Cabdullaahi. Waxaa wariyey
                Imaam Axmed iyo kuwo kale. Xaqoo la sheegi waayana way noqotaa.
                Aali-Cimraan (176-180)</p>
            <ol start="181" type="1">
                <li>Dhab ahaan yuu u maqlay Eebbe hadalka kuwii yidhi, “Eebbe waa faqiir
                    annaguna waxaan nahay hodan.” [Waa Yuhuud ha halaagmeene.] Waan qoraynaa
                    waxay dhihi iyo diliddooda Nabiyada ee xaq-darro, waxaan u dhahaynaa,
                    “Dhadhamiya cadaabka gubashada.”</li>
                <li>Taasina waa waxay hormarsatay gacmahoodu Eebbana ma aha dulmiyaha
                    addoomada.</li>
                <li>Waa kuwa yidhi, “Eebbe wuxuu nagula ballantamay inaanaan rumeyn
                    Rasuul intuu nooga keeno qurbaan [sadaqo] oy cunto naar,” waxaad
                    dhahdaa, “Waxay idiinla yimaadeen Rasuullo hortay xujooyin iyo waxaad
                    sheegteen ee maxaad u disheen haddaad run sheegaysaaan?”</li>
                <li>Hadday ku beeniyaan waxaa dhab ahaan loo beeniyey Rasuullo kaa
                    horreeyey oo la yimid xujooyin iyo Kutub iyo Kitaab cad.</li>
            </ol>
            <p>Yuhuud iyo wixii la mid ah (Eebbe ha dulleeyo) waa af-xun yihiin had
                iyo jeer intay kaga sheegaan Eebbe inuu faqiir yahay iyaguna hodan
                yihiin markay maqleen aayadaha sadaqada ku boorrin waase laga abaal
                marin hadalkaas, oo la cadaabi waxay hor marsadeen darteed, waana
                beentood in lagula ballamay inaanay rumeynin Rasuul intay sadaqadiisu
                naaru ka cunto, imisay Rasuullo dileen xujooyinna beeniyeen? Ibnu
                Cabbaas wuxuu yidhi, “Markay soo dagtay: ‘Yaa Eebbe amaah fiican
                amaahiya [wax sadaqaysta]?’ yey Yuhuudu tidhi, ‘Muxammadow, wuu baahday
                Eebbahaa intuu ka warsado addoomada amaah,’ markaasay soo degtay jawaab
                ahaan aayadda, ‘Waa maqlay Eebbe kuwii hadalkaa yidhi Eebbe waa faqiir
                annaguna waxaannu nahay hodan.’” Eebbaa hodan ah wax walbana isagaa
                awooda dadkuna waa u baahan yihiin, waxa la bixiya dadkay wax u tartaa
                ee Ilaahay uma baahna, ee waa in laga digtoonaado waddada gaalada, waxna
                dar Eebbe loo baxsado si dadka baahan loo kaalmeeyo. Aali-Cimraan
                (181-184)</p>
            <ol start="185" type="1">
                <li>Naf kasta waxay dhadhamin geeri, waxaa uun laydiin oofin ajrigiinna
                    maalinta Qiyaame, ruuxiise laga iilo Naarta oo la galiyo Jannada wuu
                    liibaanay, nolosha adduunna ma aha waxaan raaxo kado ahayn.</li>
                <li>Waan idinku imtixaamaynaa xoolihiinna iyo naftiinna waxaadna ka
                    maqlaysaan kuwa la siiyey Kitaabka oo idin ka horreeyey iyo mushrikiinta
                    [gaaladii Carbeed] dhib badan, haddaadse samirtaan ood dhawrsataan,
                    arrintaasu waa umuuraha loo qasdo.</li>
                <li>[Xusuuso] markuu qaaday Eebbe ballanka kuwii la siiyey Kitaabka
                    inaad u caddaysaan [Xaqa] dadka oydaan qarinin waxayse ka tuureen
                    dhabarkooda gadaashiis waxayna ku gateen lacag yar, waxaa xun waxay
                    gadan.</li>
                <li>Haw maleyn kuwa ku farxa waxay la yimaadaan oo jecel in lagu mahdiyo
                    waxayna falin, haw malayn inay ka nabad-gali cadaabka waxaana u
                    sugnaaday cadaab daran.</li>
                <li>Eebbaa iska leh xukunka samaawaadka iyo dhulka, Eebbaana wax kasta
                    kara.</li>
            </ol>
            <p>Naf walba way dhiman waana la abaalmarin Qiyaamada, liibaan waa Janno
                la galo iyo Naar laga nabadgalo, xoolo iyo naftana waa laysku imtixaami,
                gaaladana had iyo jeer dhib baa laga maqlaa waxayse u baahan tahay
                adkaysi iyo dhawrsasho. Tan kale waa waajib in Xaqa loo caddeeyo dadka
                oon laga qarinin, ciddiise Xaqa tuurta oo wax kale oon qiima lahayn ku
                baddalata jecelna in waxay sameeyaan iyo waxayna sameeyninba lagu amaano
                kuwaasu ma aha kuwo liibaani oo Naar ka kori illeen Eebbaa xukunka iska
                leh wax walbana karee, Rasuulkuna (naxariis iyo nabadgalyo Eebbe
                korkiisa ha yeelee) wuxuu yidhi, “Eebbaan ku dhaartaye, adduunku ma aha
                marka Aakhiro loo eego midkiin oo farta badda galiyey oo kasoo celiyey
                mooyee.” Tan kale waa in dadka wax loo sheego lagana qarinin. Nabiguna
                wuxuu yidhi, “Ruuxii cilmi la warsado oo qariya waxaa lagu xakamayn
                Qiyaamada xakama Naar ah.” Aali-Cimraan (185-189)</p>
            <ol start="190" type="1">
                <li>Abuuridda samaawaadka iyo dhulka iyo is-khilaafidda habeenka iyo
                    maalinta calaamooyin yaa ugu sugan kuwa caqliga leh.</li>
                <li>Ee ah kuwa ku xusa Eebbe taagni iyo fadhi iyo jiifba, oo ku fikira
                    abuuridda samaawaadka iyo dhulka [iyagoo dhihi], “Eebbow umaadan abuurin
                    kan [khalqiga] baadil [ciyaar], waad nazahan tahay ee naga kori cadaabka
                    Naarta.”</li>
                <li>“Eebbow adigu ruuxaad galiso Naarta dhab ahaan baad u dullaysay,
                    daalimiintana uma sugnaanin gargaarayaal.”</li>
                <li>“Eebbow annagu waxaan maqallay yeedhe u yeedhi iimaanka oo dhihi
                    ‘Rumeeya Eebbihiin’ waana rumeynay, Eebbahannow noo dhaaf dambiyadannada
                    asturna xumaantannada naguna dil la-jirka kuwa baarriga ah
                    [fiican].”</li>
                <li>“Eebbahannow na sii waxaad noogu yaboohday Rasuulladaada hanana
                    dulleyn maalinta Qiyaame, Adigu ma baajisid ballane.”</li>
            </ol>
            <p>Eegidda cirka iyo dhulka, habeenka iyo maalinta waxaa ugu sugan
                mu’miniinta caqliga leh calaamadda awoodda Eebbe iyo jiridiisa, kuwaas
                had iyo jeer Eebbe xusa ogna inaan Eebbe ciyaar u abuurin adduunka, kana
                magan gala Eebbe Naarta, mar hadday Xaqa rumeeyeen iyo inaan Eebbe
                dulleyn maalintaas. Cirka iyo dhulka, iyo khalqiga kalaba waa in la eego
                laguna waano qaato, dibna wax looga fikiraa. Xadiith dheer waxaa ku
                sugnaaday in Bilaal u yimid Nabigoo ooyi markaas uu yidhi, “Maxaa kaa
                oohin?” Nabiguna yidhi, “Magacaa be’e, maxaan la ooyi waayi? Waxaaba
                laygu soo dajiyey xalay aayaddan: ‘Abuuridda samooyinka, dhulka iyo
                is-khilaafidda habeenka iyo maalinta calaamad baa ugu sugan kuwa caqliga
                leh.’” Wuxuuna yidhi waxaa halaagsamay ciddii akhrida oo fikirin. Waxaa
                wariyey Ibnu Mardaweyhi. Xasan Basrina wuxuu yidhi, “Fikirku waa
                muraayadda ku tusin wanaaggaada iyo xumaantaada.” Saas darteed waa in
                had iyo jeer la fikiraa lana xisaabtamaa, Eebbana lagu xidhnaado, wanaag
                adduun iyo Aakhirana lagu dadaalaa. Aali-Cimraan (190-194)</p>
            <ol start="195" type="1">
                <li>Wuxuu ku ajiibay Eebbahood, “Annagu ma dayacno camal mid camal falay
                    oo idin kamid ah lab iyo dhaddig, qaarkiin qaar buu ka ahaaday, kuwa
                    hijrooday ee laga bixiyey guryahooda oo lagu dhibay Jidkayga oo
                    dagaallamay oo la dilay waannu asturi xumaannahooda, waxaana galin
                    Jannooyin ay dureeri dhexdeeda wabiyaal, waana abaal marin Eebbe
                    xaggiisa ah, Eebbe agtiisaana abaalmarin wanaagsan tahay.”</li>
                <li>Yeyna ku dhagrin ku-gaddoonka kuwa gaaloobay ee dhulka
                    [adduunka].</li>
                <li>Waa raaxo yar, kadib hoygoodu waa Jahannamo, iyadaana u xun
                    gogol.</li>
                <li>Hase yeeshee kuwa ka dhawrsada Eebbahood waxay mudan Jannooyin ay
                    dureeri dhexdeeda wabiyaal iyagoo ku waari dhexdeeda, waa martiqaad
                    xagga Eebbe ka ahaaday, waxa Eebbe agtiisa ah yaana u khayr roon kuwa
                    baarriga ah [wanaagsan].</li>
                <li>Ehlu-Kitaabka waxaa kamid ah mid rumeyn Eebbe iyo waxa laydiin soo
                    dejiyey iyo wixii loo soo dejiyey iyagoo u khushuuci Eebbe kumana gataan
                    aayaadka Eebbe qiimo yar, kuwaas waxaa u sugnaaday ajirkooda Eebbahood
                    agtiis, Eebbana waa degdegtaa xisaabtiisu.</li>
                <li>Kuwa [Xaqa] rumeeyow, samra oo samirtama kuna nagaada dhawridda
                    [xuduudda Islaamka] kana dhawrsada Eebbe, waxaad mudan tihiin inaad
                    liibaantaane.</li>
            </ol>
            <p>Eebbe ma dayaco camal ruux lab iyo dhaddigba kuwa dar Eebbe u
                hijrooda ee guryahooda laga bixiyey ee lagu dhibo Jidka Eebbe oo
                dagaallama oo la dilo Eebbe wuxuu ku abaalmarin dambi-dhaaf iyo Janno.
                Mana aha in lagu dhagramo gadgaddoonka gaalada iyo shaqadooda adduunyo
                kanay sameeyeen oo meel heblay gaadheen iyo waxaasay soo saareen, illeen
                waa wax yar oo Naaru uga dambayso. Kan Eebbe ka dhawrsadaase khayr baa u
                yaal Eebbe agtiisa, ehlu-Kitaabkana waxaa kamid ah kuwo Xaqa rumeeyey
                Eebbaana abaal marin, tan kale waa in la adkaysto lana jahaado
                Islaamkana la ilaaliyo si loo liibaano, Rasuulkuna (naxariis iyo
                nabadgalyo Eebbe korkiisa ha yeelee) wuxuu yidhi, “Ku-nagaadi Jidka
                Eebbe maalin yaa ka khayr badan adduunka, iyo waxa ku sugan korkiisa.”
                Bukhaari. Taasina waxay ku tusin fadliga jahaadka Jidka Eebbe iyo
                daaficidda xuduudda Islaamka iyo adkeysiga arrintaas yey liibaantu tahay
                sidaas. Mar kalana Rasuulku (naxariis iyo nabadgalyo Eebbe korkiisa ha
                yeelee) wuxuu yidhi, “Laba indhood ma taabato Naari: il u ooyday cabsi
                Eebbe iyo il bariday iyadoo ilaalin Jidka Eebbe.” Tirmidi. Waana kaas
                sharafta Jahaad, Muslimiintuna waxaa xoog, sharaf iyo cizzi ugu
                dambeysay markay ka tageen Jahaadka iyo difaaca xuduudda Islaamka.
                Aali-Cimraan (195-200)</p>
            <h2 id="suurat-an-nisaa">Suurat an-Nisaa’</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Dadow ka dhawrsada Eebbihiina idinka abuuray naf kaliya [Aadam] kana
                    abuuray xaggeeda haweenaydeeda [Xaawo] kana abuuray xaggooda rag badan
                    iyo haweenba, ka dhawrsada Eebbihiinna aad wax isku warsataan iyo
                    qaraabada, Eebbana wuxuu u yahay korkiinna ilaaliye.</li>
                <li>Siiya agoonta xoolahooda hana ku baddalina xumaan wanaag, hana
                    cunina xoolahooda la-jirka xoolihiinna, taasina waa dambi weyn.</li>
                <li>Haddaad ka cabsataan inaydaan ku caddaalad falin agoonta guursada
                    wixii idiin wanaagsan oo haween ah, labo, saddex iyo afar, haddaad ka
                    cabsataan inaydaan caddaalad falin mid kaliya [guursada] ama waxay
                    hanatay gacmihiinnu, saasaa u dhaw inaydaan jawr faline.</li>
                <li>Siiya haweenka meherkooda isagoo waajib ah hadday idiinka raali
                    noqoto wax kamid ah naftoodu cuna idinkoo shifaysan oo kadban.</li>
            </ol>
            <p>Suuraddu waa suurad weyn oo daryeeli xaqa haweenka iyo agoonta iyo
                kuwa kale waxayna fari in Eebbe laga dhawrsado illeen waa kan naf kaliya
                dadka ka abuuraye, taasoo ah Nabi Aadam. Waxaa kaloo beenaalayaashu ka
                sheegi abuurka dadka waa waxaan jirin, sidoo kale waxay fartay dhawridda
                xaqa qaraabada, agoonta, guurka oo lagu caddaalad falo haddaan la
                karayna mid kaliya la guursado, iyo in haweenka la siiyo meherkooda
                waxay ka raalli noqdaan mooyee, Diinta Islaamkuna wax badan bay ka
                digtay dhibka agoonta iyo haweenka, waxaa sugnaaday, “U caabud Eebbe
                sidii adoo arka, haddaadan arkin isagaa ku arkee.” Saas darteed waa in
                la dhawraa xuquuqda dadka gaar ahaan agoonta oon la cunin xoolahooda
                loona wanaag falo, iyo haweenka oo la siiyo xaqooda iyo meherkooda lana
                dulmiyin. An-Nisaa’ (1-4)</p>
            <ol start="5" type="1">
                <li>Ha siinina sufahada [maamuli Karin] xoolahooda ah kuwo idiinka
                    yeelay Eebbe ilaaliye ka quudiya kana arrad-bixiya una dhaha hadal
                    fiican.</li>
                <li>Imtixaamana agoonta markay gaadhaan guur haddaad ku aragtaan
                    [ogaataan] rashiidnimo [wanaag] siiya iyaga xoolahooda hana u cunina
                    xad-gudub iyo ka-degdegis intayna weynaan, ruuxii hodan ah ha dhawrsado
                    ruuxii faqiir ahna haka cuno si wanaagsan, markaad u dhiibtaan
                    xoolahooda marag u yeela korkiisa, waana ku filan yahay Eebbe
                    xisaabiye.</li>
                <li>Ragga waxaa u sugnaaday qayb kamid ah waxay ka tageen laba waalid
                    iyo qaraabadu haweenkana waxaa u sugnaaday qayb kamid ah waxay ka tageen
                    laba waalid iyo qaraabadu kiisa yar iyo kiisa badanba waa qaddar la
                    waajibiyey.</li>
            </ol>
            <p>Dadka Muslimka ah waa mid kaliya, waana inay is dhaqaaleeyaan, ciddii
                xoolo leh oon is-maamuli karin waa in gacanta loogu hayaa, laguna
                dhaqaaleeyaa, lana imtixaamo markay qaangaadhaan hadday maamuli karaanna
                loo dhiibo, oon loona cunin xadgudub iyo ka-degdegid weynaansho, ruuxii
                hodan ah ha dhawrsado, kii faqiir ahna haka cuno si dhawrid ah, marka
                xoolaha la siinna marag haloo yeelo isagoo Eebbe xisaabiye ku filan
                yahay. Rag iyo haween mid kastaa qayb buu ku leeyahay waxay ka tagaan
                waalidkood, ama qaraabadii yaraa iyo badnaaba, waa qadar xukuman. Waxaa
                sugnaatay in nin u yimid Nabiga (naxariis iyo nabadgalyo Eebbe korkiisa
                ha yeelee) wuxuuna ku yidhi, “Waxaan hayaa agoon xoola leh anna xoolo ma
                lihi ee wax ma ka cunaa&gt;” Wuxuuna ku yidhi, “Ka cun si fiican oon
                xadgudub ahayn.” Taasina waxay ku tusin dhawridda xuquuqda dadka tabarta
                yar, iyo ilaalinta arrimahooda, iyo inaan lagu xadgudbin. An-Nisaa’
                (5-7)</p>
            <ol start="8" type="1">
                <li>Hadday joogaan qaybta qaraabo, agoon iyo masaakiin [aan dhaxlayn]
                    wax ka siiya una dhaha hadal wanaagsan.</li>
                <li>Hana ka cabsadeen kuwa hadday kaga tagaan gadaashooda carruur tabar
                    yar una cabsan lahaa hana ka dhawrsadeen Eebbe hana dheheen hadal
                    toosan.</li>
                <li>Kuwa u cunaya xoolaha agoonta dulmi [xaq-darro] waxay uun ku
                    cunayaan calooshooda Naar waxayna gali Saciiro.</li>
                <li>Wuxuu idiin dardaarmi Eebbe carruurtiinna kan lab lamid qaybta labo
                    dhaddig, hadday yihiin haween ka sarreeya labo waxay mudan labo dalool
                    wuxuu ka tagay, hadday tahay mid waxay mudan nus, labada waalidna mid
                    kastoo kamid ah wuxuu mudan sudus [lix meelood meel]. Hadduu ka dhintay
                    [ilmahoodu] carruur, hadduu carruur lahayn oy dhaxlayaan labada waalid
                    hooyadu waxay mudan saddex meelood meel, hadduu walaalo leeyahay hooyadu
                    waxay mudan sudus, dardaaranka iyo daynta kadib, aabbayaalkiina iyo
                    wiilashana ma ogidin kooda idinku dhaw nafci, waa faralyeel qaddaraad
                    Eebbe, Ilaahayna waa Oge Falsan.</li>
            </ol>
            <p>Aayadda hore waxay fari in hadday qaybta joogaan dad aan dhaxalka
                lahayn oo qaraabo, agoon iyo masaakiin ah wax laga siiyo, tan kalana in
                la dhaqaaleeyo carruurta tabar yar sidaad u jeceshahay in haddaad ka
                tagto iyagoo kale loo dhaqaaleeyo, iyo inaan la cunin xoolaha agoonta
                ciddii cuntana waxay cuni Naar. Aayadda dambana waxay caddaysay dhaxalka
                waxayna kamid tahay saddexda aayadood ee suuraddan ku sugan ee ka
                warramay dhaxalka, barashada dhaxalkana waxaa kusoo arooray isku
                boorrin, sida cilmigu waa saddex waxa kasoo hadhay waa siyaado: Aayad
                sugan, sunno taagan, ama fariido caadil ah. Waxaa kaloo sugnaaday,
                “Barta faraa‘isha barana dadka, waa cilmiga nuskiiye, waana la halmaami,
                waana waxa ugu horreeya ee laga siibi ummaddayda.” Saasaana loo
                caddeeyey, oo loo muujiyey. An-Nisaa’ (8-11)</p>
            <p>*Saddex meelood laba meel oo ah xoolihii marka saddex loo qeybiyay
                labadiisa.</p>
            <ol start="12" type="1">
                <li>Waxaa idiin sugnaaday nus waxay ka tagaan haweenkiinnu haddayna ilmo
                    lahayn, haddayse lahaayeen ilmo waxaad leedihiin rubuc [afar meelood
                    meel] waxay ka tagaan dardaaran ay dardaarmeen iyo dayn kadib,
                    haweenkuna waxay mudan rubuc waxaad ka tagteen haddaydaan ilmo lahayn,
                    haddaad ilmo leedihiin waxay mudan thumun [siddeed meelood meel] waxaad
                    ka tagtaan, dardaaran aad dardaarmaysaan iyo dayn kadib, hadduu yahay
                    ninku mid la dhaxli waalid iyo ilmo la‘aan ama haweenaydu isagoo leh
                    walaal ama walaashiis mid kasta wuxuu mudan sudus [hadday la hooya
                    yihiin] hadday yihiin wax ka badan intaas waxay wadaagi thuluth [saddex
                    meelood meel] dardaaran la dardaarmo iyo dayn kadib, isagoon dardaaranka
                    cidna lagu dhibayn, waana dardaaran Eebbe, Ilaahayna waa Oge
                    Dulsan.</li>
            </ol>
            <p>Aayaddanna waa aayadda kale ee caddaysay dhaxalka, iyo in cid walba
                la siin waxay mudatay marka laga bixiyo dardaaranka iyo daynta, waana
                arrin Eebbe adkeeyey caddeeyeyna, Rasuulkana (naxariis iyo nabadgalyo
                Eebbe korkiisa ha yeelee) wuxuu yidhi, “Eebbe wuxuu siiyay ruux kastaba
                xaqiisa ee u dardaaran mid wax dhaxli ma jiro.” Waa saxiix. Waxaa kaloo
                sugnaatay dardaaranka oo laysku dhibo waa dambiyada waaweyn. Saas
                darteed waa in cid walba la siiyo wixii Eebbe u sugay, dardaaran iyo
                kala jeclaysina inaan lagu dhibin ruux xaqiis, illeen Eebbaa saas
                faraye, waana in la maqla amarkiisa si loo liibaano Aakhiro iyo
                adduunba. An-Nisaa’ (12)</p>
            <ol start="13" type="1">
                <li>Taasi waa xuduud Eebbe, ruuxii adeeca Eebbe iyo Rasuulkiisa wuxuu
                    galin Jannooyin ay dareeri dhexdeeda wabiyaal iyagoo ku waari dhexdeeda,
                    taasina waa liibaan weyn.</li>
                <li>Ruuxiise caasiya Eebbe iyo Rasuulkiisa oo tallaaba xuduuddiisa wuxuu
                    galin Naar isagoo ku waari dhexdeeda, wuxuuna mudan cadaab wax
                    dulleeya.</li>
                <li>Kuwa la imaan xumaan [zino] oo haweenkiinna kamid ah, marag uga
                    dhiga afar idin kamid ah, hadday ku marag kacaan ku haya guryaha intay
                    ka disho geeridu ama u yeelo Eebbe waddo.</li>
                <li>Labadii la timaadda xumaanta [zinada] oo idin kamid ah dhiba
                    haddayse tawbad keenaan ooy wanaagsanaadaan ka jeedsada xaggooda,
                    Eebbana waa tawbad-aqbale naxariista.</li>
            </ol>
            <p>Aayadaha lasoo sheegay waxay caddeeyeen qaddar iyo qaybta ruux kasta
                iyo in Eebbe ruuxba qayb siiyay, u dhawaanshaha ruuxa dhintay iyo
                dhibaatadiisa wuxuuna faray inaan la tallaabin xuduuddaas Eebbe oon
                cidna loo badinin midna loo yareynin, waase in loo daayo xukunka Eebbe
                iyo qaybintiisa, ciddii saas fulisana abaalkeedu waa Janno, tii ka
                leexatana waxay mudan ciqaab daran iyo cadaab wax dulleeya. Tan kale
                Islaamku markuu billawday hadday haweenaydu xumaan zino ku kacdo marag
                baa loo yeeli jiray gurigana way iska joogi jirtay intay ka dhimato ama
                sharci caddeeyo xaalkeeda, labada kala zinaysatana waxaa lagu ciqaabi
                jiray dhib aan saas u weynayn, hase yeeshee waxaa kusoo dagay arrintaas
                xukun ah in ciddii ku kacda xaalkaas isagoo horay wax u guursaday isna
                arkeen lagu ciqaabi dhagax lagu dilo, kuwaan hadda kahor guursaninna
                boqol ulood lagu dhufto, saasuu Rasuulku (naxariis iyo nabadgalye Eebbe
                korkiisa ha yeelee) yidhi, “Iga qaata labada bikaarada ah waa boqol
                ulood, labada wax guursatayna waa boqol ulood iyo dhagax lagu dilo.”
                Muslim. An-Nisaa’ (13-16)</p>
            <ol start="17" type="1">
                <li>Tawbada [aqbalkeeda] waxay Eebbe uga ahaatay kuwa fala xumaha iyagoo
                    jaahil ah markaas tawbad keena waqti dhaw kuwaas wuu ka tawbad aqbalaa
                    Eebbe korkooda, Eebbana waa Oge Falsan.</li>
                <li>Uma aha tawbaddu ku fala xumaha intuu uga yimaado midkood geeridu
                    markaas dhaha anigu waxaan tawbad keeni hadda, iyo kuwa dhiman iyagoo
                    gaala ah, kuwaas waxaan u darabnay cadaab daran.</li>
                <li>Kuwa [Xaqa] rumeeyow idiinma bannaana inaad u dhaxashaan haweenka
                    xoog iyo inaad dhibtaan si aad ula tagtaan [qaadataan] qaar waxaad
                    siiseen inay la yimaadaan xumaan cad mooyee, kulana noolaada si fiican,
                    haddaad kahataan waxaa suurowda inaad kahataan wax uu yeelo Eebbe
                    dhexdiisa khayr badan.</li>
                <li>Haddaad doontaan inaad ku baddashaan haweenay mid kale idinkoo
                    siiyey meher [badan] haka qaadanina xaggiisa waxba, ma waxaad
                    qaadanaysaan been iyo dambi cad?</li>
                <li>Seed uga qaadanaysaan idinkoo qaarkiin qaar arkay, ood kana qaaddeen
                    ballan adag?</li>
                <li>Ha guursanina waxay guursadeen aabbayaashiin wixii hor maray mooyee,
                    waa xumaan iyo wax loo cadhoodo waddana Iyadaa u xun.</li>
            </ol>
            <p>Dadku wuu dambaabi waase inuu tawbad keeno suginna inta geerida uga
                imaan Nabiguna (naxariis iyo nabadgalyo Eebbe korkiisa ha yeelee) wuxuu
                yidhi, “Eebbe wuu aqbalaa tawbada addonkiisa intaan sakaraadku u imaan.”
                Mujaahidna wuxuu yidhi, “Cid kastoo Eebbe caasiday waa jaahil intay ka
                tagto. aayadaha kale waxay caddayn inaan la dulmiyin haweenka, lana
                dhibin xoolahoodana laga xoogin, waxaa kale oo reebban in la guursado
                haweenaydii aabbahaa, arrimahaasuna waa reebban yihiin, waana dambi
                weyn. An-Nisaa’ (17-22)</p>
            <ol start="23" type="1">
                <li>Waxaa laydinka reebay hooyooyinkiin [inaad guursataan] iyo
                    gabdhihiinna, walaalihiin, eeddooyinkiin, habaryarihiin, gabdhaha
                    walaalkaa, gabdhaha walaashaa, hooyooyinka idin nuujiyey, walaalaha
                    nuugmada hooyooyinka haweenkiinna, gabdhaad dhaqaalaysaan, ee
                    haweenkiinna aad is aragteen dhaleen, haddaydaan is-arkin wax dhib ah
                    [danbi] ma saarna korkiinna, haweenka wiilashiinna dhabta ah, iyo inaad
                    kulmisaan labo walaalo ah wixii horay maray mooyee, Eebbana waa u dhaafe
                    naxariista.</li>
                <li>[Waxaa kaloo idinka reeban] haweenka la qabo, waxay hantaan
                    gacmihiinnu mooyee Kitaabka Eebbaa korkiinna ah, waxaa laydiin banneeyey
                    waxa kasoo hadhay kuwaas inaad ku dalabtaan xoolahiinna idinkoo
                    dhawrsoon oon xumaan [zino] falin, waxaad ku intifaacdaan xaggooda siiya
                    meherkooda waa qadaraad Eebbe, dhib [dambi] korkiinna ma saarra waxaad
                    isaga raalli noqoteen qadaridda kadib, Eebbana waa Oge Falsan.</li>
            </ol>
            <p>Aayaddani waxay caddayn waxa ka reebban ninka inuu guursado oo haween
                ah, Ibnu Cabbaas wuxuu yidhi, “Waxay ku xarrimantay toddobo nasab,
                toddobana xigid.” Sidoo kale cidda wax nuujisa iyo tan kula nuugta.
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Waxaa ku reebban nuugmada waxa ku reebban nasabka, waase inay
                ahaato shan nuugmo.” Sidoo kale waxaa reebban haweenay la qabo, Eebbana
                waa Oge Falsan oo waxa fiican ku toosin dadka. An-Nisaa’ (23-24)</p>
            <ol start="25" type="1">
                <li>
                    <p>Ruuxaan karin oo idin kamid ah awood uu ku guursado haweenka
                        dhawrsoon ee rumeysan [Xaqa] ha guursado waxay hanatay gacmihiinnu oo ah
                        gabdhaha rumeysan [Xaqa] Eebbana waa ogyahay iimaankiinna, qaarkiin qaar
                        buu ka ahaaday, kuna guursada idanka ehelkooda u siiyana ujuurada
                        [meherkooda] si fiican, iyagoo dhawrsoon oo xumaan [zino] ka dheer,
                        saaxiibbana yeelanayn, haddii lagu dhawro [guur] ooy xumaan la yimaadaan
                        korkooda waxaa ah nus waxa ah kuwa xorta ah oo ciqaab ah, arrintaas waa
                        ruuxii ka cabsada zino, oo idin kamid ah, haddaadse samirtaan yaa idiin
                        khayr roon, Eebbana waa dambi-dhaafe naxariista.</p>
                </li>
                <li>
                    <p>Wuxuu dooni Eebbe inuu idiin caddeeyo idinkuna hanuuniyo waddadii
                        kuwii idinka horreeyey oo idinka tawbad aqbalo Eebbana waa Oge
                        Falsan.</p>
                </li>
                <li>
                    <p>Eebbe wuxuu dooni inuu idinka tawbad aqbalo waxayse dooni kuwii
                        raacay waxa naftoodu jeceshahay inaad iilataan iilasho wayn.</p>
                </li>
                <li>
                    <p>Wuxuu dooni Eebbe inuu idinka fudeydiyo, waxaase la abuuray dadka
                        isagoo tabar yar.</p>
                </li>
            </ol>
            <p>Waa in guurku ahaadaa mid laga fiirsado, oo la guursadaa haweenka
                xorta ah ee dhawrsoon, haddii tabar loo waayana la guursado kuwa
                dhawrsoon ood hanataan haddaad xumaan ka yaabtaan, iyagoo la warsan
                ehelkooda, xumaan hadday falaanna waxaa la ciqaabi nus ciqaabta kuwa
                xorta ah. Tan kale Eebbe wanaag iyo hanuun yuu inala rabaa iyo fudayd,
                kuwa xumaanta iyo waxay naftoodu jeceshahay raacayse waxay idinla dooni
                inaad si weyn u dhuntaan. Wax badan baa kusoo arooray tabaryarida dadka.
                Xagga cibaadada iyo xagga dooniddaba. An-Nisaa’ (25-28)</p>
            <ol start="29" type="1">
                <li>Kuwa [Xaqa] rumeeyow ha cunina xoolihiinna dhexdiinna [si baadil ah,
                    xaaraam ah] inay ganacsi raalli aad tihiin tahay mooyee, hana dilina
                    naftiinna, Eebbe wuxuu idiin yahay naxariistee.</li>
                <li>Ciddii u fasha arrintaas colnimo iyo dulmi waxaannu galin doonnaa
                    Naar, arrintaasna Eebbe waa u fududdahay.</li>
                <li>Haddaad ka dheeraataan dambiyada waaweyn waxaan idinka reebeynno
                    waxaannu ka asturi xaggiinna xumaantiinna waxaana idin galin meel fiican
                    [sharaf leh].</li>
                <li>Ha tamaniyina wuxuu kaga fadilay Eebbe qaarkiin qaar, ragga waxaa u
                    sugnaaday qayb waxay kasbadeen, haweenkana waxaa u sugnaaday qayb waxay
                    kasbadeen, waydiista Eebbe fadligiisa, Eebbana wax kasta waa
                    ogyahay.</li>
                <li>Cid kasta waxaan u yeellay kuwo dhaxla waxay ka tageen labada waalid
                    iyo qaraabadu iyo kuwaad guntateen dhaar [is-dhaarsateen] siiya
                    qaybtooda, [oo gargaar ah], Eebbana wax kasta waa u marag.</li>
            </ol>
            <p>Aayadaha hore waxay caddayn xaaraanimada xoolaha dadka oo xaq-darro
                lagu cuno ganacsiga xalaasha ah ee lagu heshiiyase waa bannaan yahay,
                is-dilkuna waa reebban yahay illeen Muslimiintu waa naf kaliyee, ciddii
                saas fashana waxaa lagu ciqaabi Naar, haddii dambiyada waaweyn laga
                dhawrsadana Eebbe wuu dhaafi xumaanta kale Jannana wuu galin, xasadka
                iyo niyad-xumiduna waa la reebay, cid walbase waxaa u bannaan shaqo iyo
                kasab xalaal ah iyo inuu Eebbe wax warsado, cid walbana mudan waxay
                waalidku iyo qaraabadu ka tagaan, iyadoo wax laga siin ciddaad
                is-xidhiidhisaan, dambiyada waaweynna waxaa kamid ah: Gaalnimo, dil
                xaq-darro ee Muslim, ka-cararka Jahaadka, caasiga waalidka, zino
                ku-sheegga haweeney dhawrsoon, barashada sixirka, cunidda ribada iyo
                cunidda xoolaha agoonta. zinada, dhaarta beenta ah, iyo kuwo kale. Ibnu
                Cabbaas wuxuu yidhi, “Dambiyada waaweyn toddoba waxay uga dhaw yihiin
                toddobaatan.” An-Nisaa’ (29-33)</p>
            <ol start="34" type="1">
                <li>Raggaa u taagan [maamulka] haweenka, ka-fadilidda Eebbe qaarkood
                    qaar iyo ku-nafaqaynta xoolahooda darteed, [haweenka] wanaagsan way
                    adeecaan ilaaliyaanna maqnaasho ilaalinta Eebbe darteed, kuwaadse ka
                    cabsataan caasinimadooda waaniya, kagana fogaada jiifka edbiyana, hadday
                    idin adeecaanna ha u dalbina korkooda jid [inaad dhibtaan], Eebbana waa
                    Sare Wayn.</li>
                <li>Haddaad ka cabsataan is-khilaafka dhexdooda u bixiya xaq-soore
                    ehelkiisa ah iyo xaq-soore ehelkeeda ah, hadday doonaan wanaajinna Eebbe
                    wuu is-waafajin dhexdooda, Eebbana waa Oge Xeeldheer.</li>
                <li>Caabuda Eebbe hana la wadaajinina waxba, labada waalidna u wanaag
                    fala, iyo qaraabada, agoonta, masaakiinta, dariska dhaw, dariska
                    durugsan, saaxiibka dhinaca, socotada iyo waxay hanatay gacmihiinnu,
                    Eebbana ma jecla cidda kibirka badan ee faanka badan.</li>
            </ol>
            <p>Ragga iyo haweenka Eebbaa isu abuuray mid walbana si u abuuray, una
                yeelay shaqooyin lagu kala habboon yahay sida uurka, nuujinta iyo wixii
                la mid ah, saas darteed mar haddii meel lagu wada nool yahay waa in
                ninku ilaaliyaa qoyska oo nafaqeeyaa, oo hoggaamiye u noqdaa, haweeneyda
                fiicanna waa tan suubban ee dhawrsoon, hadday gaftana waa la waanin,
                haddii laga noogana waa laga fogaan jiifka, lana edbin, hadday toosnaato
                wax jid ah laguma leh, hadduu khilaaf yimaadana waxaa loo bixin
                qaraabada labada dhinac, oo is-waafajin Eebbana waa in la caabudo waxna
                lala wadaajin, loona samo-falo waalidka, qaraabada, agoonta,
                masaakiinta, dariska dhaw, dariska durugsan, saaxiibka dhabta ah,
                socotoda, iyo waxa gacmahooda ku hoos jira. Kibir iyo faanna Eebbe ma
                jecla. Rasuulkuna (naxariis iyo nabadgalyo Eebbe korkiisa ha yeelee)
                wuxuu yidhi, “Waxaa ku wareega ehelka Muxamed haween ka sheegan
                raggooda, raggaasina ma aha kuwo fiican.” Abuu Daawuud. Bal day
                aayadahan sida Islaamka ugu dadaali wanaagga, heshiiska, naxariista, iyo
                is-dhaqaalaynta iyo is-taakulaynta. Saaxiibka u fiican waa kan u fiican
                saaxiibkii. Imaam Axmed. Taasina waxay dharbaaxo ku tahay kuwa Islaamka
                iyo haweenkiisa wax ka sheega een wax kasayn. An-Nisaa’ (34-36)</p>
            <ol start="37" type="1">
                <li>Oo ah kuwa bakhayla farana dadka bakhaylnimo, qarinna wuxuu siiyey
                    Eebbe oo fadli ah, waxaana u darabnay gaalada cadaab wax dulleeya.</li>
                <li>Iyo kuwa u bixiya xoolahooda is-tuska dadka oon rumeyn Eebbe iyo
                    Maalinta Dambe, ruuxii Shaydaan u noqdo saaxiib wuu xumaaday
                    saaxiibkiis.</li>
                <li>Maxaa korkooda ah hadday rumeeyaan Eebbe iyo Maalinta Dambe oy
                    bixiyaan qayb wuxuu ku arzuqay Eebbe? Ilaahayna waa ogyahay iyaga.</li>
                <li>Eebbe ma dulmiyo wax la eg darro [wax yar] hadday wanaag tahayna wuu
                    laablaabaa wuuna ka siin agtiisa ajir weyn.</li>
                <li>Ee say ahaan markaan ka keenno ummad kasta marag oon kuu keenno
                    adigana [Nabiga] kuwaas korkooda marag?</li>
                <li>Maalintaas waxay jeclaan kuwii gaaloobay oo caasiyey Rasuulka in
                    lala simo [liqo] dhulka kamana qariyaan Eebbe hadal.</li>
            </ol>
            <p>Bakhaylnimadu waa ceeb waana la caayey, waxaabase kasii daran inaad
                fartid dadka bakhaylnimo, waana inaad Xaqa wax ku bixin weydo, ama
                qariso wax wanaag ah ee Eebbe ku siiyey ama wax u bixiso is-tustus aadan
                dar Eebbe u bixinin, kuwaas Shaydaan baa ka saaxiib yeeshay, cidduu la
                saaxiibana way khasaartay, waase in la rumeeyo Eebbe iyo Qiyaamada waxna
                la baxsado, illeen Eebbe dadka kama dulmiyo wax yarnee, hadday wanaag
                tahayna wuu u laablaabi oo siin ajir weyn, xaalkuse sees noqon marka
                ummad walba marag loo keeno, Nabigana marag loogu keeno ummaddiisa?
                Maalintaas gaalada Rasuulka caasiday waxay jeclaan in dhulku la go‘o,
                cid wax ka qarin Eebbana ma jirto. Waxaa sugnaaday marka Eebbe u
                nicmeeyo addoon wuxuu jecel yahay inay ka muuqato raadkeedu. Cabdullaahi
                binu Mascuud wuxuu yidhi, “Rasuulkaa i yidhi (naxariis iyo nabadgalyo
                Eebbe korkiisa ha yeele), ‘Igu akhri Qur’aanka.’ Markaasaan idhi, ‘Ma
                waxaan kugu akhriyaa adoo lagugu soo dajiyey?’ Markaasuu yidhi, ‘Waxaan
                jeclahay inaan cid kale ka maqlo.’ Markaasaan ku akhriyey Suuratu Nisaa’
                intaan ka gaadho, ‘Say ahaan markaan uga keenno ummad kasta marag?’
                Markaasuu yidhi, ‘Waa ku filan tahay,’ isagoy indhihiisu ilmayn.”
                Bukhaari. An-Nisaa’ (37-42)</p>
            <ol start="43" type="1">
                <li>Kuwa [Xaqa] rumeeyow, haw dhawaanina salaadda idinkoo sakhraansan
                    intaad ka garataan waxaad dhahaysaan, iyo idinkoo junub ah inaad jid
                    gudbaysaan mooyee intaad ka maydhataan, haddaad tihiin kuwa buka ama
                    safar ah ama ka yimid ruux idin kamid ah kortag, ama taabataan haweeneey
                    aadanna helayn biyo ku gagabaysta carro wanaagsan, kuna masaxa [mariya]
                    wajiyadiinna iyo gacmihiinna, Eebbana waa cafiye dambi dhaafa.</li>
                <li>Ka warran kuwa la siiyey qayb Kitaabka ah [Tawreed] oo gadan baadi
                    doonina inaad ka dhuntaan Jidka?</li>
                <li>Eebbaa og colkiinna, waxaana ku filan Eebbe, wuxuuna ugu filan yahay
                    Eebbe Gargaare.</li>
                <li>Kuwii yahuudoobay waxay ka leexin kalimooyinka meelahooda waxayna
                    dhihi, “Waan maqalnay oon caasinay, maqla ha maqlinee,” waxayna [dhihi],
                    “Na ilaali,” iilid carrabkooda iyo durid Diinta [Islaamka] darteed,
                    hadday dhahaan, “Waan maqalnay waana adeecnay ee maqal na dayna,” saasaa
                    u khayr roonaan lahayd una toosnaan lahayd, laakiin waxaa lacnaday Eebbe
                    gaalnimadooda darteed mana rumeeyaan wax yar mooyee.</li>
            </ol>
            <p>Ruuxaan kasayn wuxuu ku hadli ma bannaana inuu salaadda galo, sidii
                kuwii tukanaayey iyagoo wax maskaxda dooriyey cabba, tan kale Eebbe ma
                cidhiidhyin Muslimka, oo cidda junubta, ama jirran, ama safar ah, ama
                kortaga, ama haween taabta oon biyo helin wuu gagabaysan, taasoo ah inuu
                carrada wajiga iyo gacmaha mariyo, Nabiguna (naxariis iyo nabadgalyo
                Eebbe korkiisa ha yeelee) wuxuu yidhi, “Dhulka masjid baa nalooga dhigay
                carradiisana daahir.” Aayadaha kale waxay ka warrami Yuhuud iyo
                xumaantooda iyo say Xaqa uga leexdeen, una leexiyeen, haddallo xun iyo
                dhibna ay ugu hadlaan. Taasina waa waxa Eebbe ku nacladay uguna
                cadhooday, waana caado ay iska leeyihiin oy iska dhaxleen Xaq-diidka iyo
                xumaan-jacaylka. An-Nisaa’ (43-46)</p>
            <ol start="47" type="1">
                <li>Kuwa la siiyey Kitaabkow, rumeeya waxaan soo dajinnay isagoo rumeyn
                    waxaad haysataan ka hor tirid wajiyaal oon u celinno gadaasheeda ama
                    nacladno sidaan u nacladnay asxaabtii [kuwii] Sabtida [Yuhuudda] amarka
                    Eebbana waa kan la falo.</li>
                <li>Eebbe ma dhaafo in lala wadaajiyo, wuxuuse ka dhaafaa waxaa wixii
                    kasoo hadhay cidduu doono, ruuxii la wadaajiyo Eebbe wuxuu been-abuurtay
                    dambi weyn.</li>
                <li>Ka warrama kuwa daahirin [amaani] naftooda, Eebbaa daahiriya cidduu
                    doono lagamana dulmiyo waxa ku dhaggan jeex laf timireed [wax yar].</li>
                <li>Day siday ugu been-abuuran Eebbe isagaa ugu filan dambi cad.</li>
                <li>Ka warran kuwa la siiyey qayb Kitaabka ah oo rumeyn sixir iyo
                    Shaydaan, una dhihi kuwa gaaloobay, “Kuwaasaa ka hanuunsan [toosan] kuwa
                    rumeeyey jidkooda.”</li>
                <li>Kuwaas waa kuwuu nacladay Eebbe, cid Eebbe nacladayna uma heshid
                    gargaare.</li>
            </ol>
            <p>Waxaase loogu yeedhi gaalada ehlu-Kitaabka ah inay rumeeyaan
                Qur’aanka rumeeyey Kutubtii hore intaan Eebbe doorinin, ama nacladin
                siduu u nacladay kuwii Sabtida dambaabay ee Yuhuudeed. Eebbana waa ka
                dhaafaa dadka waxaan gaalnimo ahayn, gaalnimose waa dambi weyn, mana aha
                inay is-amaanaan, Eebbaa og cidda ammaan mudane, been-abuurasho, xumaan
                iyo Shaydaan la rumeeyo, iyo sheegasho ka toosnaanta Muslimiinta waxay
                sabab u tahay naclad, wax u gargaarana ma helaan. Nabiguna (naxariis iyo
                nabadgalyo Eebbe korkiisa ha yeelee) wuxuu yidhi, “Dulmigu waa saddex:
                midkood ma dhaafo Eebbe, midna wuu dhaafaa, midna kama tago, kuusan
                dhaafayn waa gaalnimada, kuu dhaafi waa dambiga kale, kuusan ka tagayna
                waa is-dulminta dadka qaarkood qaar ilaa isaga abaal mariyo.” Waxaa
                wariyey Bukhaari iyo Muslim. An-Nisaa’ (47-52)</p>
            <ol start="53" type="1">
                <li>Mise waxay leeyihiin qayb xukunka oo markaas ayan siinayn dadka laf
                    timir duleelkeed [wax buuxiya].</li>
                <li>Mise waxay ku xasdi dadka waxa Eebbe siiyey oo fadli ah, waxaan
                    siinay ehelkii Ibraahiim Kitaabka iyo xikmad, waxaana siinnay xukun
                    wayn.</li>
                <li>Waxaase kamid noqday mid rumeeya [Xaqa] waxaana kamid ah mid ka
                    jeediya Xaqa, waxaa ugu filan Jahannamo gubid.</li>
                <li>Kuwii ka gaaloobay aayaadkannaga waxaanu galin Naarta, mar kastoos
                    gubto haraggoodu waxaan ku baddalnaa hargo kale si ay u dhadhamiyaan
                    cadaabka, Eebbana waa Adkaade Falsan.</li>
                <li>Kuwa rumeeyey [Xaqa] oo falay camal fiican waxaan galinaynaa
                    Jannooyin ay dareeri dhexdeeda wabiyaal, oyna ku waari dhexdeeda
                    waligood, waxayna ku mudan haween la daahiriyey waxaana galinaynaa hoos
                    fiican.</li>
            </ol>
            <p>Aayaduhu waxay caddayn xasadka Yuhuud iyo inayna u oggolayn
                Muslimiinta wanaag iyo khayr sidii iyagoo awoodda wax ku leh, Eebbe
                cidduu doono yuu siiyaa Kitaab iyo xikmad iyo xukun, ciddii Xaqa rumeysa
                iyo tii ka jeedsatana waa uun laga abaalmarin, kuwa gaaloobana oo
                beeniya aayaadka Eebbe waxay gali Naar gubi jidhkooda mar kastoy
                gubatana lagu baddali mid kale si ay u dhadhamiyaan cadaabka, kuwa Xaqa
                rumeeyeyna oo camal fiican fala waxay gali Janno oy ku waari oo
                wanaagsan. Rasuulkuna (naxariis iyo nabadgalyo Eebbe korkiisa ha yeelee)
                wuxuu yidhi, “Jannada waxaa ku yaal geed uu socon hooskeeda mid saaran
                gaadiid boqol sano oosan goynayn.” Waa saxiix. An-Nisaa’ (53-57)</p>
            <ol start="58" type="1">
                <li>Eebbe wuxuu idin fari inaad u guddaan [siisaan] amaanada ehelkeeda
                    [ciddeeda] haddaad kala xukumaysaan dadkana inaad ku kala xukuntaan
                    caddaalad, Eebbe waxaa wanaagsan wuu idinku waanin Eebbana waa Maqle
                    Arka.</li>
                <li>Kuwa [Xaqa] rumeeyow, adeeca Eebbe oo adeeca Rasuulka iyo kuwa
                    amarka leh oo idin kamid ah, haddaad ku dooddaan arrin u celiya Eebbe
                    iyo Rasuulka haddaad tihiin kuwo rumeeyey Eebbe iyo Maalinta Dambe
                    [Qiyaamada] saasaana khayr roon oo wanaag badan xagga abaalmarinta.</li>
                <li>Ka warran kuwa sheegan inay rumeeyeen waxa lagugu soo dejiyey iyo
                    waxa lagu dejiyey kuwii kaa horreeyay oo ku xukuntami Shaydaan, iyagoo
                    la faray inay diidaan, wuxuuna dooni Shaydaanku inuu baadiyeeyo baadi
                    fog.</li>
                <li>Marka lagu dhaho, “U kaalaya wuxuu soo dejiyey Eebbe iyo xagga
                    Rasuulka,” waxaad arkaysaa munaafiqiinta oo kaa jeedsan jeedsasho.</li>
            </ol>
            <p>Amaanadoo la dhawro loona celiyo ciddeeda iyo caddaaladda dadka lagu
                maamulo laguna kala xukumo waa waxyaalaha waawayn oy Diinta Islaamku
                fari, sidoo kale Eebboo la adeeco iyo Rasuulka iyo kuwa xaqa wax ku
                hoggaamin oo culimada iyo xaakimka Muslimiinta ah, wixii dood ahna loo
                celiyo Eebbe iyo Rasuulkiisa saasaana wanaag badan, kuwa munaafiqiinta
                ah oo dooni inay Shaydaan iyo wax leexsan isku xukumaan oo ka baxsan
                Qur’aanka iyo Islaamka kuwaas Shaydaan baa dhumiyey, marka Qur’aanka iyo
                Rasuulka loogu yeedhana way jeedsadaan. Rasuulkuna (naxariis iyo
                nabadgalyo Eebbe korkiisa ha yeelee) wuxuu yidhi, “Adeeciddu waa uun
                waxa fiican.” Mar kalana wuxuu yidhi, “Layskuma adeeco xumaan.” Taasoo
                ah in khayrka laysku maqlo, waxa xunse laysku raacin. An-Nisaa’
                (58-61)</p>
            <ol start="62" type="1">
                <li>Say noqon markay ku dhacdo musiibo [dhibaato] waxay hor marsadeen
                    gacmahoodu darteed, markaas ay kuu yimaadaan iyagoo ku dhaaran Eebbe
                    inaanaan doonin waxaan wanaag iyo tawfiiq ahayn.</li>
                <li>Kuwaasu waa kuwa ogyahay Eebbe waxa quluubtooda ku sugan ee ka
                    jeedso xaggooda waanina waxaadna u dhahdaa naftooda hadal xeel
                    dheer.</li>
                <li>Umaanaan dirin Rasuul in la adeeco mooyee idanka Eebbe, hadday
                    markay dulmiyaan naftooda ay kuu yimaadaan oy dambi-dhaaf waydiistaan
                    Eebbe una dambi-dhaaf waydiiyo Rasuulku waxay Eebbe [ogaan] dambi-dhaafe
                    naxariista.</li>
                <li>Eebbahaa baan ku dhaartaye ma rumeeyaan intay kugu xukuntamaan waxa
                    dhex mara oyna ka helin naftooda dhib waxaad xukuntay ooy hoggaansamaan
                    hoggaansi.</li>
            </ol>
            <p>Waxaa kamid ahayd caadada munaafiqiinta inay dhib iyo xumaan ula
                joogaan Nabiga iyo mu’miniinta, markay musiibo ku dhacdana ay Nabiga u
                yimaadaan iyagoo ku dhaaran Eebbe inayan waxaan wanaag ahayn rabin,
                Eebbena waa ogyahay waxa quluubtooda ku sugan ee waa in la waaniyo oo
                laga jeedsado. Nabiyadana waxaa loo diray in lagu adeeco idanka Eebbe,
                haddaadse tawbad keentaan oo Xaqa u noqotaan Eebbe waa u dhaafi lahaa,
                Xaqana ma rumeeyaan intay uga hoggaansamaan xukunka Rasuulka wax dhib
                ahna ayna ka helin. Nabiguna (naxariis iyo nabadgalyo Eebbe korkiisa ha
                yeelee) wuxuu yidhi, “Eebbaan ku dhaartaye, midkiin ma rumeeyo intuu ka
                raaco waxaan la imid.” An-Nisaa’ (62-65)</p>
            <ol start="66" type="1">
                <li>Haddaan ku faral-yeello korkooda dila naftiinna ama ka baxa
                    guryihiinna ma faleen wax yar oo kamid ah mooyee, hadday falaan waxa
                    lagu waanin yaa u khayr roon kuna daran [adag] sugnaan [rumeyn].</li>
                <li>Markaasaan ka siin lahayn agtannada ajir wayn.</li>
                <li>Waxaana ku hanuunin lahayn Jid Toosan.</li>
                <li>Ciddii adeeca Eebbe iyo Rasuulka kuwaasu waxay ahaan la-jirka kuwuu
                    u nicmeeyey Eebbe, oo Nabiyada, rumeeyayaasha, shuhadada iyo kuwa
                    suubban, waxaana u fiican rafiiq kuwaas.</li>
                <li>Arrintaasuna waa fadliga Eebbe, waxaana ku filan Eebbe
                    ogaansho.</li>
            </ol>
            <p>Wuxuu ka warrami Eebbe in haddii dadka badankiis la faro inay falaan
                waxay sameyn oo xumaan ah ma ayan yeeleen, wax yar mooyee, waxaase
                fiican inay maqlaan waxa lagu waanin, markaasuu Eebbe siin lahaa ajir
                wayn, toosinna lahaa ciddii Eebbe adeecda iyo Rasuulka wuxuu Jannada la
                gali kuwa Eebbe u nicmeeyey oo ah Nabiyada, rumeeyayaasha, shuhadada iyo
                kuwa suubban, waana wehelka u fiican, arrintaasuna waa fadliga Eebbe
                isagaana ku filan ogaade. Rabiica binu Kacab waxaa laga wariyey inuu
                Nabiga (naxariis iyo nabadgalyo Eebbe korkiisa ha yeelee) ku yidhi, “Wax
                warso,” markaasuu yidhi, “Waxaan rabaa inaan kugula rafiiqo Jannada,”
                markaasuu yidhi, “Waxaas waxaan ahayna?” Wuxuuna yidhi, “Waa intaas,”
                markaasuu yidhi, “Iigu kaalmee naftaada badinta sujuudda.” Waxaa wariyey
                Muslim. Taasina waxay ku tusin inay lagama maarmaan tahay in la
                camal-falo, laguna dadaalo khayrka iyo wanaagga si loo haleelo kuwa
                fiican. An-Nisaa’ (66-70)</p>
            <ol start="71" type="1">
                <li>Kuwa [Xaqa] rumeeyow, qaata digtoonidiinna duulana idinkoo kooxkoox
                    ah, ama duula dhammaan.</li>
                <li>Waxaa idin kamid ah [munaafiqiin] cabsiin [dib marin], hadday idinku
                    dhacdo musiibo [dhibaato] wuxuu dhahaa, “Waxaa ii nicmeeyey Eebbe
                    korkayga haddaanan la joogin.”</li>
                <li>Hadduu idin soo gaadho [heshaan] fadli Eebbe [khayr] wuxuu dhihi
                    sidii isagoo ayna ahayn dhexdiinna jacayl, “Shallaaytee maxaan ula joogi
                    waayay, oon liibaano liibaan wayne.”</li>
                <li>Ha kula dagaallameen Jidka Eebbe kuwa ku gatay nolosha dhaw Aakhiro
                    [doorta adduun], ruuxii ku dagaallama Jidka Eebbe oo la dilo ama adkaada
                    waxaan siinaynaa ajir wayn.</li>
            </ol>
            <p>Jahaadku iyo meel-marinta Xaqa iyo difaaca Diinta iyo dalka Islaamka
                waa waajib sugan, iyadoo laga wada qayb qaadan, waxaase jira kuwo
                munaafiqiin ah oo dadka cabsi galin, marka dhib dhacana yidhaahda,
                “Eebbaan i raacinin,” marka guul la helana yidhaahda, “Maxaan ula joogi
                waayay?” Waxayna ku tusin aayaddu wanaagga Eebbe u darbay cidda lagu
                dilo Jahaadka ama adkaata, taasoo ku tusin inaan laga adkaanayn
                Muslimiinta markay kulmistaan iimaan dhab ah, isku-duubni iyo
                u-darbasho, hase yeeshee markay Xaqa ka leexdaan oo kala tagaan sida
                muuqata ayaamahan waxaa ku dhiirran cadawgooda oo ka adkaan, waase inay
                is-gaadhaan intay goori goor tahay. An-Nisaa’(71-74)</p>
            <ol start="75" type="1">
                <li>Maxaad leedihiin ood ugu dagaallami waydeen Jidka Eebbe, iyagoo kuwa
                    la daciifsan [tabarta yaraa] oo rag iyo haween iyo carruurba ay
                    leeyihiin, “Eebbow naga bixi magaaladan daalimiinta ah ehelkeedu noogana
                    yeel agtaada wali iyo gargaare.”</li>
                <li>Kuwa [Xaqa] rumeeyey waxay ku dagaallami Jidka Eebbe, kuwa
                    gaaloobayna waxay ku dagaallami jidka Shaydaanka, ee la dagaallama
                    sokeeyaha Shaydaanku, dhagarta Shaydaanku waa tabar yar yahaye.</li>
                <li>Ka warran kuwa loo yidhi [billowgii Islaamka], “Reeba gacmihiinna,
                    oogana salaadda, bixiyana zakada,” markii lagu faral-yeelay dagaalkana
                    waxaa soo baxay koox kamid ah oo uga cabsan dadka cabsida Eebbe oo kale
                    ama ka daran cabsi, waxayna dhaheen, “Eebbow maxaad noogu faral-yeeshay
                    dagaalka? Maxaad dib noogu dhigi wayday tan iyo muddo dhaw?” Waxaad
                    dhahdaa, “Raaxada adduunyo waa yar tahay, Aakhiraana u khayr roon ciddii
                    dhawrsan, laydin kama dulmiyo fatiil oo kale [wax yar].”</li>
            </ol>
            <p>Aayaduhu waxay ku boorrin Muslimiinta inay jahaadaan oo dagaallamaan
                mar hadday Muslimiin rag, haween iyo carruurba leh oo tabar yar jiraan
                lana dullayn, dagaalkuna waa mid xaq ah oo dar Eebbe ah iyo mid
                xaq-darro oo jid Shaydaan ah, waana in lala dagaallamo gargaaraha
                Shaydaanka, waana tabar yar yahay, mana aha in lagu dagdago dagaalka ee
                waa in cibaadada la badiyo lana adkaysto Jahaadka cabsida dhabta ahna
                laga cabsadaa Eebbe, lana ogaado inay nolosha adduun tahay wax yar oo
                tagi. Xasan al-Basri wuxuu yidhi, “Eebbe ha u naxariisto addoon kula
                noolaaday adduunyada qadarkeeda, adduunyana ma aha billowgeed iyo
                dhammaadkeed waxaan ahayn ruux seexday oo ku arkay hurdada wuxuu jecel
                yahay soona baraarugay.” An-Nisaa’ (75-77)</p>
            <ol start="78" type="1">
                <li>Meeshaad ahaataanba wuu idin haleeli mawdku [geeridu] aad ahaateenba
                    daaro dheerdheer oo la adkeeyey, hadday taabato wanaag waxay dhahaan,
                    “Tani waxay ka timid xagga Eebbe,” hadday ku dhacdo xumaanna waxay
                    dhahaan, “Tani waxay ka timid agtaada [Nabiga],” waxaad dhahdaa,
                    “Dhammaan waxay ka ahaadeen Eebbe agtiisa,” maxaa u sugnaaday qawmkaas
                    uma dhawa inay fahmaan hadale.</li>
                <li>Wixii kusoo gaadha oo wanaag ah waxay ka ahaadeen Eebbe, wixii kugu
                    dhaca oo xumaan ahna waxay ka ahaatay naftaada,waana kuu diray dadka
                    adoo Rasuul ah, wuuna ku filan yahay Eebbe marag.</li>
                <li>Ruuxii adeeca Rasuulka wuxuu dhab u adeecay Eebbe, ruuxii jeedsadana
                    kuugu maanaan dirin ilaaliye.</li>
                <li>Waxay dhihi [munaafiqiintu], “Daacad [baan nahay],” markay ka tagaan
                    agtaadana waxay maamulaan [habeenkii] koox kamid ah waxay leedahay
                    waxaan ahayn, Eebbana wuu qori waxay maamuli [miri] ee ka jeedso
                    xaggooda talana saaro Eebbe, waxaana ku filan Wakiil Eebbe.</li>
            </ol>
            <p>Meel kastoo la joogo waa la dhiman si kasta ha laysu ilaaliyo ama
                guryo adag ha la galee, wax kastana waxay ku hoos jiraan awoodda Eebbe
                ee ma aha in gaaladu xumaanta iyo musiibada u tiiriyaan Nabiga, waxaase
                jirta in dadka laga abaal-mariyo waxay kasbadeen khayr iyo sharba.
                Rasuulkana wuxuu Eebbe u diray dadka, Eebbaase Wakiil ilaaliye ah ugu
                filan dadka. Ruuxii adeeca oo raaca Rasuulka wuxuu adeecay Eebbe, ruuxii
                jeedsadase waxba Nabiga kama saarna, waana munaafaqnimo in la muujisto
                Xaq-rumayn, markii la fogaadana la diido Xaqa oo wax kale la falo,
                Eebbaase arka kuwaas oo abaal-marin. An-Nisaa’ (78-81)</p>
            <ol start="82" type="1">
                <li>Miyeyna fiirfiirinayn Qur’aanka, hadduu ka yimid Eebbe agtiisa meel
                    aan ahayn waxay ka heli lahaayeen dhexdiisa is-khilaaf badan.</li>
                <li>Markuu u yimaaddo amar nabadgalya ah ama cabsi way faafiyaan, hadday
                    u celiyaan xagga Rasuulka ama kuwa cilmiga leh oo kamid ah waxaa ogaan
                    lahaa kuwa lasoo baxa [dhabta] oo kamid ah, hadduusan jirin fadliga
                    Eebbee korkiinna iyo naxariistiisa waad raaci lahaydeen Shaydaan wax yar
                    mooyee.</li>
                <li>Ee ku dagaallan Jidka Eebbe lama mashaqayn naftaada mooyee, kuna
                    boorri mu‘miniinta [dagaalka] wuxuu u dhawyahay Eebbe inuu idinka reebo
                    dhibka kuwa gaaloobay, Eebbaana daran dhib daranna xanuujin.</li>
                <li>Ruuxii shafeeca shafeeco wanaagsan waxaa u ahaada qayb kamid ah,
                    ruuxiise shafeeca shafeeco xun waxaa u ahaan dambi kamid ah, Eebbaana
                    wax kasta ilaaliya.</li>
            </ol>
            <p>Wuxuu farayaa Eebbe in Qur’aanka si fiican loo fiiriyo, lana kaso
                macnihiisa, illeen xagga Eebbuu ka ahaadaye, wax is-burin ahna kuma
                jirto sida hadallada kale, markay arrin muhiim ah soo daristana waxaa
                Eebbe faray in loo celiyo Rasuulka iyo kuwa u cilmi leh, Shaydaanna laga
                digtoonaado, Jidka Eebbana lagu jahaado, cid walbana waxay la kulmi
                shafeecadeeda abaalkeedii samaan iyo xumaanba. Rasuulkuna (naxariis iyo
                nabadgalyo Eebbe korkiisa ha yeelee) wuxuu yidhi, “Waxaa uun halaagay
                ummadihii idin ka horreeyay isku-khilaafkii Kitaabkoodii.” Mar kalana
                wuxuu yidhi, “Waxaa ugu filan ruux been inuu ka sheekeeyo wuxuu maqlay
                oo dhan.” An-Nisaa’ (82-85)</p>
            <ol start="86" type="1">
                <li>Haddii laydin salaamo salaan ku salaama mid ka fiican ama ku celiya
                    [mid la mid ah] Eebbana waa wax kasta Xisaabiye [Kaafiye].</li>
                <li>Eebbe ilaah [kale xaq lagu caabudo] ma jiro isaga mooyee wuuna idiin
                    soo kulmin maalinta Qiyaame, shaki ma leh, yaa ka run badan Eebbe hadal?
                    [Ma jiro.]</li>
                <li>Maxaad leedihiin [mu’miniinta] ood munaafiqiinta laba kooxood ugu
                    noqoteen [in la laayo iyo in kale]? Eebbe wuu halaagay [oo celiyey]
                    waxay kasbadeen dartiis, ma waxaad doonaysaan inaad hanuunisaan cidduu
                    dhumiyey Eebbe? Ruuxuu dhumiyo Eebbana uma heshid waddo [hanuun].</li>
                <li>Waxay jecel yihiin [munaafiqiintu] inaad gaalowdaan siday u
                    gaaloobeen ood isku mid noqotaan, haka yeelanina xaggooda sokeeye intay
                    uga hijroodaan Jidka Eebbe, haddayse jeedsadaan qabta oo ku dila
                    meeshaad ka heshaanba, hana ka yeelanina xaggooda sokeeye iyo gargaare
                    [midna].</li>
                <li>Kuwa gaadhi qawm dhexdiinna iyo dhexdooda ballan [heshiis] yahay
                    mooyee, ama idiin yimid iyadow cidhiidhyan tahay laabtoodu inay idinla
                    dagaallamaan ama la dagaallamaan qawmkooda, hadduu doono Eebbe wuu
                    idinku diri lahaa wayna idin la dagaallami lahaayeen haddayse idinka
                    dheeraadaan oyan idin la dagaallamin oy idiin soo hormariyaan
                    nabadgalyo, idiin ma yeelin Eebbe korkooda jid [xaq kuma lihidiin
                    dagaal].</li>
            </ol>
            <p>Salaantu waa calaamadda Muslimiinta, ruuxii ku salaamana waa inaad u
                celisaa mid ka fiican ama la mid ah. Qiyaamana waa la kulmi, Eebbana waa
                run badane, mana aha in gaalada lala kala safto ama laysku khilaafo
                xaalkooda, iyaguba waxay jecel yihiin in Muslimiintu gaalowdo siday
                iyagu u gaaloobeen, hana ka yeelanina sokeeye iyo gargaare midna,
                kuwiise la nool kuwo aad ballan leedihiin ama idinla dagaallamin
                nabadgaliya, ciddii idin nabadgalisa nabadgaliya, tii idinla col ahna la
                dagaallama, waana taas caddaaladda iyo wanaagga Islaamku dagaallan ma
                jecla. An-Nisaa’ (86-90)</p>
            <ol start="91" type="1">
                <li>Waxaad helaysaan kuwa kale oo dooni inay idin nabadgaliyaan, oo
                    nabadgaliyaan qawmkooda [daahirka], mar kastoo loo celiyo gaalnimana waa
                    lagu dedejiyaa dhexdiisa, haddayna idinka dheeraan ooyan idin siinin
                    nabadgalyo ooyan idinka reebin gacmahooda qabta oo ku dila meeshaad ka
                    heshaanba, kuwaasna waxaan idiinka yeellay xujo cad.</li>
                <li>uma habboona [bannaana] ruux mu’min ah inuu dilo mu‘min si gaf ah
                    mooyee, ruuxii u dila mu‘min gaf waxaa saaran xorayn qoor mu‘min, iyo
                    mag la siiyo ehelkiisii, inay sadaqaystaan moyee, hadduu kamid yahay
                    qawm aad col tihiin isna mu‘min yahay waxaa saaran xorayn qoor mu‘min,
                    hadduu kamid yahay qawm ballan idin dhex yaal waxaa saaran mag la siiyo
                    ehelkiisii iyo xorayn qoor mu’min ah, hadduusan helin [qoorna] wuxuu
                    soomi laba bilood oo is-raacraacsan, waana tawbad Eebbe, Eebbana waa Oge
                    Falsan.</li>
                <li>Ruuxii u dila mu’min si kas ah, abaalkiisu waa Jahannamo oos ku
                    waari dhexdeeda, wuuna u cadhoon Eebbe wuuna lacnadi wuxuu u darbi
                    cadaab wayn.</li>
            </ol>
            <p>Waxaa jirta munaafiqiin ku gabban Islaamka jecelse gaalnimada kuwaas
                haddayna nabadgalinin Muslimiinta waa in layska celiyo. Aayadaha kale
                waxay ka warrami inayan bannaanayn in naf mu‘min loo dilo xaq-darro,
                ciddiise si gaf ah u disha waxaa saaran xorayn qoor iyo mag la siiyo
                ehelkiisa, haddii la waayana soon laba bilood oo is-raacraacsan, waa
                tawbad fiican, ciddiise kas u disha si xaq-darro ah ruux mu‘min ah
                abaalkiisu waa Jahannamoos ku waaro, cadho iyo lacnad Eebbe iyo cadaab
                wayn, maxaa yeelay ma fududa nafta Muslimku ee waa qaali mana bannaana
                in lagu xadgudbo. Waxaa sugnaatay, “Adduunkoo taga (rogmada) yaa ka
                sahlan Eebbe agtiisa dil ruux Muslim ah,” mar kalana wuxuu yidhi Nabigu
                (naxariis iyo nabadgalyo Eebbe korkiisa ha yeelee), “Hadday u kulmaan
                waxa samaawaadka iyo dhulka ku sugan inay dilaan Muslim wuxuu Eebbe ku
                tuuri lahaa Naarta.” Taasina waxay ku tusin sida Islaamku u dhawray
                xuquuqda dadka iyo noloshiisa, iyo qaalinimada iyo sharafta Muslimka mar
                hadduu ka wayn yahay adduunka oo dhan iyo waxa ku sugan. An-Nisaa’
                (91-93)</p>
            <ol start="94" type="1">
                <li>Kuwa [Xaqa] rumeeyow, markaad u safartaan Jidka Eebbe wax caddaysta
                    [hubsada] hana dhihina ruux salaan idiin soo gudbiyey “Ma tihid mu‘min,”
                    idinkoo dooni dhalanteedka nolosha dhaw, Eebbe agtiisa yey tahay
                    qaniimooyin badan, saasaad ahaydeen horay waxaana idinku mannaystay
                    Eebbe korkiinna, ee caddaysta [hubsada], Eebbana waxaad camal-falaysaan
                    waa ogyahay.</li>
                <li>Ma sinna kuwa fadhiya ee mu‘miniinta ah oon kuwa dhibban ahayn iyo
                    kuwa kula jahaadi Jidka Eebbe xoolahooda iyo naftooda, wuu ka fadilay
                    Eebbe kuwa ku jahaaday xoolahooda iyo naftooda kuwa fadhiya darajo,
                    dhammaanna wuxuu u yaboohay wanaag, wuuna kaga fadilay Eebbe kuwa
                    jahaaday kuwa fadhiya ajir wayn.</li>
                <li>Waa darajooyin xaggiisa ah iyo dambi-dhaaf iyo naxariis, Eebbana waa
                    dambi-dhaafe naxariiista.</li>
            </ol>
            <p>Aayadahanna waxay caddayn inaan lagu dagdagin dilka dadka hadday
                Islaanimo muujiyaan iyadoo la dooni in xaqooda la bannaysto, illeen cid
                walba mar bay dhunsanayd Eebbaana hanuuniyee, iyo inayna ekeyn
                mu‘miniinta cudur la‘aan ka fadhiista Jahaadka iyo kuwa ku jahaada
                xoolahooda iyo naftooda Jidka Eebbe, wuxuu Eebbe ka fadilay kuwa ku
                jahaada Jidka Eebbe kuwa ka fadhiista, in kasta oo mu‘min dhammaantiis
                Eebbe wanaag u darbay, haddana wuxuu Eebbe siin kuwa Jidkiisa ku jahaada
                darajooyin waawayn, dambi-dhaaf iyo naxariis. Waxayna ku tusin aayaduhu
                in wax la hubsado een lagu dagdagin ciddaan la hubin gaalnimadiisa, iyo
                in Jidka Eebbe ku-jahaadkiisu leeyahay fadli iyo ajir wayn. Rasuulkuna
                (naxariis iyo nabadgalyo Eebbe korkiisa ha yeelee) wuxuu yidhi, “Jannada
                waxaa ah boqol darajo oo Eebbe u darbay kuwa ku jahaada Jidkiisa,
                labadii darajana waxaa u dhaxaysa sida cirka iyo dhulka.” Wakaas fadliga
                Jahaadka, waa ciziga iyo sharafta mu‘miniinta iyagoon cidna dulmiyeyn,
                markayse ka tageen Jahaadka waa kuwaas dulloobay ee la addoonsaday ee la
                qaybsaday iyagoo dhulkoodii laga xoogay lagana saaray. An-Nisaa’
                (94-96)</p>
            <ol start="97" type="1">
                <li>Kuway oofsato malaa‘igtu iyagoo dulmiyey naftooda waxay ku dhahaan,
                    “Maxaad ahaydeen?” waxayna dhahaan, “Kuwo lagu daciifsaday [tabar yar]
                    dhulka,” waxayna dhahaan [malaa‘igtii], “Miyeyna ahayn dhulka Eebbe
                    waasac ood ku hijrootaan dhexdeeda?” Kuwaas hoygoodu waa Jahannamo wayna
                    u xun tahay aaye.</li>
                <li>Kuwa la daciifsado oo rag, haween iyo carruur oon tabar lahayn kuna
                    toosi karin jidka mooyee.</li>
                <li>Kuwaas wuxuu u dhawyahay Eebbe inuu iska cafiyo xaggooda, Eebbana
                    waa Saamaxe dhaafa [dambiga].</li>
                <li>Ruuxii ku hijrooda Jidka Eebbe wuxuu ka heli dhulka magangal badan
                    iyo waasacnimo, ruuxii ka baxa gurigiisa isagoo u hijroon xagga Eebbe
                    iyo Rasuulkiisa markaas uu haleelo mawdku [geeridu] wuxuu ku sugnaaday
                    ajrigiisu Eebbe [fadli dartiis] Eebbana waa [dambi] dhaafe
                    naxariista.</li>
            </ol>
            <p>Diinta Islaamku ma oggola inay ku dullaysato gaalo adoo Muslim ah,
                maxaa yeelay waa laga fogaan karaa si loogu darbado Jahaadkooda siday
                faleen Muslimiintii hore, hase yeeshee dadka tabarta yar ee ah rag,
                haween iyo carruurba dhib ma saarna hadday ku dhex noolaadaan Eebbana
                wuxuu u dhawyahay inuu iska saamaxo, ruuxiise dar Eebbe u hijrooda wuxuu
                ka heli dhulka khayr iyo waasacnimo, ciddii ka baxda gurigeeda iyadoo u
                hijroon dar Eebbe iyo Rasuulka oo dhinta kuwaas Eebbaa ajir iyo wanaag
                ku abaal-marin. Taasina waxay ku tusin inay waajib tahay in la wanaajiyo
                niyada, siduu Nabigu (naxariis iyo nabadgalyo Eebbe korkiisa ha yeelee)
                uu yidhi, “Camalku waa uun niyo, cid walbana waxay mudan waxay niyooto…”
                Tan kale waa inaan Muslim qaadanin dullaynta gaalada, uuna dulliga
                gaalada ka baxo si kasta oo suurowda oo hijro iyo ka-durkid ah, isagoo
                la jahaadi. An-Nisaa’ (97-100)</p>
            <ol start="101" type="1">
                <li>Haddaad ku safartaan dhulka ma aha korkiinna dhib [dambi] inaad
                    gaabisaan salaadda haddaad ka cabsataan inay idin fidmeeyan [dhibaan]
                    kuwa gaaloobay, gaaladuna waxay idiin yihiin col cad.</li>
                <li>Markaad tahay dhexdooda [Muslimiinta] ood u oogto salaadda ha
                    is-taagto koox kamid ah agtaada hana qaateen hubkooda, markay sujuudaan
                    ha ahaadeen gadaashiinna, hana timaaddo koox kale oon tukanin hana
                    tukadeen la-jirkaaga hana qaateen digtoonidooda iyo hubkooda, waxay
                    jecel yihiin kuwa gaaloobay inaad halmaantaan hubkiinna iyo alaabtiinna
                    oo markaas ay idin soo weeraraan mar kaliya [idinku kadiyaan]. Korkiinna
                    ma aha dhib hadduu idin hayo dhib roob ah ama aad tihiin kuwa buka inaad
                    dajisaan hubka, qaatana digtoonidiinna, Eebbana wuxuu u darbay gaalada
                    cadaab wax dulleeya.</li>
            </ol>
            <p>Aayadda hore waxay ka warrami inay bannaan tahay gaabinta salaadda
                marka socotada la yahay, taasoo ah in Duhurka, Casarka iyo Cishaha
                labolabo laga tukado, waana naxariis Eebbe iyo fududayn. Aayadda kale
                waxay ka warrami salaadda waqtiga dagaalka iyo sida loo tukan, oo ah
                qawmna tukan qawmna ilaalin colka iyagoo hubka haysta. Taasina waxay ku
                tusin waynida salaadda iyo jameecaadka iyo inaan laga tagayn. Tan kale
                waxay ku tusin ahmiyadda Jahaadka iyo darbashada. Arrinta salaadda
                dagaalka iyo cabsida waxay ku faahfaahsan tahay kutubaha, waxaase muhiim
                ah in la ogaado waynideeda iyo waajibnimadeeda. An-Nisaa’ (101-102)</p>
            <ol start="103" type="1">
                <li>Markaad gudataan salaadda xusa Eebbe taagni, fadhi iyo dhiniciinnaba
                    [jiif] markaad xasishaanna [aamin noqotaan] ooga salaadda [dhammeeya].
                    Salaaddu waxay ku tahay mu‘miniinta xukun waqtiyeysan [muddaysan].</li>
                <li>Haka daciifina [jilcina] doonidda qawmka [gaalada], haddaad tihiin
                    kuwa xanuunsan iyaguba way xanuunsan sidaad u xanuunsanaysaan, waxaadna
                    ka rajaynaysaan Eebbe waxayna ka rajaynayn, Eebbana waa Oge Falsan.</li>
                <li>Annagaa kugu soo dajinnay Kitaabka si xaq ah inaad ku kala xukunto
                    dadka dhexdiisa wuxuu ku tusiyo Eebbe, hana u noqonin khaa‘in
                    u-doode.</li>
                <li>Dambi-dhaaf warso Eebbe, Ilaahay waa dambi-dhaafe naxariista.</li>
                <li>Haka doodin kuwa khayaamayn naftooda, Eebbana ma jecla
                    khayaamo-badane dambi badan.</li>
                <li>Waxay iska qarin dadka iskamana qariyaan Eebbe isagoo la jooga
                    markay maamuli wuxuusan raalli ka ahayn oo hadal ah, Eebbana waxay
                    camal-fali wuu koobay.</li>
                <li>Idinku kuwaasow waad ka dooddeen xaggooda nolosha adduunyo, yaase ka
                    doodi xaggooda maalinta Qiyaame ama u noqon wakiil?</li>
            </ol>
            <p>Aayadahanna waxay caddayn in Eebbe la xuso salaadda dabadeed iyo si
                kastoo la yahay, markaan dagaal la jooginna salaadda la dhammaystiro,
                tan kale waa inaan Jahaadka laga cabsanin illeen haddaynu xanuunsan
                gaaladuba way xanuunsane waxaynnu Eebbana ka rajayn Janno iyo liibaan
                ayna iyagu rajaynayn. Qur’aankana waxaa loo soo dajiyey in laysku
                xukumo, xumaantana waa inaan garab la siin, Eebbana dambi-dhaaf la
                warsado oon lagana doodin xagga kuwa khaa‘imiinta ah, ee dadka iska
                qarin, Eebbana aan iska ilaalinayn markay wax qarsan, cid Qiyaame wax u
                tarina ma jirto. An-Nisaa’ (103-109)</p>
            <ol start="110" type="1">
                <li>Ruuxii fala xumaan ama dulmiya naftiisa [dambaaba] markaas
                    dambi-dhaaf warsada Eebbe wuxuu ka heli [ogaanna] isagoo dambi-dhaafe ah
                    naxariistana.</li>
                <li>Ruuxii kasbada danbi wuxuu uun u kasbaday naftiisa [dhibkeeda]
                    Eebbana waa oge Falsan.</li>
                <li>Ruuxii kasbada gaf ama dambi markaas ku gana dambiga [ku sheega] mid
                    barii’ ah wuxuu xambaartay been-abuurasho iyo dambi cad.</li>
                <li>Hadduusan jirin fadliga Eebbee korkaaga iyo naxariistiisa waxay
                    hammin lahayd koox [dooni lahayd] oo kamid ah inay ku dhumiyaan mana
                    dhumiyaan naftooda mooyee mana kaa dhibaan waxba, wuxuuna kugu soo
                    dajiyey Eebbe Kitaabka iyo Xikmadda wuxuuna ku baray waxaadan aqoon
                    fadliga Eebbana korkaaga waa ku wayn yahay.</li>
                <li>Khayr ma leh wax badan oo faqooda ah, oon ahayn mid fara sadaqo ama
                    wanaag ama hagaajin dadka dhexdooda, ruuxii fala saas doonid raalli
                    ahaanshaha Eebbe waxaanu siin ajir wayn.</li>
                <li>Ruuxii khilaafa Rasuulka kadib intuu u caddaaday hanuunku oo raaca
                    jidka mu‘miniinta midaan ahayn waxaa uga wali yeeleynaa wuxuu yeeshay,
                    waxaana galinaynaa Jahannamo iyadaana u xun meel loo ahaado.</li>
            </ol>
            <p>Ibnu Cabbaas wuxuu yidhi, “Wuxuu uga warramay Eebbe addoomadiisa
                cafigiisa, dulqaadkiisa, deeqdiisa, naxariistiisa waasaca ah iyo
                dambi-dhaafkiisa, ruuxii dambaaba ha yaraado ama ha waynaado oo
                dambi-dhaaf warsada Eebbe, wuxuu heli Eebbe oo dambi-dhaafi oo
                naxariisan, haba ka waynaato samaawaadka iyo dhulka iyo buuraha.” Tan
                kale gaaladu waxay uun baadiyeyn naftooda. Eebbana wuxuu siiyey Nabiga
                Kitaab iyo Xikmo wuxuuna baray wuxuuna aqoonin. Eebbaana fadli wayn
                siiyay. Faq aan wanaag ahayna ma fiicna, ciddii ka leexata Jidka Nabiga
                iyo mu’miniintana wuxuu galin Naar daran. An-Nisaa’ (110-115)</p>
            <ol start="116" type="1">
                <li>Eebbe ma dhaafo in lala wadaajiyo [cid kale cibaadada] wuuse ka
                    dhaafaa wixii waxaas kasoo hadhay cidduu doono, ruuxii la wadaajiya
                    Eebbe wuxuu dhumay dhumid wayn.</li>
                <li>Ma caabudayaan Eebbe ka sokow waxaan dhaddig ahayn, mana caabudayaan
                    waxaan Shaydaan madax-adag ahayn.</li>
                <li>Ha lacnado Eebbe, Shaydaan wuxuu yidhi, “Waxaan ku yeelan addoomada
                    qayb sugan.”</li>
                <li>“Waan baadiyeyn, waan yididiilo [xun] galin, waana fari [xumaanta]
                    waxayna jeexjeexi dhagaha xoolaha waana fari [xumaanta] waxayna doorin
                    abuurka Eebbe.” Ruuxii ka yeesha Shaydaan wali Eebbe ka sokow dhab ahaan
                    buu u khasaaray khasaare cad.</li>
                <li>Wuu u yaboohi oo yididiila galin mana yabooho Shaydaan waxaan dhagar
                    ahayn.</li>
                <li>Kuwaasna hoygoodu waa Jahannamo, kamana helaan xaggeeda iilasho [iyo
                    fakasho].</li>
                <li>Kuwa rumeeyey Xaqa oo fala camal fiican waxaannu galin Jannooyin oy
                    socoto dhexdeeda wabiyaal oyna ku waari dhexdeeda waligeed, waana
                    yabooha Eebbe oo sugan, yaa ka run badan Eebbe hadal [cidna].</li>
            </ol>
            <p>Eebbe wuu ka dhaafaa waxaan gaalnimo ahayn cidduu doono, gaalana
                waxay caabudaan sanamyo iyo Shaydaan Eebbe lacnaday oo ballan-qaaday
                inuu qayb ku yeeshaa dadka, kuna dhaartay inuu dhumiyaa oo xumaan faraa
                intay ka dooriyaan abuurka Eebbe, ciddii Shaydaan wali ka yeelatana
                wuxuu khasaaray khasaare wayn. Wuxuu yaboohina waa dhagar iyo Naar,
                ciddiise Xaqa raacda oo camal fiican fasha wuxuu gali Janno uu ku waari,
                Eebbana waa runle, Nabiguna (naxariis iyo nabadgalyo Eebbe korkiisa ha
                yeelee) wuxuu yidhi, “Hadal waxaa u run badan hadalka Eebbe, hanuunna
                waxaa u fiican hanuunka Muxammed, waxaana u xun umuuraha waxaa la soo
                darriyey waana bidco baadi ah.” An-Nisaa’ (116-122)</p>
            <ol start="123" type="1">
                <li>Ma aha [xaalku] yididiiladiinna iyo yididiilada ehlu-Kitaabka midna,
                    ciddii fasha xumaan waa laga abaal-marin mana helayo Eebbe ka sokow wali
                    iyo gargaare [midna].</li>
                <li>Ruuxii fala wanaag lab ah ama dhaddig isagoo rumeysan [Xaqa] kuwaasu
                    waxay gali Jannada lagamana dulmiyo duleel [laf timireed].</li>
                <li>Yaa ka diin fiican ruux u jeediyey wajigiisa Eebbe isagoo sama-fali
                    oo raaca diinta [Nabi] Ibraahiim? Wuxuuna ka yeeshay Eebbe Ibraahiim
                    khaliil [mid u gaar ah].</li>
                <li>Eebbe waxaa u sugnaaday waxa ku sugan samooyinka iyo dhulka, Eebbana
                    waa wax walba koobe.</li>
                <li>Waxay ku warsan haweenka, waxaad dhahdaa “Eebbaa idiin fidyoon
                    [sheegi] xaalkooda iyo waxa lagu akhriyi korkiinna Kitaabka haweenka
                    agoonta ah ee ah kuwaydaan siinayn waxa loo qadaray oo doonaysaan inaad
                    guursataan iyo kuwa tabarta yar ee carruurta ah, iyo inaad u maamushaan
                    agoonta caddaalad, waxaad fashaan oo kheyr ahna Eebbe waa ogyahay.”</li>
            </ol>
            <p>Waxaa jirtay inay isu faaneen Muslimiin iyo gaalo, markaas Eebbe soo
                dajiyey aayaddan mana aha cidna waxay iyadu doonto ee xumaan iyo
                wanaagba waa layska abaal-marin, rag iyo haweenna waxba lagama
                nusqaamiyo wanaaggay falaan. Wax ka fiicanna ma jiro cid raacday
                waddadii Nabi Ibraahiim oo ah Diinta Islaamka. Aayadda dambana waxay ka
                warrami sida loola dhaqmi haweenka agoonta ah ee dhaqaalaynaysaan iyo
                kuwa tabarta yar ee carruurta ah iyo in agoonta caddaalad lagu dhaqo,
                illeen Eebbaa wax walba oge. Markay soo dagtay aayadda hore yey naxeen
                asxaabtii oy dheheen waxba uma reebin ummadan, markaasuu Nabigu
                (naxariis iyo nabadgalyo Eebbe korkiisa ha yeelee) yidhi, “Way soo
                dagtaye bishaaraysta oo dhexdhexaysta…” An-Nisaa’ (123-127)</p>
            <ol start="128" type="1">
                <li>Hadday haweeney ka cabsato ninkeeda xaggiisa fogaansho ama jeedsasho
                    dhib ma saarna korkooda hadday heshiiyaan heshiis, heshiiskaana khayr
                    ah, waxaana lagu soo kulmiyey nafta bakhaylnimo, haddaadse wanaag
                    fashaan ood dhawrsataan Eebbe waxaad camal-falaysaan waa ogyahay.</li>
                <li>Ma kartaan inaad sintaan haweenkiinna dhexdooda aadba dadaasheene ee
                    haka iilanina iilasho dhan, oo ka tagtaan sida mid xidhan [dayacan],
                    haddaad wanaajisaan ood dhawrsataan Eebbe waa dambi-dhaafe
                    naxariista.</li>
                <li>Hadday kala tagaan wuu kaafiyaa Eebbe mid kasta waasacnimadiisa,
                    Eebbana waa waasac [fadligiisu] waana falsame.</li>
                <li>Eebbaa iska leh waxa samaawaadka ku sugan iyo dhulka, waxaana u
                    dardaaranay kuwii la siiyey Kitaabka ee idinka horeeyey iyo idinkaba ka
                    dhawrsada Eebbe, haddaadse gaaloowdaan Eebbe waxaa u sugnaaday waxa ku
                    sugan samaawaadka iyo dhulka, Eebbana waa hodan amaanan.</li>
                <li>Eebbaa iska leh waxa ku sugan samaawaadka iyo dhulka waana ku filan
                    yahay Eebbe Wakiil.</li>
                <li>Hadduu doono wuu idin tagsiin [dhammayn] dadow lana imaan kuwo kale
                    waana karaa Eebbe taas.</li>
                <li>Ruuxii dooni abaal adduunyo Eebbe agtiisa yuu jiraa abaalka adduunyo
                    iyo Aakhiraba Eebbana waa Maqle Arka.</li>
            </ol>
            <p>Hadday haweenaydu ka kasto ninkeeda fogaansho ama jeedsasho waa inay
                heshiiyaan xumaantana layska jiraa, tan kale in caddaaladda lagu dadaalo
                ciddii laba haweenna qabta, haddii lakala tagana Eebbaa deeqi cid walba,
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Ciddii laba haweenna qaba oo u iisha middood wuxuu yimaadaa
                maalinta Qiyaame isagoo dhinac leexsan.” Tan kale Eebbaa xukunka iska
                leh, wuxuuna faray dadka dhammaan Alla ka-yaabid, illeen hadduu doono
                wuu dhammayn karaa dadkee, Aakhiro iyo adduunba Eebbaa iska leh, waana
                in si quruxsan Eebbe looga doono. An-Nisaa’ (128-134)</p>
            <ol start="135" type="1">
                <li>Kuwa [Xaqa] rumeeyow, noqda kuwo u istaaaga caddaalad oo ah marag
                    Eebbe, naftiinnaba ha ahaato ama waalidkiin ama qaraabo, hadday hodan
                    yihiin ama faqiir Eebbaa u mudnaansho badan ee ha ka raacina hawada
                    inaad caddaalo fashaan, haddaadse iilataan ama jeedsataan Eebbe waxaad
                    camal-falaysaan waa ogyahay.</li>
                <li>Kuwa [Xaqa] rumeeyow, rumeeya Eebbe [si dhab ah] iyo Rasuulkiisa iyo
                    Kitaabka uu ku dejiyey Rasuulkiisa iyo Kitaabkuu u dejiyey horay,
                    ruuxiise ka gaalooba Eebbe, malaa‘igtiisa, Kutubtiisa, Rasuulladiisa iyo
                    maalinta dambe [Qiyaamada] wuu dhumay dhumid fog.</li>
                <li>Kuwa rumeeyey ee gaaloobay ee haddana rumeeyey ee gaaloobay markaas
                    sii badsaday gaalnimo ma aha Eebbe mid u dhaafi iyaga, kumana hanuuniyo
                    Jidka [Toosan].</li>
                <li>Ugu bishaaree munaafiqiinta inay mudan cadaab daran.</li>
                <li>Waana kuwa ka yeesha gaalada sokeeye mu‘miniinta ka sokow, ma waxay
                    ka dooni agtooda sharaf, sharafna Eebbaa iska leh dhammaanteed.</li>
                <li>Wuxuuna idiin kusoo dejiyey korkiinna Kitaabka dhexdiisa haddaad
                    maqashaan aayaadka Eebbe oo laga gaaloobi ama lagu jeesjeesi ha
                    fadhiisanina agtooda intay ka dhumbadaan hadal kale, waxaad noqonaysaan
                    iyaga oo kale, Eebbana wuxuu ku kulmin munaafiqiinta iyo gaalada
                    Jahannamo dhammaan.</li>
            </ol>
            <p>Waa in caddaaladda lagu dadaalaa naftaada, waalidkaa iyo
                qaraabadaadaba ha ahaatee, illeen Eebbaa ku mudnaan badane, waana inaan
                hawada la raacin waana in si dhab ah loo rumeeyo Eebbe, Rasuulkiisa,
                Kitaabka Qur’aanka ah iyo Kutubtii horaba, ciddii ka gaalowda Eebbe,
                malaa‘igta, Rasuullada iyo Maalinta Dambe waa cid dhuntay. Kuwase marna
                gaalooba marna wax rumeyn waa kuwo dhumay, munaafiqiintana waxay gali
                Naar daran, waana kuwa gaalada sokeeye ka dhigan, kuna jeesjeesa
                Qur’aanka iyo Xaqa, abaalkooduna waa Naar. An-Nisaa’ (135-140)</p>
            <ol start="141" type="1">
                <li>Oo ah kuwa idin la suga [dhibaato] hadduu gargaar xagga Eebbe
                    idiinka ahaado waxay dhihi “Miyaanaan idinla jirin?” Hadduu gaalada u
                    sugnaado nasiibna waxay dhahaan “Miyaanaan idin adkeynin oonaan idinka
                    reeebin mu‘miniinta?” Eebbaa xukumi dhexdooda maalinta Qiyaame, mana ugu
                    yeelayo Eebbe gaalada mu‘miniinta korkooda waddo.</li>
                <li>Munaafiqiintu waxay dhagri Eebbe [isku dayi] isna wuu dhagri [oo
                    abaal-marin] markay u istaagaan salaaddana way istaagaan iyagoo wahsan,
                    oo is-tusi dadka mana xusaan Eebbe wax yar mooyee.</li>
                <li>Waxayna ku noqnoqon [wareeri] arrintaas dhexdeeda kuwaasina lama
                    jiraan kuwaana lama jiraan, cidduu dhumiyey Eebbe uma heshid waddo
                    [cid-hanuunin].</li>
                <li>Kuwa [Xaqa] rumeeyow, haka yeelanina gaalada sokeeye mu‘miniinta ka
                    sokow, ma waxaad doonaysaan inaad isugu yeeshaan Eebbe korkiinna xujo
                    cad [inuu idin ciqaabo]?</li>
                <li>Munaafiqiintu waxay ku sugnaan dabaqa hoose ee Naarta umana heshid
                    gargaare.</li>
                <li>Kuwa tawbad keena ee wanaajiya camalka, oo isku dhawra Eebbe, oo u
                    kali-yeela diintooda [cibaadadooda] Eebbe kuwaasi waxay la jiri
                    mu‘miniinta, wuuna siin doonaa Eebbe mu‘miniinta ajir wayn.</li>
                <li>Muxuu ku fali Eebbe cadaabkiinna haddaad mahdisaan ood rumeysaan,
                    Eebbana waa mahdiye waana oge.</li>
            </ol>
            <p>Munaafiqiintu waa kuwa Muslimiinta la suga balaayo, hadday guul
                helaanna yidhaahda waan idin la jiray, hadday gaaladu wax gaadhaanna
                dhaha annagaa idin guulaynay, kuwaase Eebbaa kala xukumi iyaga iyo
                mu’miniinta, Eebbana uguma yeelo jid iyo xujo mu‘miniinta korkeeda,
                munaafiqiintu waa kuwa salaaddu ku culus tahay dadkana is-tustusiya, oon
                meella haysan. Tan kale waa inaan gaalo sokeeye ka dhigan mu’miniinta
                intii la gudbo si aan ciqaab Eebbe u imaan, munaafiq abaalkiisna waa
                dabaqa hoose ee Naarta, ciddiise tawbad keenta oo Xaqa raacda Eebbana
                dhab ahaan u caabuda waxba Eebbe cadaabkeeda iyo ciqaabteeda ku fali
                maayo, wuuna ku mahdin. Waxaana sugnaatay, “Camalka Eebbe u kali-yeel
                wax yar baa kugu fillaane,” waxayna ku tusin naxariista Eebbe iyo
                inuusan rabin ciqaabta addoomadiisa hadday toosnaadaan. An-Nisaa’
                (141-147)</p>
            <ol start="148" type="1">
                <li>Ma jecla Eebbe in lala qayliyo xumaan oo hadal ah ruux la dulmiyey
                    mooyee, Eebbana waa maqle og.</li>
                <li>Haddaad muujisaan khayr ama qarisaan ama cafidaan xumaan Eebbana waa
                    dhaafe kara.</li>
                <li>Kuwa ka gaalooba Eebbe iyo Rasuulkiisa oo dooni inay kala [bixiyaan]
                    Eebbe iyo Rasuulkiisa oo odhan, “Waxaannu rumayn qaar waana diidi qaar,”
                    oo dooni inay ka yeeshaan arrintaa dhexdeeda waddo.</li>
                <li>Kuwaasi iyaga un baa gaalo dhab ah, waxaana u darbannay gaalada
                    cadaab wax dulleeya.</li>
                <li>Kuwa rumeeyey Eebbe iyo Rasuulkiisa oon kala bixinin cid kamid ah
                    kuwaas wuu siin doonaa [Eebbe] ajirkooda, Eebbana waa dhaafe
                    naxariista.</li>
                <li>Waxay ku warsan ehlu-Kitaabku inaad kaga soo dejiso Kitaab xagga
                    samada, dhab ahaan yey u warsadeen [Nabi] Muuse wax ka wayn kaas waxayna
                    dheheen, “Noo tusi Eebbe si cad,” waxaana qabatay qaylo [daran]
                    dulmigooda dartiis, waxayna yeesheen dibi intay u timid xujooyin, waana
                    ka cafinnay arrintaas, waxaana siinnay [Nabi] Muuse xujo cad.</li>
            </ol>
            <p>Ma habboona in xumaan iyo hadal dhib ah lala qayliyo, ciddiise la
                dulmiyo waxaa u bannaan inuu aarsado. Ibnu Cabbaas wuxuu yidhi, “Ma
                jecla Eebbe in ruuxna ruux habaaro haddaan la dulmiyin.” Eebana wax
                walba waa ogyahay, ciddii kala saarta Eebbe iyo Rasuulladiisa kuwaasu
                waa gaalo dhab ah gaalana waxaa loo darbay cadaab daran, mu‘miniintuse
                waxay mudan Janno illeen ma kala saarin Xaqee. Tan kale ma habboona
                sidii Yuhuuddii Nabiga si madax-adayg ah wax u warsan jiray illeen
                caaday u tahaye waxayna warsadeen Nabi Muuse wax ka wayn, waana in laga
                fogaado jidkooda. An-Nisaa’ (148-153)</p>
            <ol start="154" type="1">
                <li>Waxaan kor yeellay [Buurta] Duur ballankoodii dartiis waxaana ku
                    nidhi, “Ka gala irridda idinkoo sujuudsan,” waxaana ku nidhi, “Haku
                    xad-gudbina Sabtida,” waxaana ka qaadnay ballan adag.</li>
                <li>[Waan lacnadnay] burintooda ballankooda iyo ka-gaalowgooda aayaadka
                    Eebbe iyo u-dilidda Nabiyada xaq-darro iyo hadalkooda quluubtannadu way
                    daboolan tahay, saas ma aha ee waxaa daabacay [daboolay] Eebbe
                    gaalnimadooda darted, mana rumeeyaan wax yar mooyee.</li>
                <li>Iyo gaalnimadooda darteed iyo hadalkooda Maryama oy ku
                    been-abuurteen si wayn.</li>
                <li>Iyo hadalkoodii ahaa, “Annagaa dilnay Masiix Ciise ibnu Maryam
                    Rasuulkii Eebbe ahaa,” mayna dilin mana wadhin laakiin waa loo shabbahay
                    [ekeysiiyey], kuwii isku khilaafay [Ciise] waxay kaga sugan yihiin
                    shaki, wax cilmi ahna uma leh oon ahayn raacid male umana dilin
                    dhab.</li>
                <li>Saas ma aha ee waxaa u kor yeelay xaggiisa Eebbe, Ilaahayna waa
                    Adkaade Falsan.</li>
                <li>Ehlu-Kitaab kasta wuu rumeyn Ciise geeridiisa ka hor, maalinta
                    Qiyaamana wuxuu ku noqon korkooda markhaati.</li>
            </ol>
            <p>Waxaa korkooda la yeelay Buurta Duur waxaana la faray inay
                hoggaansamaan oo sujuudaan lagana reebay inay xad-gudbaan, hase yeeshee
                markay buriyeen ballankii, oy ka gaaloobeen aayaadka Eebbe oy laayeen
                Nabiyadii ooy sheegeen inay quluubtoodu daboolan tahay iyo xumaantay ku
                sheegeen Maryam iyo inay dileen Nabi Ciise iyagoon dilin Eebbaase u
                moodsiiyey shabbahay korna yeelay waxyaalahaas iyo wax la mid ah yaa
                Eebbe u ciqaabay una lacnaday, una dulleeyey illeen Xaqay diideene.
                Qisada Nabi Ciise iyo hooyadiina waa in loo rumeeyo sida ku cad
                Qur’aanka oo ah inuu yahay addoon Eebbe oo Nabi ah ee san wax cibaada ah
                mudan, waana doqonnimo in wax Eebbe kasoo hadhay la caabudo. An-Nisaa’
                (154-159)</p>
            <ol start="160" type="1">
                <li>Dulmi kuwii yuhuudoobay dartiis yaan uga reebnay korkooda wanaagga
                    loo xalaaleeyey iyo ka-celintooda Jidka Eebbe wax badan.</li>
                <li>Iyo qaadashadooda ribada iyagoo laga reebay xaggeeda iyo ku-cunidda
                    xoolaha dadka si baadil ah, waxaana u darbannay gaalada kamid ah cadaab
                    daran.</li>
                <li>Laakiin kuwa ku xeeldheer cilmiga oo kamid ah iyo mu’miniintu waxay
                    rumeyn waxa lagugu dejiyay, iyo wixii la dejiyey hortaa, iyo kuwa oogo
                    salaadda ee bixiya zakada ee rumeeya Eebbe iyo Maalintii Dambe kuwaas
                    waxaan siinaynaa ajir wayn.</li>
                <li>Annagaa kuu waxyoonnay sidaan ugu waxyoonay [Nabi] Nuux iyo
                    Nabiyadii ka dambeeyey waxaana u waxyoonnay [Nabi] Ibraahiim, Ismaaciil,
                    Isxaaq, Yacquub, [awlaad] faracii, Ciise, Ayuub, Yuunus, Haaruun,
                    Sulaymaan, waxaana siinnay Daawuudna Zabuur.</li>
                <li>Iyo Rasuullo aan kaaga qisoonnay horay iyo Rasuullo aanaan kaaga
                    qisoon, wuuna la hadlay Eebbe [Nabi] Muuse hadal.</li>
                <li>Waa Rasuullo bishaarayn oo digi si ayan dadka xujo ugu yeelan Eebbe
                    kadib Rasuullada, Eebbana waa Adkaade Falsan.</li>
            </ol>
            <p>Dulmigii Yuhuudda yaa looga xarrimay waxyaalo u xalaal ahaa iyo Jidka
                Xaqa ahooy ka leexiyaan dadka, iyo cunidda xaq-darro ee xoolaha dadka.
                Kuwa cilmiga leh ee Xaqa rumeeya oo kamid ah iyo kuwa rumeeya Xaqa oo
                salaadda iyo zakada guta waxay mudan ajri wayn. Nabiguna (naxariis iyo
                nabadgalyo Eebbe korkiisa ha yeelee) wuxuu kamid yahay Nabiyada Eebbe u
                waxyooday Eebbana wuxuu u waxyooday Nabiyo badan qaar uu ka qisooday iyo
                qaar kalaba, waxaase waajib ah in guud ahaan loo rumeeyo inta la
                sheegayna gaar ahaan Xaqana la raaco. An-Nisaa’ (160-165)</p>
            <ol start="166" type="1">
                <li>Laakiin Eebbaa marag furi wuxuu kugu dejiyey wuxuuna ku dejiyey
                    cilmigiisa, malaa‘igtuna way marag furi, Eebbana ku filan marag.</li>
                <li>Kuwa gaaloobay oo ka leexiya Jidka Eebbe waay dhumeen dhumid
                    fog.</li>
                <li>Kuwa gaaloobay ee dulmi falay ma aha Eebbe kii u dambi-dhaafa ama ku
                    hanuuniya jid.</li>
                <li>Jidka Jahannamo mooyee iyagoo ku waari waligood, arrintaasna waa u
                    fududdahay Eebbe.</li>
                <li>Dadow wuxuu idiinla yimid Rasuulku Xaq xagga Eebbe ee rumeeya [Xaqa]
                    saasaa idiin khayr roon, haddaad gaalowdaanna Eebbe waxaa u sugnaaday
                    waxa ku sugan samaawaadka iyo dhulka Eebbana waa oge falsan.</li>
                <li>Ehlu-Kitaabkow, haku xad-gudbina Diintiinna hana ku dhihina Eebbe
                    waxaan Xaq ahayn, Masiix Ciise ibnu Maryam waa uun Rasuulkii Eebbe iyo
                    Kalimadiisii uu ku tuuray Maryama iyo ruux xaggiisa ah ee rumeeya Eebbe
                    iyo Rasuuladiisa, hana dhihina saddex [ilaah] reebtooma, saasaa idiin
                    khayr roon, Eebbe waa uun Ilaah kaliya, waa ka nazahan yahay in ilmo u
                    sugnaado, waxaa u sugnaaday waxa samaawaadka iyo dhulka ku sugan,
                    Eebbaana ku filan Wakiil.</li>
            </ol>
            <p>Eebbaa wax walba og, cid dhuntayna way khasaartay waxayna la kulmi
                ciqaab. Rasuulkuna (naxariis iyo nabadgalyo Eebbe korkiisa ha yeelee)
                wuxuu la yimid Xaq cad. Mana habboona in Nabi Ciise iyo Diinta lagu
                xad-gudbo, Ciisena waa addoon Eebbe, Ilaahay waa kali saddex ilaahna ma
                jirto oo waa uun Eebbe kaliya, wehel iyo carruurna uma baahna. An-Nisaa’
                (166-171)</p>
            <ol start="172" type="1">
                <li>Iskama kibriyo Masiix inuu ahaado addoon Eebbe, malaa‘igta la
                    dhaweeyeyna [iskama kibriso] ruuxii iska kibriya cibaadadiisa oo
                    is-wayneeya wuu u soo kulmin xaggiisa dhammaan.</li>
                <li>Kuwa rumeeyey Xaqa oo camal fiican fala wuxuu u oofin ajrigooda
                    wuxuuna u kordhin fadligiisa, kuwa iska wayneeya oo is-kibriya wuxuu
                    cadaabi cadaab daran mana helayaan Eebbe ka sokow wali iyo gargaare
                    [midna].</li>
                <li>Dadow waxaa idiin yimid xujo xagga Eebbe ah waxaanan idiin soo
                    dejinnay Nuur cad.</li>
                <li>Kuwa rumeeyase Eebbe oo qabsaday [isku dhawray] Eebbe [iyo
                    Qur’aanka] wuxuu galin naxariis xaggiisa ah iyo fadli wuxuuna ku
                    hanuunin xaggiisa Jid Toosan.</li>
                <li>Wax bay ku warsan, waxaad dhahdaa “Eebbaa idiin fidyoon kalaalada,
                    hadduu dhinto ruux aan ilmo lahayn oo leh walaashiis waxay mudan nus
                    wuxuu ka tagay isaguna wuu dhaxli hadduusan ilmo u sugnaanin, hadday
                    labo yihiinna waxay mudan labo dalool wuxuu ka tagay, hadday yihiin
                    walaal rag iyo haween ah kan lab waxaa u sugnaaday labo dhaddig
                    qaybtood, wuxuu idiin caddayn Eebbe [Xaqa] inaydaan dhumin, Eebbana wax
                    kasta waa ogyahay.</li>
            </ol>
            <p>Ciddii iska kibrisa ama iska waynaysa cibaadada Eebbe wuxuu la kulmi
                Eebbe wuuna abaal-marin, Nabi Ciise iyo malaa‘igta Eebbana iskama
                kibriyaan. Mana habboona in cidna iska waynayso cibaadada Eebbe.
                Suuradduna waxay ku dhammaatay waxay ku billaabatay oo ah dhaxalka si
                aan loo dhumin Xaqana looga leexan ee loo raaco qaybta Eebbe iyo
                sharcigiisa caadilka ah. An-Nisaa’ (172-176)</p>
            <h2 id="suurat-al-maaidah">Suurat al-Maa’idah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Kuwa [Xaqa] rumeeyow, oofiya ballanka, waxaa laydiin banneeyey
                    xoolaha nicmoolayda waxa laydinku akhrin korkiinna mooyee idinkoon
                    bannaysanayn ugaadhsiga idinkoo xarman Eebbana wuxuu xukumaa wuxuu
                    doono.</li>
                <li>Kuwa [Xaqa] rumeeyow, ha bannaysanina calaamooyinka Eebbe [waxa
                    reebban] iyo bisha xurmaysan iyo hadyada iyo midda loo luqun xidhay
                    [hadyada Baytka] iyo kuwa u qasdi Baytka Xurmaysan, iyagoo dooni fadliga
                    Eebbahood iyo raalli-ahaanshihiisa, markaad xalaalowdaanna [dhammaysaan
                    Xajka iyo Cumrada] ugaadhsada [haddaad doontaan] yeyna idin ku xambaarin
                    cadhada qawm idinka celiyey Masaajidka Xurmaysan inaad xad-gudubtaan,
                    isugu kaalmeeya samaha iyo dhawrsiga hana isugu kaalmaynina dambi iyo
                    colnimo, kana dhawrsada Eebbe, Ilaahay way darantahay ciqaabtiisu.</li>
            </ol>
            <p>Suuraddan waxaa la dhahaa Suuratul Maa‘idah, waxayna kulmisatay
                xukumo badan, aayadahanna wuxuu Eebbe fari dadka inay oofiyaan ballamada
                wuxuuna u caddeeyey in loo banneeyey cunnada xoolaha marka laga reebo
                waxa lagu akhriyey iyo ugaadhsiga iyagoo xarman, wuxuuna ku boorriyey
                inayna ku xad-gudbin kuna dacatiyin, calaamadda Eebbe iyo waynaantiisa,
                iyo bisha xurmaysan, iyo hadyada la calaameeyey iyo kuwa ku socda guriga
                xurmaysan, iyagoo dooni khayrka Eebbe iyo raalli-ahaanshihiisa, markay
                xalaaloobaanna way ugaadhsan karaan, mana habboona in caddaaladda sina
                looga tago, waase in khayrka laysugu kaalmeeyo oon xumaanta laysugu
                kaalmaynin, illeen waxaa daran ciqaabta Eebbe. Caa‘isha waxay tidhi,
                “Suuraddan waa wixii u dagid dambeeyey ee waxay bannaysana cuna waxay
                reebtana daaya iyo waxay kala gataan ama ku heshiiyaan.” Al-Maa’idah
                (1-2)</p>
            <ol start="3" type="1">
                <li>Waxaa laydinka xarrimay bakhtiga iyo dhiigga iyo hilibka doofaarka
                    iyo wixii lagu xuso [lagu gawraco] waxaan magaca Eebbe ahayn, iyo tii la
                    ceejiyo, iyo la ganac gooyo, iyo tan meel ku dhacda, iyo tii la hardiyo,
                    iyo midduu cunay bahal, waxaad gawracdaan mooyee [waxaa kaloo reeban]
                    wixii lagu gawraco sanam, iyo inaad ku nasiib doontaan faal, kaasi waa
                    fisqi, maantayna ka quusteen kuwii gaaloobay Diintiinna, ee haka
                    cabsanina ee iga cabsada, maantaan idiin kaamilay [dhammeeyey]
                    Diintiinna waxaana idiin taam-yeelay korkiinna nicmadayda waxaana
                    idiinka raalli noqday Islaamka Diin ahaan, ciddii loo dhibaateeyo baahi
                    inay cunaan wixii laga xaaraameeyey oon falayn dambi, Eebbe waa
                    dambi-dhaafe naxariista.</li>
                <li>Waxay ku warsan maxaa loo xalaaleeyey, waxaad dhahdaa, “Waxaa
                    laydiin xallilay wanaagga [xalaasha] iyo waxaad wax barteen oo wax
                    dhaawaca idinkoo ku ugaadhsan, ood baraysaan wuxuu idin baray Eebbe ee
                    ka cuna waxay idiin qabtaan ku xusana magaca Eebbe kana dhawrsada Eebbe,
                    Ilaahay waa degdegtaa xisaabtiisuye.</li>
            </ol>
            <p>Waxa wax dhiboo dhan Eebbe wuu reebay, sida bakhtiga, dhiigga,
                hilibka doofaarka iyo wixii magaca Eebbe waxaan ahayn lagu gawracay,
                waxaa si gaar ah loo sheegay inay reebban tahay tan la ceejiyo, tan la
                ganac gooyo, tan meel ka dhacda, tan hardida ku dhimata, tan bahal cuno
                oon la gawricin. waxaa kaloo reebban waxa sanamyada loo gawraco iyo
                waxyaalo la taagay, iyo wax lagu sameeyo faal, waxaasuna waa faasiqnimo,
                maalintaas yeyna ka quusteen gaaladu Diinta Islaamka, mana mudna in laga
                cabsado ee waa in Eebbe uun laga cabsado, Eebbana wuu taam-yeelay Diinta
                Islaamka ah iyo nicmadiisa, wuxuuna inooga raalli noqday Diinta Islaamka
                waxa kasoo hadhayna waa wax-kama-jiraan, ciddiise baahata oon xad-gudbin
                Eebbe waa u-dhaafe naxariista. Al-Maa’idah (3-4)</p>
            <ol start="5" type="1">
                <li>Maanta waxaa laydiin xalaaleeyey wanaagga cunnada kuwa la siiyey
                    Kitaabna xalaal buu idiin yahay, cunnadiinuna xalaal bay u tahay, iyo
                    kuwa dhawrsoon oo mu‘minaadka ah [guurkooda] iyo kuwa dhawrsoon oo kamid
                    ah kuwa la siiyey Kitaabka oo idin ka horreeyey haddaad siisaan
                    ujuuradooda [meherkooda] iyagoo dhawrsoon oon xumaan [zino] samaynayn
                    yeelanaynna saaxiibbo [xun] ciddii ka gaalowda iimaanka wuu hoobtay
                    camalkiisu wuxuuna kamid noqon Aakhiro kuwa khasaaray.</li>
                <li>Kuwa [Xaqa] rumeeyow, haddaad u kacdaan salaadda dhaqa wajiyadiinna,
                    iyo gacmihiinna tan iyo jiqilka [xusulka] masaxana madaxiinna [dhaqana]
                    lugihiinna tan iyo anqawyada, haddaad janaabo qabtaan is-daahiriya,
                    haddaad buktaan ama safar tihiin ama ka timaaddaan kortag ama
                    is-taabataan haween oydaan helayn biyo ku gagabaysta dhul daahir kuna
                    masaxa wajigiinna iyo gacmihiinna, idin lama doonayo Eebbe inuu idin
                    yeelo korkiinna dhib wuxuuse dooni inuu idin daahiriyo idiin dhammeeyo
                    nicmadiisa korkiinna inaad shukridaan darteed.</li>
            </ol>
            <p>Halkan wuxuu Eebbe ku sheegay in loo banneeyey mu‘miniinta cunnada
                xalaasha ah, iyo cunnada kuwa Kitaabka leh, iyo haweenka dhawrsoon oo
                mu’miniinta ah, iyo kuwa Kitaabka leh ee naga horreeyey marka la siiyo
                meherkooda ee dhawrsoon, ciddiise Xaqa iyo iimaanka ka gaalowda waa mid
                buray camalkiisu oo khasaaray. Sayid Cumar waxaa laga sheegay, “Waxaan
                doonay inaanan u oggolaan ruux xumaan [zino] sameeyey inuu guursado
                haweenay dhawrsoon.” Aayadda kale waxay ka warrami waysada iyo in la
                dhaqi wajiga, gacmaha tan iyo jiqillada, madaxana la masixi, lugahana la
                dhaqi tan iyo anqawyada, janaabadana laga maydhan, ciddii jirran ama
                safar ah ama kortag ka timid ama haween taabta oon biya helinna inuu
                carrada ku gagabaysan oo marin wajiga iyo gacmaha, waana fududayn Eebbe
                iyo inuu idiin muujiyo nicmadiisa iyo inaan ku mahdinno. Al-Maa’idah
                (5-6)</p>
            <ol start="7" type="1">
                <li>Xusuusta nicmada Eebbe iyo ballankiisa uu idin kula ballamay markaad
                    dhahdeen, “Waan maqallay waana adeecnay,” kana dhawrsada Eebbe illeen
                    Ilaahay waa ogyahay waxa laabta ku sugane.</li>
                <li>Kuwa [Xaqa] rumeeyow, noqda kuwa is-taaga [u darban] dar Eebbe oo ku
                    marag-kaca caddaalad yeyna idinku xambaarin cadhada qawm inaydaan
                    caddaalad falin, caddaalad fala iyadaa u dhaw dhawrsashada [Eebbe] kana
                    dhawrsada Ilaahay, Eebbe waa ogyahay waxaad falaysaane.</li>
                <li>Wuxuu u yaboohay Eebbe kuwa rumeeyey [Xaqa] oo falay camal fiican
                    inuu u sugnaaday dambi-dhaaf iyo ajir wayn.</li>
                <li>Kuwa gaaloobay oo beeniyey aayaadkannaga kuwaasu waa asxaabta
                    [ehelka] Jaxiimo.</li>
                <li>Kuwa [Xaqa] rumeeyow, xusuusta nicmada Eebbe korkiinna markay
                    hamiyeen [dooneen] qawm inay idinku fidiyaan [xumaan] gacmahooda oo
                    [Eebbe] idinka reebay gacmohooda xaggiina, kana dhawrsada Eebbe,
                    Ilaahayna ha tala-saarteen mu‘miniintu.</li>
            </ol>
            <p>Aayadahan wuxuu Eebbe fari dadka mu‘miniinta ah inay xusuustaan
                nicmadiisa oo ah inuu usoo dejiyey Sharcigan toosan, una soo diray
                Rasuul, iyo ballankii uu ka qaaday inay Xaqa u gargaaraan oyna aqbaleen,
                iyo inay Eebbaha wax walba og ka dhawrsadaan, waxaa kale oo uu faray
                inay caddaaladda ku dadaalaan xataa dadkay colka yihiin, saasaana u dhaw
                Xaqa iyo wanaagga, markaasuu Eebbe caddeeyey abaalka kuwa wanaagga fala
                iyo kuwa gaaloobay, iyo in Eebbe ka dhawray cadaw isku dayey inay xumaan
                ku falaan, oyna mudan yihiin inay Eebbe tala-saartaan. Waxaa sugnaatay
                inay Muslimiintii la ballantameen Nabiga (naxariis iyo nabadgalyo Eebbe
                korkiisa ha yeelee) si kastoo yihiinba inay Xaqa u gargaaraan. Eebbana
                waa kan ka dhawray Nabiga cadowgii isku dayey inuu wax-yeelleeyo, Yuhuud
                iyo kuwa kalaba. Al-Maa’idah (7-11)</p>
            <ol start="12" type="1">
                <li>Dhab ahaan buu u qaaday Eebbe ballanka Banii Israa’iil, waxaana ka
                    bixinnay xaggooda labo-iyo-toban madax ah, wuxuuna yidhi Eebbe, “Annagu
                    waan idin la jirnaa haddaad oogtaan salaadda oo bixisaan zakada ood
                    rumaysaan Rasuulladayda, ood una gargaartaan oo amaah gashataan Eebbe
                    amaah [sadaqo] fiican waxaan ka asturi xaggiinna xumaanta waxaana idin
                    galin Jannooyin ay dureeri dhexdeeda wabiyaal, ruuxii gaalooba intaas
                    kadib oo idin kamid ah wuxuu ka dhumay Jidka Toosan.</li>
                <li>Burintooda ballankooda [Yuhuud] yaan u lacnadnay kana yeellay
                    quluubtooda mid ingagan, iyagoo ka leexin kalimadda meesheeda waxayna
                    halmaameen qayb kamid wixii lagu waaniyey kamana waydid xaggooda inaad
                    ku aragtid khayaamo wax yar mooyee ee iska cafi iskana saamax Eebbe
                    wuxuu jecel yahay samo-falayaashee.</li>
            </ol>
            <p>Halkanna wuxuu Eebbe ka qisoon Banii Israa‘iil iyo in Eebbe kasoo
                saaray labo-iyo-toban madax ah kuna yidhi, “Waan idin la jiraa haddaad
                oogtaan salaadda, oo bixisaan zakada, ood rumaysaan Rasuulladayda, ood u
                gargaartaan ood wanaag Eebbe amaahsataan,” uuna asturi xumaantooda uuna
                galin Jannooyin ay dureeri dhexdeeda wabiyaal, ciddiise kadib gaalowda
                wuxuu ka dhumay Jidka Toosan. Waase la lacnaday qalbi-ingeeggooda iyo
                ka-leexinta hadalka meelihiisa, waxayna halmaameen wax badan oo lagu
                waaniyey, khayaamana lagama waayo badankooda, ee iska-dhaaf hana ku
                dhibin naftaada, Eebbe wuxuu jecel yahay sama-faleyaashee. Waana taas
                dabeecadda Yuhuud iyo wixii lamid ah, waxaase waajib ah in laga
                digtoonaadaa layskuna dayo in la toosiyo. Al-Maa’idah (12-13)</p>
            <ol start="14" type="1">
                <li>Kuwa yidhi, “Waxaan nahay Nasaara,” waxaan ka qaadnay ballankooda
                    waxayna halmaameen qayb wixii lagu waaniyey, markaasaan ku sii-daynay
                    dhexdooda colnimo iyo cadho tan iyo maalinta Qiyaame, wuuna uga warrami
                    Eebbe waxay samaynayeen.</li>
                <li>Ehlu-Kitaabow, waxaa idiin yimid Rasuulkannaga oo idiin caddayn wax
                    badan ood ahaydeen kuwo ka qariya Kitaabka [Tawreed] wuxuuna idinka
                    cafiyi wax badan, waxaana idiinka yimid xagga Eebbe Nuur iyo Kitaab
                    cad.</li>
                <li>Uuna ku hanuuniyo Eebbe ruuxii raaca raalli-ahaanshihiisa Jidka
                    nabadgalyada kana bixin mugdiyada xagga Nuurka idinkiisa kuna hanuunin
                    Jidka Toosan.</li>
                <li>Waxaa gaaloobay kuwa yidhi, “Eebbe waa uun Masiixi ibnu Maryama.”
                    Yaa uga hanan Eebbe waxba hadduu doono inuu halaago Masiixi ibnu Maryama
                    iyo hooyadiis iyo waxa dhulka ku sugan dhammaan? Eebbaa iska leh xukunka
                    samooyinka iyo dhulka, iyo waxa u dhexeeya, wuxuuna abuuraa wuxuu doono,
                    Eebbana wax kasta wuu karaa.</li>
            </ol>
            <p>Kuwa sheegta inay Nasaara yihiin wuxuu Eebbe ka qaaday ballan inay
                rumeeyaan una gargaaraan Nabiga Muxammad ah (naxariis iyo nabadgalyo
                Eebbe korkiisa ha yeelee) wayse halmaameen oo iska diideen arrintaas,
                markaasaa Eebbe dhex-dhigay col iyo cadho tan iyo Qiyaame, Eebbana wuu
                uga warrami oo ka abaal-marin waxay falayeen. Ehlu-Kitaabkow waxaa idiin
                yimid Rasuulka Eebbe oo idiin caddayn wax badan ood qarinaysaan, idinka
                cafin wax badan, xagga Eebbana waxaa idiinka yimid Nuur iyo Qur’aan cad
                kuna hanuuniyo Eebbe Jidka nabadgalyo ciddii raacda
                raalli-ahaanshihiisa, iyo Jidka Nuurka ah ee Toosan. Waxaa dhab u
                gaaloobay kuwa yidhi, “Eebbe waa Ciise ibnu Maryama,” yaase Eebbe ka
                celin hadduu halaago Ciise iyo hooyadiis iyo waxa dhulka ku sugan
                dhammaan? Xukunka samooyinka iyo dhulka iyo waxa u-dhexeeyana Eebbaa
                Iska leh wuxuu doono yuu abuuraa, wax walbana wuu karaa, Eebbana waa
                kali awood leh. Al-Maa’idah (14-17)</p>
            <ol start="18" type="1">
                <li>Waxay dheheen Yuhuud iyo Nasaaraba, “Annagu waxaan nahay carruur
                    Eebbe iyo kuwuu jecel yahay,” waxaad dhahdaa, “Muxuu idiinku cadaabaa
                    dambigiinna? Saas ma aha ee waxaad tihiin dadka Eebbe abuuray, wuu u
                    dhaafi cidduu doono wuuna cadaabi cidduu doono, Eebbana waxaa u
                    sugnaaday xukunka samooyinka iyo dhulka iyo waxa u dhexeeya xaggiisaana
                    loo ahaan.</li>
                <li>Ehlu-Kitaabow, waxaa idiin yimid Rasuulkannagii isagoo idiin caddayn
                    muddo [kadib] Rasuullada inaydaan dhihin, “Nooma imaan bishaareeye iyo
                    dige.” Eebbana wax kasta wuu karaa.</li>
                <li>[Xusuuso] markuu ku yidhi [Nabi] Muuse qawmkiisa, “Qawmkayow
                    xusuusta nicmada Eebbe ee korkiinna markuu yeelay dhexdiinna Nabiyo
                    idinkana yeelay xukaam idin siiyeyna waxaan la siin cid caalamka ah
                    [waqtigiinnii].”</li>
                <li>“Qawmkayow gala dhulka la daahiriyey oo idiin yaboohay Eebbe hana u
                    noqonina gadaashiinna oo gaddoontaan idinkoo khasaaray.</li>
            </ol>
            <p>Yuhuud iyo Nasaara iyo gaaladaba waxay ku hadlaan haddallo xun, siday
                halkan ku sheegeen inay yihiin carruurtii Eebbe, iyo kuwo uu jecel
                yahay, taasise waa been ee waa dad kamid ah khalqiga uu abuuray, wuuna
                cadaabi Eebbana wuu ka diigtoon yahay khalqiga, waxaana u sugnaaday
                cirka iyo dhulka iyo waxa u dhexeeya xaggiisaana loo ahaan. Waxaana
                idiin soo dirnay Rasuulkannaga muddo Rasuullada kadib, saydaan u dhihin,
                “Nooma imaan bishaareeye iyo dige,” wuuse idiin yimid, Nabi Muusena wuu
                waaniyey Banii Israa‘iil wuxuuna xusuusiyey nicmada Eebbe iyo Nabiyada
                uu usoo diray kana yeelay xukaam waqtigoodii, wuxuuna faray inay galaan
                dhulka daahirka ah Qudsi. waxaana wax laga xishooda ah magaaladaas
                barakaysan ay gaalada Yahuuddu ay xoog ku qabsadeen. Dhulka Eebbaa leh,
                waxaana xaq u leh inuu ku noolaado Muslim mu‘min ah, waana inay kusoo
                noqoto Qudsi gacanta Muslimiinta. Al-Maa’idah (18-21)</p>
            <ol start="22" type="1">
                <li>Waxay dheheen, “Muusow waxaa [dhulka] dhexdiisa ah qawm daran mana
                    galayno intay ka baxaan xaggeeda, hadday ka baxaanna waanu gali.”</li>
                <li>Waxay dheheen labo nin oo kamid ah kuwa ka cabsada [Eebbe] una
                    nicmeeyey Eebbe, “Uga gala albaabka markaad gashaan idinkaa adkaane,
                    Eebbana tala-saarta haddaad mu‘miniin tihiin.”</li>
                <li>Waxay dheheen, “Muusow annagu ma galaynno waligeed intay joogaan ee
                    taga adiga iyo Eebbahaa oo la dagaallama annagu halkanaan
                    fadhiyeynaaye.”</li>
                <li>Wuxuu yidhi [Nabi] Muuse, “Eebbow ma hanto naftayda iyo walaalkay
                    mooyee ee nakala bixi [xukun] dhexdannada iyo qawmka faasiqiinta ah
                    [xun].</li>
                <li>[Eebbe] wuxuu yidhi, “Iyadu [dhulka] waa ka xaaraan korkooda afartan
                    sano oy ku wareeri dhulka ee haw murugoon qawmka faasiqiinta ah.</li>
            </ol>
            <p>Mana habboona in fulayadii diidday inay galaan Qudsi waqtigii Nabi
                Muuse iyo kuwa ka liita ay xoog ku qabsadeen magaaladaas. Waxaase lagaga
                kicin karaa in dhab ahaan Xaqa loo rumeeyo Jidka Eebbana dhab loogu
                jahaado, Muslimiintuna isku mid noqdaan, iyagoo ku toosan Sharciga Eebbe
                ee wanaagsan, haddii kale waxaa ku dhici Muslimiinta wareerkii ku dhacay
                Banii Israa‘iil, waana looga adkaan dhulka waxayna noqon kuwo ka baxay
                daacada iyo Sharciga Eebbe, wax loo murugoodana noqon maayaan, Sidii
                Eebbe u sheegay Nabi Muuse, waana in laga leexdo waddada Yuhuud.
                Al-Maa’idah (22-26)</p>
            <ol start="27" type="1">
                <li>Ku akhri korkooda warka labadii wiil ee ilmo [Nabi] Aadam ahayd si
                    dhab ah, markay dhaweeyeen [sadaqaysteen] sadaqo oo laga aqbalay midkood
                    lagana aqbalin kii kale, oo uu yidhi, “Waan ku dili,” uu yidhi [kii
                    kale], “Wuxuu uun Eebbe ka aqbalaa kuwa dhawrsada.”</li>
                <li>“Haddaad usoo fidiso xaggayga gacantaada inaad i disho anigu kugu
                    fidin maayo gacanta inaan ku dilo, anugu waxaan ka cabsan Ilaahay ee ah
                    Eebbaha caalamka.”</li>
                <li>“Waxaana dooni inaad la noqoto dambigayga iyo kaagaba ood noqoto
                    Naarta ehelkeeda, taasina waa abaalka daalimiinta.”</li>
                <li>Markaasay u qurxisay naftiisii dilka walaalkiis wuuna dilay, wuxuuna
                    noqday kuwa khasaaray.</li>
                <li>Wuxuuna Eebbe u bixiyey [muujiyey] tuke faadhi dhulka inuu tusiyo
                    siduu u asturo maydka walaalkiis, wuxuuna yidhi, “Shalaytee miyaan ka
                    caajisay inaan noqdo sida tukahan oon asturo maydka walaalkay?” Wuxuuna
                    ahaaday mid qoomamooda.</li>
            </ol>
            <p>Aayadahani waxay ka warrami wixii dhex-maray labadii wiil ee Nabi
                Aadam oo ahaa mid fiican iyo mid xun, kaasoo xasad iyo gardarro u dilay
                walaalkiis in Eebbe ka aqbalay sadaqadii, wuxuuna u sheegay inuusan
                isagu rabin inuu dilo naf xaq-darro, maxaa yeelay ciddii saas fasha waa
                mid daalim ah oo gali Naarta, markuu dilay walaalkiisna wuu khasaaray
                wuxuu falana wuu garan waayey intuu ka arko tuke qodi dhulka, markaasuu
                ku dayday si uu u asturo una qariyo maydka walaalkiis isagoo qoomamayn,
                kaasuna waa xasad iyo Shaydaan taladii iyo dilkii xaq-darro ee u
                horreeyey. waxaana sugnaatay inuu naf kasta oo xaq-darro loo dilo uu
                qayb ku yeelan wiilkaas illeen isagaa jideeyey dilkee. Saas darteed waa
                in laga fogaado dil xaq-darro illeen abaalkiisu waa Naare. Al-Maa’idah
                (27-31)</p>
            <ol start="32" type="1">
                <li>Saas darteed yaan ugu jidaynay Banii Israa‘iil ciddii disha naf aan
                    [dilin] naf ama fasaadin dhulka waxay lamid tahay inuu dilay dadka
                    dhammaan, ciddii noolaysa nafna [korisa] waxay lamid tahay isagoo
                    nooleeyey dadkoo dhan, waxay ula timid Rasuulladannadii xujooyin markaas
                    in badan oo kamid ah intaas kadib dhulkay ku xad-gudbeen.</li>
                <li>Abaalka kuwa la-dagaallama Eebbe iyo Rasuulkiisa oo la socda dhulka
                    fasaad waa in la dilo ama la wadho, ama loo gooyo gacmahooda iyo
                    lugahooda is-dhaaf, ama laga fogeeyo dhulka, arrintoodaasna waa inay
                    mudan yihiin dulli adduun iyo Aakhiro oo cadaab wayn ah.</li>
                <li>Kuwa tawbad keena qabasho kahor mooyee, ogaadana in Eebbe
                    dambi-dhaafo oo naxariisto.</li>
                <li>Kuwa [Xaqa] rumeeyow, ka dhawrsada Eebbe una doona xaggiisa
                    dhawaansho kuna jahaada Jidkiisa waxaad u dhawdihiin inaad
                    liibaantaane.</li>
            </ol>
            <p>Eebbe ma jecla xumaanta iyo fasaadka ee wuxuu jecel yahay wanaagga
                iyo khayrka, saasuuna u dhawray nafta dadka oo ciddii u disha naf
                xaq-darro waxay lamid tahay mid dadkoo dhan dishay, tii noolaysa oo
                korisana waxay lamid tahay mid dadkoo dhan noolaysay, saasaana loo
                ciqaabi ciddii Diinta Eebbe iyo Nabiga la dagaalanta, oo dhulka
                fasaadisa, waana in la laayo ama gacmaha iyo lugaha is-dhaaf loo gooyo,
                ama la wadho, ama dhulka laga eryo iyagoo dulloobay Aakhiro iyo
                adduunba, ciddiise intaan la qabanin tawbad-keenta Eebbe wuu u dhaafi.
                Tan kale waa in Ilaahay loogu dhawaado camal fiican iyo wanaag, sida
                salaadda, zakada, soonka, Xajka, Jahaadka, sadaqada, wax-barashada iyo
                baridda. Ibnu Cabbaas wuxuu yidhi, “Wasiiladu waa dhawaansho,” Qataadana
                wuxuu yidhi, “Ugu dhawaada Eebbe daacadiisa iyo wuxuu jecel yahay.”
                Waxaana xadiith ku sugnaaday inay tahay darajo Jannada dhexdeeda ah oo
                la siiyo cid Eebbe jecel yahay sida Nabiga (naxariis iyo nabadgalyo
                Eebbe korkiisa ha yeelee). Al-Maa’idah (32-35)</p>
            <ol start="36" type="1">
                <li>Kuwa gaaloobay hadduu u ahaado waxa dhulka ku sugan oo dhan iyo wax
                    lamid ah inay iskaga furtaan cadaabka maalinta Qiyaame lagama aqbaleen
                    waxayna mudan cadaab daran.</li>
                <li>Waxay dooni inay kasoo baxaan Naarta kamana baxaan xaggeeda waxayna
                    mudan cadaab joogta ah.</li>
                <li>Tuugga iyo tuugadda gooya gacmahooda abaal-marin waxay kasbadeen
                    darteed waana xanuujin Eebbe, Ilaahayna waa Adkaade Falsan.</li>
                <li>Ciddiise tawbad keenta dulmigiisa kadib oo fiicnaada Ilaahay wuu ka
                    tawbad aqbali, Eebbana waa dambi-dhaafe naxariista.</li>
                <li>Miyaadan ogayn in Eebbe u sugnaaday xukunka samooyinka iyo dhulka
                    uuna cadaabi cidduu doono, waana u dambi-dhaafi cidduu la doono,
                    Ilaahayna wax kasta wuu karaa.</li>
            </ol>
            <p>Cadaabka Aakharo iyo ciqaabteeda wax kasta oo adduunka jooga iyo wax
                lamid ahba waa layskaga furan lahaa, lamase aqbalo, gaalana lagama
                bixiyo Naarta, waxayna mudan cadaab joogta ah. Aayadaha kale waxay ka
                warrami farina in tuugga la gooyo gacanta rag iyo haweenba, maxaa yeelay
                waa arrin xun oo Diinta, caqliga, iyo abuuridda fiicanba diidi, sidee
                ruux caqli leh u gali guryo dad ama u jabsan, ama xoolahooda u kaxaysan
                si qarsoodi ah isagoon ka yaabayn Eebbe, dhawrayna akhlaaqda,
                ilaalinayna xaqa walaalkiisa ku dhibtamay xasilinta xoolahaa, kaas
                abaalkiisu waa in laga fogeeyo gacanta xun oo bukta, kuwase doqommada ah
                een wax kasayn ee wax ka sheegi ciqaabta tuugga, may u naxariistaan
                miskiinka la xaday dhididkiisii intay u naxariisan tuug, mise iyagaa
                tuuga ah, maxaase laga faa‘iiday markii laga tagay arrintaas sow cid
                walba kuma seexato cabsi kumana soo toosto cabsi? Imisaase tuugo dhacda
                habeen iyo dharaar, dadna lagu dilaa, ood maqashaa dhibaato aan laga
                sheekaysan karin, ma saasaa roon mise in la qabto tuugga gacantiisa oo
                la edbiyo, oo dadka iyo xoolihiisu nabadgalyo ku noolaadaan? Gaaladuse
                ma Eebbay uga naxariis badan yihiin khalqigiisa? Ha abuurteen iyagu
                tuugo ayna goynayn, oo haw sameeyeen cir iyo dhul iyo waddan ay dagaan,
                hana ka bexeen waddanka iyo dhulka Eebbe, illeen tuugo iyo tuug ma
                rabee. Rasuulkuna (naxarriis iyo nabadgalyo Eebbe korkiisa ha yeelee)
                wuxuu yidhi, “Eebbe ha lacnado tuug, wuxuu xadaa ukun oo la goyn
                gacantiisa, oos xadi xadhig oo la goyn.” Taasina waxay ku tusin
                naf-xumida tuugga iyo kan daba joogaba, naxariisina ma aha in ruux buka
                lagu sii-daayo dadka ee waxaa naxariis ah in la daweeyo khayrkana la
                tusiyo wanaaggana lagu hanuuniyo shaqana loo yeelo hadday baahi jirto,
                waxaannu rumaysanahay Eebbaha falka san iyo xukunkiisa caadilka ah, ee
                ha usoo noqdeen kuwaas qalbiga ka buka ee tuugada ayidi. Al-Maa’idah
                (36-40)</p>
            <ol start="41" type="1">
                <li>Rasuulow yeyna ku walbahaarin kuwa ku dagdagi gaalnimada oo ah kuwa
                    ku yidhi afkooda, “Waan rumaynay,” oyna rumayn quluubtoodu, iyo kuwa
                    yuhuudoobay waxay maqli og yihiin beenta waxayna maqli og yihiin qawm
                    kale oon kuu imaanin waxayna ka leexiyaan kalimooyinka meelaheeda
                    [dhabta] waxayna odhan, “Haddii laydin siiyo kan [leexsan] qaata
                    haddaanse laydin siinin ka digtoonaada.” Ruuxuu doono Eebbe
                    ibtilayntiisa waxba ugama hanatid Eebbe waxba, kuwaasina waa kuwaan
                    Eebbe la doonin inuu daahiriyo quluubtooda, waxayna mudan adduunka dulli
                    Aakharana waxay mudan cadaab wayn.</li>
                <li>Waxay maqli og yihiin beenta waxayna cunid badan yihiin xaaraanta,
                    hadday kuu yimaadaanna kala xukun dhexdooda ama ka jeedso, haddaad ka
                    jeedsatana wax kaama dhibaan, haddaad kala xukuntana caddaalad ku kala
                    xukun, Eebbe wuxuu jecel yahay caadiliintee.</li>
                <li>Siday kuugu xukuntami iyadoo agtooda yahay Tawreed oo xukunkii Eebbe
                    ku yaal markaasna ay ka jeedsan intaas kadib, kuwaasi ma aha
                    mu‘miniin.</li>
            </ol>
            <p>Aayadahanu waxay kusoo degeen kuwa ku dagdaga gaalnimada oo ka baxa
                daacadda Eebbe iyo Rasuulkiisa, oo ka hormariya hawadooda iyo ra‘yigooda
                Shareecada Eebbe, waana munaaflqiinta colka Eebbe ah, waxaa kale oo
                iyana colka Eebbe ah kuwa Yuhuudda ah ee beenta maqla dhexdoodana wax
                isu-sheega, Xaqana leexiya, siday u leexiyeen, ee qalloocana is-fara
                inay haystaan, wax kalana ayan maqlin, waana kuwa Eebbe ibtileeyey, wax
                xagga Eebbe wax uga tarina ma jiraan, dulli iyo cadaab bayna mudan
                Aakharo iyo adduunba. Been-maqalkana waxay ku darsadeen cunidda
                xaaraanta iyo boolida, wuxuuna u khiyaar-galiyey inuu iskaga jeedsado
                hadday u yimaadaan ama caddaalad ku kala xukumo. Xaqa oo la qariyo,
                beentoo la faafiyo oo la maqlo iyo xaaraanta oo la cuno waa caadada
                Yuhuudda iyo inta raacda ama lamid noqda gaar ahaan waxay kusoo degeen
                xaalka zinada iyo magdhawga dilka, oy ka been-sheegeen, waxaase waajib
                ah in laga leexdo jidkooda. Al-Maa’idah (41-43)</p>
            <ol start="44" type="1">
                <li>Annagaa soo dejinnay Tawreed oo dhexdeeda ku sugan yahay hanuun iyo
                    Nuur, oyna ku xukumayeen Nabiyadii u hoggaansamay Eebbe kuwii
                    yuhuudoobay, waxaana xukumi jiray madaxdii iyo culimadii wixii laga
                    doonay inay ilaaliyaan oo Kitaabka Eebbe ah, waxay ku ahaayeen markhaati
                    ee haka cabsanina dadka ee iga cabsada ani, hana ku gadanina aayaadkayga
                    lacag [qiimo] yar, ciddaan xukumin wuxuu soo dejiyey Eebbe kuwaasi waa
                    gaalo uun.</li>
                <li>Waxaan ku faral-yeelnay korkooda in nafta [loo qisaaso] nafta,
                    ishana isha, sankana sanka, dhagtana dhagta, iliggana iligga,
                    nabarradana waa laysu qisaasi, ciddii iska sadaqaysata [saamaxda] waxay
                    u noqon kafaaro [dambi-dhaaf]. Ciddaanse xukumin wuxuu soo dejiyey Eebbe
                    kuwaasi waa daalimiin uun.</li>
            </ol>
            <p>Tawreed wuxuu ahaa Kitaab Eebbe oo xaq ah oos Nabi Muuse kusoo
                dejiyey, kadibse Yuhuuddu leexisay waxaana ku yiil hanuun iyo Nuur,
                waxaana xukumi jiray Nabiyadii Eebbe u hoggaansamay iyo culimadii iyo
                madaxdii wax kasaysay, waxaana la faray inay dhawraan maragna ka
                ahaadaan, oyna ku gadanin aayaadka Eebbe wax nafci ah, ciddaan xukumin
                waxa Eebbe soo dejiyeyna waa mid gaaloobay. Ibnu Cabbaas wuxuu yidhi,
                “Ciddii diidda waxa Eebbe soo dejiyey wuu gaaloobay.” Aayadda kalana
                waxay ka warrami qisaasta iyo in cid walba laga gudan waxay gaysato, ama
                naf ama xubin, taasina waxay ku tusin caddaaladda Islaamka iyo in
                Sharciga Eebbe u siman yahay dadku, ciddii iyadu iska cafida xaq bay u
                leedahay ajirna way ka heli, ciddaan saas xukuminna waa mid daalimiin
                ah. Aayadduna waa arrin guud oo cid walba ku rumoobi, waxayna caddayn in
                dadka rag iyo haween lagu qisaasi, waxaana sugnaaday in ragga haweenka
                loo qisaasi. waana taa caddaaladda Islaamka ciddii ku dhaqmi.
                Al-Maa’idah (44-45)</p>
            <ol start="46" type="1">
                <li>Waxaana raacsiinnay raadkoodii Ciise ibnu Maryama isagoo rumayn
                    wixii hortiisa ahaa oo Tawreed ah, waxaana siinnay Injiil oo hanuun iyo
                    Nuur ku sugan yahay, una rumayn wixii ka horreeyey oo Tawreed ah hanuun
                    iyo waanana u ah kuwa dhawrsada.</li>
                <li>Ha xukumeen ehelka-Injiil wuxuu kusoo dejiyey Eebbe dhexdiisa,
                    cidaan xukumin wuxuu soo dejiyey Eebbe waa mid faasiq ah uun.</li>
                <li>Waxaana kugusoo dejiyey Kitaabka Xaqa Isagoo rumayn wixii ka
                    horreeyey oo Kitaab ah, isagoo marag iyo ilaaliye u ah, ee ku kala xukun
                    dhexdooda wuxuu soo dejiyey Eebbe hana ka raacin hawadooda waxa kuu
                    yimid oo Xaq ah, dhammaan waxaan u yeellay Shareeco iyo waddo, hadduu
                    doono Eebbana wuxuu idinka yeeli ummad kaliya, laakiin wuu idinku
                    imtixaami wuxuu idin siiyey ee u tartama khayrka, xagga Eebbe yey
                    noqoshadiinnu tahay, dhammaan wuxuuna idiinka warrami waxaad isku
                    diiddanaydeen.</li>
            </ol>
            <p>Waxaa ka dambeeyey Tawreed Nabi Ciise oo Injiil lagu soo dejiyey
                isagoo hanuun ah u rumaynna Tawreed, waxaana la faray Injiil ehelkeedii
                inay xukumaan waxa Eebbe soo dejiyey illeen ciddaan xukumin waxa Eebbe
                soo dejiyey waa uun faasiq ee. Markaasaa Qur’aanka sharafta leh Eebbe
                kusoo dejiyey Nabiga (naxariis iyo nabadgalyo Eebbe korkiisa ha yeelee)
                isagoo marag iyo ilaaliye u ah Kutubtii hore, waana in lagu dhaqmo, oon
                hawada laga dooranin, ummad kasta wuxuu Eebbe u yeelay Sharci iyo waddo,
                hadduu doonana wuxuu ka yeeli lahaa ummad qudha, laakiin inuu ku
                imtixaamo wuxuu siiyey, waana in wanaagga loo tartamo illeen Eebbaa loo
                noqone. Nabiguna (naxariis iyo nabadgalyo Eebbe korkiisa ha yeelee)
                wuxuu yidhi, “Annagu haddaan nahay Nabiyada waxaan nahay walaalo
                Diintannaduna waa mid.” Al-Maa’idah (46-48)</p>
            <ol start="49" type="1">
                <li>Ku kala xukun dhexdooda wuxuu soo dejiyey Eebbe, hana raacin
                    hawadooda, kana digtoonow inay kaa fidmeeyaan waxa Eebbe kugu soo
                    dejiyey qaarkiis, hadday jeedsadaanna ogow in Eebbe la doonayo inuu ku
                    asiibo [ciqaabo] dambigooda qaarkiis, wax badan oo dadka kamid ahna waa
                    faasiqiin.</li>
                <li>Ma xukunka jaahiliyad yey doonayaan? Yaa uga fiican Eebbe xukunkiisa
                    qawmka wax yaqiinsan [rumaysan]?</li>
            </ol>
            <p>Wuxuu Eebbe faray Nabiga, ummaddiisuna waa la mide, inuu ku kala
                xukumo dadka Qur’aanka Eebbe soo dejiyey, uusanna raacin waxay gaaladu
                jeceshahay, kana digtoonaado inay ka leexiyaan Xaqa, hadday Xaqa ka
                jeedsanna waxaa u sabab ah dambigooda oo Eebbe u qabtay, dadka wax badan
                oo kamid ahna waa faasiqiin, mana habboona in xukun jaahili ah laga
                doorto xukunka iyo Sharciga Eebbe ee wanaagsan. Ibnu Kathiir wuxuu
                yidhi, “Eebbe wuxuu ku diidi oo canaanan kuwa ka leexda xukunka Eebbe ee
                kulmiyey khayr oo dhan, kana reeba xumaan oo dhan, oo uga leexday wax
                kasoo hadhay oo ra‘yi iyo hawo iyo nadaamyo ay sameeyeen dad iyagoon
                daliil Shareecada Eebbe ka haysan, ciddii saas fasha waa in lala
                dagaallamo intuu uga noqdo xukunka Eebbe iyo Rasuulkiisa, uusanna
                xukumin wax kasoo hadhay wax yar iyo wax wayn midna.” Xasan Basrina
                wuxuu yidhi, “Ciddii xukunta xukunka Eebbe waxaan ahayn, waa xukun
                jaahili ah.” Waana kaas Sharciga Eebbe iyo Diintiisii waxaana dhab ah
                ciddii ku dhaqantana inay heli nabadgalyo, caddaalad, barwaaqo iyo
                wanaag. Tii ka leexatana ay la kulmi halaag, qas, caddaalad-darro,
                khilaaf, nabadgalyo-la‘aan iyo dhib oo dhan, sida muuqata, waxaase lala
                hadli ciddii caqli leh. Al-Maa’idah (49-50)</p>
            <ol start="51" type="1">
                <li>Kuwa Xaqa rumeeyow, haka yeelanina Yuhuud iyo Nasaara sokeeye,
                    qaarkood waa sokeeyaha qaarka [kale], ciddii ka sokeeya-yeelata oo idin
                    kamid ah wuxuu kamid yahay iyaga, Eebbe ma hanuuniyo qawmka daalimiinta
                    ah.</li>
                <li>Waxaad arkaysaan kuwa qalbiga ka buka [munaafiqiinta] oo u degdegi
                    dhexdooda, iyagoo dhihi “Waxaannu ka cabsan inay nagu dhacdo dhibaato
                    [socota],” waxay u dhawdahay in Eebbe keeno fatxi [gargaar] xaggiisa ah
                    oo markaas ay ahaadaan kuwo waxay u qarsanayeen naftooda [oo jacaylka
                    gaalada ah] qoomameeya.</li>
                <li>Waxay odhan kuwii rumeeyey [Xaqa], “Ma kuwaasaa kuwii ku dhaartay
                    Eebbe dhaar adag inay idin la-jiraan? Waxaa hoobtay Camalkoodii waxayna
                    ahaadeen kuwo khasaaray.”</li>
            </ol>
            <p>Wuxuu Eebbe Sarreeye ka reebayaa kuwa Xaqa rumeeyey inay sokeeye ka
                yeeshaan Yuhuud iyo Nasaara ee ah col Islaamka iyo dadkiisa, illeen
                qaarkood qaarka kale sokeeyuu u yahaye, ciddii xidhiidh sokeeye la
                yeelatana iyaguu kamid yahay, Eebbana ma hanuuniyo qawm daalimiin ah,
                waxaana jira in kuwa munaafiqiinta ah ee qalbiga ka buka u degdagaan
                xidhiidhintooda iyagoo sheegi inay ka cabsan in dhib ku dhaco, waxayse u
                dhawdahay in gargaarka Eebbe yimaado oo markaas qoomameeyaan xumaantay
                qarsanayeen, waxayna odhan kuwa Xaqa rumeeyey, “Ma kuwaasaa kuwii
                dhaarta adag Eebbe ku dhaartay inay idin la-jiraan? Camalkoodu wuu buray
                wayna khasaareen.” Aayaduhuna waxay wareemi kuwaan noolaan karin
                xidhiidh-gaalo la‘aanteed, waana doqonnimo inaad colkaa saaxiib ka
                dhigato, yaase wax maqashiin dadka dhumay? Al-Maa’idah (51-53)</p>
            <ol start="54" type="1">
                <li>Kuwa Xaqa rumeeyow, ruuxii ka riddooba Diintiisa oo idin kamid ah,
                    wuxuu Eebbe keeni qawm uu jecel yahay iyana jecel, una naxariista
                    mu‘miniinta kuna daran gaalada, kuna jahaadi Jidka Eebbe oon ka
                    cabsanayn canaanta canaante, taasina waa fadliga Eebbe wuxuuna siiyaa
                    cidduu doono, Eebbana waa Deeq-Badane Og.</li>
                <li>Waligiinnu waa uun Eebbe iyo Rasuulkiisa iyo kuwa rumeeyey [Xaqa] ee
                    ooga salaadda oo bixiya zakada oo rukuuca.</li>
                <li>Ciddii ka wali yeelata Eebbe iyo Rasuulkiisa iyo kuwa rumeeyey Xaqa,
                    Xizbiga Ilaahay un baa adkaan.</li>
            </ol>
            <p>Ilaahay wuxuu inoo sheegi ciddii ka jeedsata gargaarka Diintiisa iyo
                fulinta Sharcigiisa inuu Eebbe ku baddali mid ka khayr-roon, kana xoog
                badan kana toosan, oo ku jahaadi Jidka Eebbe, kana cabsanayn dagaalid,
                illeen Eebbaa fadligiisu waasac yahaye, mu‘miniintana Eebbaa u Wali ah,
                iyo Rasuulkiisa iyo kuwa Xaqa rumeeyey, ee tukada, zakadana bixiya,
                ciddii ka Wali yeelata Ilaahay, Rasuulkiisa iyo kuwa Xaqa rumeeyeyna wuu
                guulaysan, illeen Xizbiga Eebbe un baa adkaadee. Aayaduhuna waxay
                ishaari in ciddii gaalawda Eebbe ka kaaftoomi, kuna baddali mid ka
                fiican. Tan kale waa inaan Xaqa looga leexan loogana aamusin dagaalidda.
                Imaam Axmed waxaa laga wariyey in Nabigu (naxariis iyo nabadgalyo Eebbe
                korkiisa ha yeelee) yidhi, “Yuuna ka reebin midkiin cabsida dadka Eebbe
                korkiisa inuu Xaqa sheego, illeen masoo dhaweeyo ajal, mana fogeeyo
                rizqi in Xaqa la sheego, ama loo sheegi mid wayn.” Al-Maa’idah
                (54-56)</p>
            <ol start="57" type="1">
                <li>Kuwa Xaqa rumeeyow, haka yeelanina kuwa ka yeeshay Diinta jeesjees
                    iyo ciyaar oo ah kuwa ehlu-Kitaabka ah idinkana horreeyey iyo gaalada
                    sokeeye, kana dhawrsada Eebbe haddaad tihiin mu’miniin.</li>
                <li>Markaad ugu dhawaaqdaan salaaddana waxay ka yeeshaan jeesjees iyo
                    ciyaar, waxaana arrintaas ugu wacan inay yihiin qawm aan wax
                    kasayn.</li>
                <li>Waxaad dhahdaa, “Ehlu-Kitaabow miyaad noogu cadhoonaysaan inaan
                    rumaynay Eebbe iyo waxa naloo soo dejiyey iyo wixii la dajiyey horay
                    mooyee? Badankiinnu waa faasiqiin.”</li>
                <li>Waxaad dhahdaa, “Maydinka warramaa waxa ka shar badan arrintaas?
                    Abaal-marinta Eebbe agtiisa waa mid Eebbe nacladay una cadhooday kana
                    yeelay daanyeerro, doofaarro iyo Shaydaan-caabude, kuwaasay shar badan
                    tahay meeshoodu kana dhumid badan Jidka Toosan.”</li>
            </ol>
            <p>Wax badan yuu Qur’aanku ka digay sokeeye-ka-yeelashada gaalada ka
                yeelan Diinta Eebbe jeesjees iyo ciyaar, ama ha ahaado ehlu-Kitaab ama
                gaala kale. Sidoo kale waxay ku jeesjeesaan aadaanka salaadda illeen waa
                kuwo aan wax kasayne, waxay Muslimiinta ku nici oon Xaqay rumeeyeen
                ahaynna ma jiro, waxaana u xun wax la arko cid Eebbe lacnaday, oo u
                cadhooday, oo ka yeelay daanyeer, doofaar iyo Shaydaan-caabud, waxaana
                jirta arrin dhab ah oo Qur’aanku ku celceliyo oo ah in gaalo tahay colka
                Eebbe, Nabiga, Diinta Islaamka ah, Muslimiinta iyo Xaqa toosanba, waana
                in laga digtoonaado lagana feejignaado. Al-Maa’idah (57-60)</p>
            <ol start="61" type="1">
                <li>Hadday idiin yimaaddaan waxay dhahaan, “Waan rumaynay [Xaqa],”
                    iyagoo lasoo galay gaalnimo, lana baxay, Eebbana waa ogyahay waxay
                    qarin.</li>
                <li>Waxaad arkaysaa wax badan oo kamid ah oo u degdegi dambiga iyo
                    colnimada iyo cunidda xaaraanta, waxaa xumaan badan waxay fali.</li>
                <li>May ka reebaan ikhyaartu iyo culimadu hadalkooda dambiga ah iyo
                    cunidda xaaraanta, waxaa xumaan badan waxay samayn.</li>
                <li>Waxay tidhi Yuhuuddu, “Gacanta Eebbe waa laaban tahay,” hala laabo
                    gacmahoodu hana la naclado hadalkay dheheen dartiis, saas ma aha ee
                    waxay ku fidsan yihiin khayrka [deeq-badane] wuxuuna u nafaqeeyaa siduu
                    doono, wuxuuna u kordhin wax badan oo iyaga kamid ah waxa lagaaga soo
                    dejiyey Eebbahaa xad-gudub iyo gaalnimo, waxaana ku dhex-tuuray col iyo
                    cadho tan iyo Qiyaame, mar kastoy huriyaan dab dagaalna waxaa bakhtiiya
                    Eebbe, waxayna la socdaan dhulka fasaad, Ilaahayna ma jecla kuwa wax
                    fasaadiya.</li>
            </ol>
            <p>Munaafiqiintu meelay joogaanba kama tagaan gaalnimo iyo xumaan,
                Eebbana waa ogyahay waxay qarin, waxaadna ku aragtaa inay u degdegi
                dambiga, colnimada iyo xaaraan-cunka, wax xun bayna falaan, culimadaan
                ka reebin waxaasna waxay sameeyeen wax xumaan badan. Yuhuudna lacnadi
                haku dhacdee waxay af-xumeeyeen Ilaaheen Sarreeye, kuna sheegeen
                bakhaylnimo, iyagaase bakhayllo ah lana lacnaday ee Eebbe waa deeqsi
                siduu rabo wax u bixiya, waxayna ka qaadi Xaqa xad-gudub, gaalnimo, col
                dhexdooda ah, cadho tan iyo Qiyaamada, dabkay huriyaanna Eebbaa
                bakhtiin, dhulkana way fasaadiyaan Eebbana ma jecla kuwa wax fasaadiya.
                Al-Maa’idah (61- 64)</p>
            <ol start="65" type="1">
                <li>Hadday ehlu-Kitaabku rumeeyaan Xaqa oy dhawrsadaan waxaan ka asturi
                    lahayn xaggooda xumaantooda waxaana galin lahayn Jannada Naciimo.</li>
                <li>Hadday ku camal-falaan Tawreed, Injiil, iyo waxa looga soo dejiyey
                    xagga Eebbahoodna waxay ka cuni lahaayeen korkooda iyo hoostooda
                    [barwaaqo], waxaa kamid ah ummad dhexdhexaysa, wax badan oo kamid ahna
                    waxaa xun waxay fali.</li>
                <li>Rasuulow gaadhsii [dadka] waxa lagaaga soo dejiyey Eebbahaa,
                    haddaadan falin ma aadan gaadhsiin risaaladiisa [farriintiisa], Eebbaana
                    kaa ilaalin dadka, Eebbana ma hanuuniyo qawm gaala ah.</li>
            </ol>
            <p>Kutubta Eebbe soo dejiyey waa Xaq haddaan la leexin, saas darteed
                hadday ku camal-fali lahaayeen ehlu-Kitaabku waxaa la dhaafi lahaa
                dambigooda, waana la jannayni lahaa, waxayna heli lahaayeen barwaaqo,
                waxaase laga helaa cid dhexdhexaysa, wax badan baase xumaan fala,
                Eebbana wuxuu faray Nabiga (naxariis iyo nabadgalyo Eebbe korkiisa ha
                yeelee) inuu gaadhsiiyo dadka waxa Eebbe kusoo dejiyey, hadduusan saas
                falinna wax ma gaadhsiin, dadkana Eebbaa ka dhawri, mana hanuuniyo
                gaalada. Caa‘isha waxay tidhi, “Hadduu Nabigu qarin waxa loo waxyooday
                wuxuu qarin lahaa aayaddan.” Nabiguna maalinta Xajkii Waynaa wuxuu
                warsaday asxaabta inuu gaadhsiiyey Xaqa iyo in kale, waxayna sheegeen
                inuu gaadhsiiyey. Markaasuu farta cirka u taagay oo yidhi oo kusoo
                celceliyey oo yidhi, “Eebbow sow ma gaadhsiin?” Al-Maa’idah (65-67)</p>
            <ol start="68" type="1">
                <li>Waxaad dhahdaa, “Ehlu-Kitaabow, waxba ma tihidiin intaad ka oogtaan
                    Tawreed, Injiil iyo waxa laydiin kasoo dejiyey xagga Eebbihiin
                    [Qur’aanka],” wuxuuna u kordhin wax badan oo kamid ah waxa xagga
                    Eebbahaa lagaaga soo dejiyey xad-gudub iyo gaalnimo ee haw murugoon
                    qawmka gaalada ah.</li>
                <li>Kuwa Xaqa rumeeyey iyo kuwa yuhuudoobay iyo Saabi‘iinta iyo Nasaara
                    ciddii rumeysa Eebbe, Maalinta Dambe [Qiyaamada] oo fala camal fiican
                    cabsi korkooda ma ahaato iyo walbahaar [midna].</li>
                <li>Waxaan qaadnay ballanka Banii Israa‘iil, waxaana u dirnay xaggooda
                    Rasuullo, markastoos ula yimaado Rasuul waxaan naftoodu jeclayn koox way
                    beeniyaan kooxna way dilaan.</li>
                <li>Waxayna u maleeyeen inaan fidmo jirin, wayna indho-beeleen oo
                    dhago-beeleen, markaasuu Eebbe ka tawbad aqbalay, markaasay
                    indho-beeleen oo dhago-beeleen wax badan oo kamid ah, Eebbana waa arkaa
                    waxay fali.</li>
            </ol>
            <p>Ehlu-Kitaab waxba ma aha intay kaga socdaan waxay Tawreed, lnjiil iyo
                Qur’aanka fari, wax badan oo kamid ahna way xad-gudbaan oo gaaloobaan
                markay Qur’aanka maqlaan, ciddii Eebbe rumeysa iyo Qiyaame oo camal
                fiican fasha oo waafaqsan Shareecada Islaamka cabsi iyo murug midna ma
                hayso, reer Banii Israa‘iil wuxuu Eebbe ballan kaga qaaday inay Xaqa
                rumeeyaan, wayse buriyeen oy Rasuullada qaar beeniyaan qaarna dilaan,
                iyagoon dhib u arkayn, waase kuwo indho- iyo dhaga-la‘, waana arkaa
                Eebbe waxay fali. Aayaduhuna waxay caddayn in dadku qiimo ku leeyahay
                raacidda iyo ku-dhaqanka Xaqa, haddii kale waxba ma aha, wax qiima ahna
                ma laha. Al-Maa’idah (68-71)</p>
            <ol start="72" type="1">
                <li>Waxaa gaaloobay kuwa yidhi, “Eebbe waa Masiixi ibnu Maryama,”
                    wuxuuna yidhi Masiix [Ciise], “Banii Israa’iilow, caabuda Eebbe ee ah
                    Eebbahay iyo Eebbihiin, ruuxii u shariik yeela Eebbe [la wadaajiya]
                    wuxuu Eebbe ka xarrimay Jannada wuxuuna ku hoyan Naarta, daalimna ma
                    helo gargaare.”</li>
                <li>Waxaa gaaloobay kuwii yidhi, “Ilaahay waa saddex midkood,” Ilaah
                    kaliya mooyee ilaah kalana [Xaq lagu caabudo] ma jiro, haddayna ka
                    joogin waxay sheegina waxaa taaban kuwa gaaloobay oo kamid ah cadaab
                    daran.</li>
                <li>Miyeyna u tawbad keenayn Eebbe oyna dambi-dhaaf warsanayn? Eebbaana
                    dambi-dhaafe naxariista ah.</li>
                <li>Masiix [Ciise] ibnu Maryama ma aha waxaan Rasuul ahayn, waxaana
                    tagay hortiis Rasuulladii, hooyadiisna waxay ahayd rumayso, waxayna cuni
                    jireen cunnada, day saannu ugu caddayn aayaadka markaas day sida loo
                    iilo.</li>
            </ol>
            <p>Aayadahanu waxay caddayn siday Nasaaro u gaalowday, oo ah inay Nabi
                Ciise ilaah ku sheegeen, oy dheheen waa ilaah saddaxaad, isagoy dhabtu
                tahay inuu Ilaah kaliya yahay wax la wadaaga ilaahnimada jirin, ciddii
                wax la wadaajisana Janno ka dheer tahay, Naarna uu gali, Nabi Ciisana
                yahay addoon Eebbe oo Rasuul ah sidii Rasuulladii hore, hooyadiina
                runlay tahay oyna ahaayeen kuwo wax cuna, balse day sida Xaqa loogu
                caddeeyey iyo siday u dhumi. Saas darteed yey doqonnimo tahay in Eebbe
                la diido ama ilaah kale la sheego, wanaag, sharaf, iyo Jannona waxaa
                mudan Muslimka toosan siduu Nabigu (naxariis iyo nabadgalyo Eebbe
                korkiisa ha yeelee) u yidhi, “Ma galo Jannada ruux aan Muslim ahayn.”
                Al-Maa’idah (72-75)</p>
            <ol start="76" type="1">
                <li>Waxaad dhahdaa, “Ma waxaad caabudaysaan Eebbe ka-sokow waxaan
                    hananin dhib iyo dheef [midna] Eebbana yahay Maqle Oge ah?”</li>
                <li>Waxaad dhahdaa, “Ehlu-Kitaabow haku xad-gudbina Diintiinna si aan
                    xaq ahayn, hana raacina hawada qawm dhumay mar hore dhumiyeynna wax
                    badan kana dhumay Jidka Toosan.”</li>
                <li>Waa lagu lacnaday kuwii gaaloobay oo Banii Israa‘iil ah carrabka
                    Daawuud iyo Ciise ibnu Maryama, arrintaasna waxaa ugu wacan
                    caasinimadooda ahaayeenna kuwo xad-gudba.</li>
                <li>Waxayna ahaayeen kuwaan iska reebayn xumaan ay falayaan, waxaa xun
                    waxay falayeen.</li>
                <li>Waxaad arkaysaan wax badan oo kamid ah oo ka sokeeye dhigan kuwo
                    gaaloobay waxaa xun waxay u hormarsatay naftoodu oo ah in Eebbe u
                    cadhooday, cadaabkana ay ku waari.</li>
                <li>Hadday yihiin kuwo rumeyn Eebbe iyo Nabiga iyo waxa lagu soo dejiyey
                    mayna yeesheen sokeeye gaalo laakiin wax badan oo kamid ah waa
                    faasiqiin.</li>
            </ol>
            <p>Eebbaa cibaado muta awoodna leh, mana habboona in wax kale la
                caabudo, tan kale waa inaan lagu xad-gudbin Diinta si aan xaq ahayn oo
                cidna la siin xaqa Eebbe siday gaaladu faleen, kuwaasoo lagu lacnaday
                carrabkii Nabi Daawuud iyo Ciise ibnu Maryama, illeen xumaanta iskama
                reebi jirine, waxaana jira kuwo gaalada sokeeye ka dhigan, waase kuwo
                Eebbe u cadhooday oo ku waari Naarta, illeen hadday Eebbe iyo Nabiga
                dhab u rumeeyaan kamayna yeesheen sokeeye, laakiin wax badan oo kamid ah
                waa faasiqiin. Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Fara wanaagga oo reeba xumaanta ka hor intaydaan
                intaad Ilaahay baridaan uusan idin ajiibin.” Taasina waxay muujin in
                wanaagga la faro dadka xumaantana laga reebo, jidka gaaladana laga
                fogaado. Al-Maa’idah (76-81)</p>
            <ol start="82" type="1">
                <li>Waxaad ogaan kuwa dadka u daran colnimada kuwa [Xaqa] rumeeyey
                    [Muslimiinta] Yuhuud iyo mushrikiinta [diinlaawayaasha] waxaad ogaan
                    kuwa ugu soo dhaw jacayl kuwa rumeeyey Xaqa [Muslimiinta] inay yihiin
                    kuwa dhihi, “Waxaan nahay Nasaaro,” illeen waxaa kamid ah qaysas iyo
                    raahibiin ismana kibriyaan.</li>
                <li>Markay maqlaan waxa lagu soo dejiyey Rasuulkana waxaad arkaysaa
                    indhahoodoo ilmo ka daadan waxay aqoonsadeen oo Xaqa ah iyagoo dhihi,
                    “Eebbow waan rumeynay ee nagu dhig [yeel] kuwa marag furi [Xaqa
                    qiri].”</li>
                <li>“Maxaanaan u rumeynaynin Eebbe iyo waxa noo yimid oo xaq ah oonaan u
                    damcaynin inuu na galiyo [naga mid yeelo] Ilaahanno qawmka suubban
                    la-jirkooda.”</li>
                <li>Wuuna ku abaal-marin Eebbe waxay dhaheen Jannooyin oy socoto
                    dhexdeeda wabiyaal iyagoo ku waari dhexdeeda, taasina waa abaal-marinta
                    sama-falayaasha.</li>
                <li>Kuwa gaaloobay oo beeniyey aayaadkannaga kuwaasu waa Jaxiimo
                    ehelkeeda.</li>
            </ol>
            <p>Ibnu Cabbaas wuxuu yidhi waxay kusoo degtey aayadahan Najaashi iyo
                saaxiibbadiis, markuu Jacfar ku akhriyey Qur’aanka, waxaase muuqata had
                iyo jeer colnimada iyo nacbaanta Yuhuud iyo diinlaaweyaashu u qabaan
                Xaqa iyo Diinta Islaamka iyo Muslimiinta, hase yeeshee hadday Nasaaradu
                ugu dhaqmi Injiil si dhab ah oo sugan waa inay noqdaan sida aayaduhu
                sheegeen oo ka dhawraan colka iyo waxyeellada Muslimiinta iyo Diinta
                Islaamka, haddii kale kuma dhaqmaan Injiil ee waa Yuhuud ama Mulxidiin
                diinlaawayaal ah, kuwaasna waxaa Xaqa u diiday xasad, isla-wayni,
                xumaan-jacayl iyo inay xorriyad u helaan si ay uga dharjiyaan naftooda
                wax kastoo xumaan ah oy doonaan. Waxaana sugnaatay hadduu la kaliyoobo
                Yuhuudi ruux Muslim ah wuxuu doonaa inuu dilo. Taasina way muuqataa had
                iyo jeer, waase in laysku duubnaado lagana digtoonaado, lagana hortago.
                Al-Maa’idah (82-86)</p>
            <ol start="87" type="1">
                <li>Kuwa Xaqa rumeeyow, ha xarrimina wanaagga [xalaasha] Eebbe idiin
                    banneeyey hana xad-gudbina, Eebbe ma jecla kuwa xad-gudbee.</li>
                <li>Waxna ka cuna wuxuu idinku arzaaqay Eebbe isagoo xalaal fiican ah
                    kana dhawrsada Eebbe ee ah kaad rumeysan tihiin.</li>
                <li>Eebbe idiin ma qabto dhaar dan-la‘aaneed [laqwi] laakiin wuxuu idiin
                    qaban dhaartaad u qasaddaan, kafaaradeeduna waa quudin toban miskiin [oo
                    siisaan] kan u dhexeeya waxaad ku quudisaan ehelkiinna ama
                    arrad-bixintooda ama xorayn qoor, ciddaan helinna waxay soomi saddex
                    maalmood, taasaana ah kafaarada dhaartiinna markaad dhaarataan, ee
                    dhawra dhaartiinna, saasuuna idiinku caddayn Eebbe aayadkiisa, waxaadna
                    mudan tihiin inaad ku mahdisaan.</li>
            </ol>
            <p>Ma bannaana wax Eebbe banneeyey in la xarrimo, ama lagu xad-gudbo,
                illeen Eebbe ma jecla kuwaas xad-gudbee, waana in xalaasha fiican la
                cuno. Ibnu Cabbaas wuxuu yidhi, “Waxay soo degtay mar koox asxaabtii ah
                ay damceen in nolosha adduunka dhan ka maraan, markaasuu Nabigu
                (naxariis iyo nabadgalyo Eebbe korkiisa ha yeelee) yidhi markii loo
                sheegay, ‘Anigu waan soomi (sunnaha) oon marna afuri, marna waan tukan
                (sunnaha) marna waan seexan, haweenkana waan guursan ee ciddii
                Sunnadayda (waddadayda) qaadatana waa iga mid, ciddaan qaadaninna iga
                mid ma aha.’” Ibnu Abii Xaatim. Aayadda kalana waxay ka warrami inaan
                Eebbe inoo qabanayn dhaarta carrabku xado ee midda loo qasdo un baa
                laysu qaban, waxaana lagu kafaara-gutaa haddaan la falinin toban miskiin
                quudintood ama arrad-bixintood ama xorayn qoor, waase in la dhawraa
                dhaarta Eebbana wax walba wuu caddayn inaad ku mahdisaan. Al-Maa’idah
                (87-89)</p>
            <ol start="90" type="1">
                <li>Kuwa Xaqa rumeeyow, khamrada, qamaarka, sanamyada [taagan] iyo
                    faalku waa uun xuman [wasakh] oo camal Shaydaan ah ee ka fogaada inaad
                    liibaantaan.</li>
                <li>Wuxuu uun dooni Shaydaanku inuu idinku dhex-tuuro colnimo iyo is-nac
                    khamrada iyo qamaarka idinkana celiyo xusidda Eebbe iyo salaadda ee maka
                    joogaysaan? [ka jooga.]</li>
                <li>Adeeca Eebbe adeecana Rasuulka, digtoonaadana, haddaadse jeedsataan
                    ogaada waxaa uun Rasuulkannaga saaran gaadhsiin cadi.</li>
                <li>Dhib [dambi] ma saarra kuwa Xaqa rumeeyey oo camal fiican falay
                    waxay quuteen hadday dhawrsadaan oy Xaqa dhab u rumeeyaan camal fiicanna
                    falaan, oy xumaanta ka dhawrsadaan oy Xaqa rumeeyaan, haddana
                    dhawrsadaan samana falaan, Eebbana wuxuu jecel yahay
                    samo-falayaasha.</li>
            </ol>
            <p>Khamrada iyo qamaarka, iyo wax u gawricidda iyo xuska sanamyada la
                taagay iyo faalkuba waa waxyaalo xun oo camal Shaydaan ah, oo khayrka
                kaa celin, colnimo iyo cadhana beeri waana waajib inuu ruuxa Muslimka ah
                ka fogaado isagoo Eebbe iyo Rasuulkiisa adeeci, ciddii Xaqa ka
                jeedsatana waxba Rasuulka kama saarna oon gaadhsiin cad ahayn, dadkiise
                falay wax kamid ah waxaas intaan la xarrimin dambi ma saarna hadday dhab
                Xaqa u rumeeyaan kadib oo dhawrsadaan camal fiicanna falaan, illeen
                Eebbaa jecel sidaase. Xumaanta khamrada, qamaarka iyo waxa la midka ah
                wax qarsoon ma aha, waana Aakharo-, adduun-, caafimaad-, xoolo-, caqli-
                iyo sharaf-waa, inta caqliga leh oo dhanna waxay ku kulmeen xumaanta iyo
                waxyeellada khamrada, waxaana ka warramay xaaraannimadeeda iyo
                waxyeelladeeda Nabiga (naxariis iyo nabadgalyo Eebbe korkiisa ha yeelee)
                waxaana kamid ah, “Wax kastoo wax waaliya waa khamro waana xaaraan,” iyo
                “Eebbe ha lacnado khamrada, kan cabba, kan waraabiya, kan gada, kan
                gata, kan xambaara, kan loo xambaaro, kan miira, kan loo miiro iyo kan
                cuna lacagteeda.” Waxaa wariyey Imaam Axmed. Bal day xaalkeeda iyo
                xumiddeeda, wataas aragtida Islaamka ee khamrada. wuxuuna Eebbe
                banneeyey waxyaalo macaan oo fiican oo la cabbo, maxayse ka heleen kuwa
                banneeyey? Waa uun waalli, cudur, dil, nabadgalyo-darro iyo xumaan oo
                dhan, illeen khamro waa hooyada xumaantee, maxaa ka fiican Islaamka iyo
                wuxuu fari? Waana waajib in la raaco. Al-Maa’idah (90-93)</p>
            <ol start="94" type="1">
                <li>Kuwa Xaqa rumeeyow, wuxuu idinku imtixaami Eebbe wax ugaadha kamid
                    ah [waqtiga Xajka] oo gaadhayaan gacmihiinnu iyo waramihiinnu in Eebbe
                    muujiyo cidda ka cabsata isagoo kali ah, ciddiise xad-gudubta intaas
                    kadib wuxuu mudan cadaab daran.</li>
                <li>Kuwa Xaqa rumeeyow, ha dilina ugaadha idinkoo xarman, ciddiise disha
                    oo idin kamid ah si kas ah waxaa saaran wuxuu dilay wax lamid ah oo
                    xoolo ah oy xukumi labo caadil ah oo idin kamid ah isagoo ah hadiyad
                    gaadhi Kacbada, ama kafaaro-gud quudin masaakiin ama wax u dhigma oo
                    soon ah inuu dhadhamiyo ciqaabta amarkiisa, wuu idinka saamaxay Eebbe
                    wixii horreeyey ciddiise ku noqota wuu ka aarsan Eebbe, Ilaahayna waa
                    Adkaade aarsada.</li>
            </ol>
            <p>Aayaduhu waxay ka warrami in waqtiga la xarmado Xajka ama Cumrada ay
                reebban tahay in ugaadha la laayo, waxaana jirtay inuu Eebbe ku
                imtixaamay Muslimiintii arrintaas si loo kala caddaado ciddii saas
                fashana way xad-gudubtay, waxaana saaran inuu gudo ugaadhuu dilay wax
                lamid ah oo xoolo ah, waxaana qiimayn labo caadil ah oo Muslimiinta
                kamid ah, waxaana la geyn Xaramka Makkaad sadaqo ahaan, haddii kale
                wuxuu quudin masaakiin qiimihiisa ama wuu soomi si uu u dhadhamiyo
                ciqaabta gafkiisa, intaan layska reebin wixii dhacay waa ka saamaxay
                Eebbe, ciddii ku noqotana wuu ka aarsan. Muqaatil binu Xayaan wuxuu
                yidhi, “Waxay soo degeen Cumradii Xudaybiyo. Taasina waxay ku tusin inay
                waajib tahay inuu gawraco waqtiga Ixraamka.” Al-Maa’idah (94-95)</p>
            <ol start="96" type="1">
                <li>Waxaa laydiin banneeyey ugaadhsiga badda iyo cunnadeeda idinkoo ku
                    intifaaci iyo socdaalba, [idinkoo xarman] waxaana laydinka reebay
                    ka-ugaadhsiga barriga intaad xarman tihiin, ka-dhawrsada Eebbaha
                    xaggiisa laydiin soo kulmin.</li>
                <li>Wuxuu ka yeelay Ilaahay Kacbada Bayd [guriga] Xurmada leh, dhawridda
                    dadka iyo bilaha xurmada leh iyo hadyada iyo tan la calaameeyey [hadyada
                    darteed] waana inaad ogaataan in Eebbe ogyahay waxa ku sugan samooyinka
                    iyo dhulka iyo in Eebbe wax kasta ogyahay.</li>
                <li>Ogaada in Eebbe ciqaabtiisu daran tahay Eebbana yahay dambi-dhaafe
                    naxariista.</li>
                <li>Ma saarra Rasuulka waxaan gaadhsiin ahayn, Eebbana waa ogyahy waxaad
                    muujinaysaan iyo waxaad qarinaysaan.</li>
            </ol>
            <p>Aayadahanna waxay ka warrami in Ilaahay u banneeyey muxrimka Xajka
                iyo Cumrada inuu cuno waxa badda laga soo saaro, waxaase laga reebay
                ka-ugaadhsiga barriga intay xarman yihiin waana inay ka dhawrsadaan
                Eebbaha xaggiisa laysu soo kulmin. Kacbadana wuxuu Ilaahay ka yeelay
                guri sharaf leh oo xurma leh, dadkana maslaxo, iyo nabadgalyo ugu sugan
                tahay. Sidoo kale bilaha xurmaysan iyo hadyadda Xaramka loo wado,
                arrintaasna waxaa ugu wacan in Ilaahay ogyahay waxa samooyinka iyo
                dhulka ku sugan, iyo wax kastaba, waana in la ogaado in Eebbe ciqaab
                daran yahay, naxariistana, Rasuulkana waxaan gaadhsiinta Xaqa ahayn ma
                saarra, Eebbana wuu ogyahay waxa la muujin iyo waxa la qarsanba.
                Nabiguna (naxariis iyo nabadgalyo Eebbe korkiisa ha yeelee) wuxuu yidhi
                isagoo badda ka warrami, “Waa daahir biyaheedu waana xalaal waxeeda
                dhinta.” Imaam Axmed. Waana waxyaalaha Eebbe dadka ugu nicmeeyey, kuna
                tusin awoodda Eebbe iyo naxariistiisa oy waajibna tahay in si fiican oo
                xaq iyo caddaalad ah loogu intifaaco laguna aqoonsado Eebbe iyo
                deeqdiisa. Al-Maa’idah (96-99)</p>
            <ol start="100" type="1">
                <li>Waxaad dhahdaa [Nabiyow], “Ma eka wax xun iyo wax fiican aadba la
                    yaabtid badnida kan xune, kana dhawrsada Eebbe dadka caqliga lahow inaad
                    liibaantaan.”</li>
                <li>Kuwa Xaqa rumeeyow, ha warsanina waxyaalo haddii laydiin muujiyo
                    idin murug-galin, haddaana warsataan marka Qur’aanka lasoo dejin waa
                    laydiin muujin, wuuna idinka cafiyey Eebbe xaggeeda Ilaahayna waa
                    dambi-dhaafe dul badan.</li>
                <li>Waxaa warsaday qawm idinka horreeyey markaasay noqdeen kuwo ka
                    gaalooba [markii loo muujiyey].</li>
            </ol>
            <p>Aayadahan waxay caddayn inaan xumaan iyo wanaag sinnayn, si kasto haw
                badnaato xumaantuye, waana inay dhawrsadaan dadka caqliga leh ee
                wax-garadka ah. Waxaana xadiith ku sugnaatay, “Wax yar ood gudato
                shukrigiisa yaa kaaga fiican wax badan oodan karin.” Taasina waxay ku
                tusin in waxa wanaagsani fiican yahay wuxuu yahayba, waxa xumina qiimo
                daran yahay si kasto haw batee ama wuxuu dooni ha noqdee. Waxaa kale oo
                aayadaha dambe ka warrami inaan la badinin warsiga macna-la’aaneed iyo
                ujeeddo-xumo illeen Diintu waa caddahaye, wixiise kaa qarsooma waa inaad
                si xushmad leh u warsataa ciddii garan, waxayna soo degeen aayaduhu mar
                Nabiga (naxariis iyo nabadgalyo Eebbe korkiisa ha yeelee) uu khudbad
                akhrinayey oo yidhi, “Haddaad ogtihiin waxaan ogahay wax badan baad ooyi
                lahaydeen, wax yarna waad qosli lahaydeen.” Markaasay asxaabtii wajiga
                dabooleen, iyagoo ooyi, markaasuu nin warsaday, “Aabbahay waa kuma?”
                Markaasay soo degeen aayaduhu, illeen Yuhuud iyo Nasaaro iyo gaaladii
                kalaba waxay warsan jireen warsi xun iyo madax-adayg wayna ka gaaloobi
                jireen. Wax warso laakiin si maamuusa iyo wax loo baahan yahay oo
                macquula oo wax tari. Al-Maa’idah (100-102)</p>
            <ol start="103" type="1">
                <li>Ma yeelin Eebbe xoolo caanahooda sanamyada loo bixiyo [Baxiira] iyo
                    xoolo sanamyada loo siidaayo [Saa’ibo] iyo xoolo dhaddig oo sanamyada
                    lagu sadaqaysto [Wasiilo] iyo riti sanamyada loo daayo [Xaam]. Laakiin
                    kuwii gaaloobay waxay ku been-abuuraan Eebbe been, badankoodna wax ma
                    kasayaan.</li>
                <li>Marka loo yidhaahdo, “U kaalaya waxa Eebbe soo dejiyey iyo xagga
                    Rasuulkana,” waxay dhahaan, “Waxaa nagu filan waxaan ka hellay
                    aabbayaalkanno,” oo hadday aabbayaalkood ayna wax ogayn hanuunsanayna?
                    [Ma raacayaan?]</li>
                <li>Kuwa Xaqa rumeeyow, waxaa idin saaran naftiinna, idinma dhibo ciddii
                    dhunta haddaad hanuunsantaan, xagga Eebbe un baana noqoshadiinnu tahay
                    dhammaan wuxuuna idinka warrami waxaad camal falayseen.</li>
            </ol>
            <p>Jaahiliintii waxay ahaayeen kuwo aan Eebbe si fiican ugu xidhnayn,
                jaahil oo dhan caadadiisu waa saas, xoolahoodana waxay u bixin jireen
                waxaan dar Eebbe ahayn, sida sanamyada iyo waxa la midka ah, caanaha yey
                u bixin jireen neefkana way u siidayn jireen sanamyada, hadday dhaddig
                isku xijisiisana ama ritigu wax badan rimiyo waxay u siidayn jireen
                sanamyada, waana been-abuurasho aan xujo lahayn, marka Qur’aanka iyo
                Rasuulka loogu yeedhana waxay raacaan waxay aabbayaalkood oon wax ogayn
                hanuunsanaynna ka heleen, taasina waa ceeb weyn. Tan kale markaad
                toosnaato Xaqana si dhab ah dadka u fartid ciddii diidda oo dhunta waxba
                kaama saarra, mana aha ujeeddada aayaduhu inaan Xaqa la farin ee
                naftaada kaliya uun xil kaa saaran yahay, ma aha saas, waa inaad wanaag
                si fiican u farto, xumaantana si fiican uga reebto kadib xil kuma
                saarra. Waxaa jirta in dadka qaarkood si qalad ah u fahmeen aayaddan, oy
                dhaheen “Ani naftayda un baa i saaran ee maxaa dad kale hadduu dhumi iga
                galay?” Ma jiro cid kaligeed uun toosnaan karta dadkuna dhunsan yahay,
                illeen dadku waa xubin kaliya oo kale, waxaana khaladkaas ka waaniyey
                dadka Sayid Abuu-Bakar oo yidhi, “Waxaad ku fasirtaan aayadda si aan
                sideedii ahayn, wanaagga fara xumaantana reeba, siduu Nabigu yidhi
                (naxariis iyo nabadgalyo Eebbe korkiisa ha yeelee).” Al-Maa’idah
                (103-105)</p>
            <ol start="106" type="1">
                <li>Kuwa Xaqa rumeeyow, maragga dhexdiinna ah markii mid idin kamid ah
                    geeridu u timaaddo uu dardaarmi waa labo caadil oo idin kamid ah, ama
                    labo kale oon idin kamid ahayn, markaad socdaal tihiin oo geeri idin
                    hesho, idinkoo ku reebi salaad dabadeed iyagoo ku dhaaran Eebbe haddaad
                    shakidaan, “Inaanan ku gadanayn qiimo yar qaraababa ha ahaadee, qarinna
                    mayno maragga Eebbe markaas aan noqonno kuwa dambaabay.”</li>
                <li>Haddii la ogaado inay muteen dambi waxaa meeshooda joogsan [oo la
                    dhaarin] labo kale oo ah kuwa ugu mudnaan badan dhaxalkiisa, wayna ku
                    dhaaran Eebbe inuu maraggoodu ka xaqsan yahay maraggooda, “Mana
                    xad-gudbaynno markaas aan noqonno daalimiin.”</li>
                <li>Saasaana u dhaw inay maragga ula yimaadaan sidiisa fiican ama ay ka
                    cabsadaan in la diido dhaartooda intay dhaartaan kadib, ee ka dhawrsada
                    Eebbe maqlana, Eebbana ma hanuuniyo qawm faasiqiin ah.</li>
            </ol>
            <p>Aayadahani waxay ka warrami in hadduu ruux socdaal ah geeri u
                timaaddo uu ku dardaarmi labo caadil oo Muslim ah hortood haddii la
                waayana labo kale, iyagoo la dhaarin salaado dabadood inay run sheegi
                ooyan wax khayaamayn, oyna qarinayn xaqa. Haddii la shakiyana waxaa
                beddeli oo dhaaran inay xaqaas muteen labo kamid ah kuwa ugu dhaw kii
                dhintay, waxayna ku dhaaran in iyagu ka run badan yihiin. Saasaana u
                toosan in maragga ay u gutaan iyadoo saxiix ah si aan hadda kadib loo
                celin maraggooda. Waana Eebbe in laga yaabo, Xaqana la maqlo, illeen
                Ilaahay ma hanuuniyo qawm faasiqiin ah. Taasina waxay ku tusin siduu
                Islaamku ugu dadaali dhawridda xuquuqda dadka, una qadarin dadka Diinta
                haysta, una fari caddaalad, Eebbe ka-yaabid, sharaf-dhawrid iyo wanaag
                ku-dadaalid. Al-Maa’idah (106-108)</p>
            <ol start="109" type="1">
                <li>[Ka warran] maalintuu kulmin Eebbe Rasuullada kuna dhihi, “Maxaa
                    laydiinku jawaabay?” oy dhihi “Ma ogin Adiga un baa ogaal badan waxa
                    maqan.”</li>
                <li>[Xusuuso] markuu Eebbe dhihi, “Ciise binu Maryamow, xusuuso
                    nicmadaydii korkaaga ahayd iyo hooyadaaba markaan kugu xoojinnay Ruuxii
                    Daahirka ahaa [Jibriil] ood kula hadlaysay dadka sariir-ilmood iyo adoo
                    meel dhaxaada, iyo markaan ku baray Kitaabka iyo Xikmadda, iyo Tawreed
                    iyo Injiil, iyo markaad ka yeelaysay dhoobada sidii shimbir idankayga
                    ood afuufaysay oy noqonaysay shimbir idankayga, ood bogsiinaysay
                    indhoole-ku-dhashe iyo baraslaha idankayga, ood soo bixinaysay maydka
                    idankayga, markaan kaa kaafiyey Banii Israa’iil markaad ula timid
                    xujooyin, oy dheheen kuwii gaaloobay oo kamid ah, “Kani waxaan sixir
                    ahayn ma aha.”</li>
                <li>Markaan u waxyooday [ku ilhaameeyey] saaxiibbadi, “I rumeeya Aniga
                    iyo Rasuulkayga,” oy dhaheen, “Waan rumaynay ee marag ka noqo inaan
                    Muslimiin nahay.”</li>
            </ol>
            <p>Aayadahan waxay ka warrami mucjisooyinkii Eebbe siiyey Nabi Ciise,
                sida lagu soo sheegay Suuradda Aali-Cimraan, waxaas oo mucjiso ahna
                waxay ku tusin awoodda Eebbe, iyo inuu isaga uun khayrku ka yimaado,
                wayna waajib tahay in si dhab ah loo caabudo loona raaco Sharcigiisa.
                Nabi Ciisana waa addoon Eebbe oo lamid ah Nabiyada kale iyo dadka, waana
                doqonnimo iyo waalli in la siiyo awood uusan mudan ama lagu sheego
                ilaahnimo sida Nasaaradu citiqaadiso, sidee ruux caqli leh u caabudi wax
                Eebbaha wax walba abuuray kasoo hadhay, waa la-yaab, Eebbe nama dhumiyo.
                Aayadda hore iyadu waxay ka warrami inuu Eebbe Qiyaamada warsan
                Rasuullada isagoo og waxay ugu jawaabeen qoomkoodii, iyaguna xaalkoo
                dhan waxay u celiyeen Eebbe khatamimada Qiyaamada iyo dhibaatada taalla.
                Taasina waxay ku tusin inay waajib tahay dhab u-caabudidda iyo
                ku-xidhnaanta Eebbe iyo raacidda Rasuullada. Al-Maa’idah (109-111)</p>
            <ol start="112" type="1">
                <li>[Xusuuso] markay dheheen Xawaariyiintii, “Ciise Ibnu Maryamow, ma
                    karaa Eebbahaa inuu nooga soo dejiyo xeedho [cunno] samada?” Wuxuuna
                    yidhi, “Ka dhawrsada Eebbe haddaad mu’miniin tihiin.”</li>
                <li>Oyna dheheen, “Waxaannu dooni inaan wax ka cunno oy xasisho
                    quluubtannadu oon ogaanno inaad run noo sheegi oonu noqonno kuwa ka
                    marag kaca.”</li>
                <li>Uuna yidhi Ciise binu Maryama, “Ilaahayow Eebbahannow nooga soo deji
                    xeedho samada u noqota ciid kaannaga hore iyo kaannaga dambe iyo aayad
                    xaggaaga ka ahaatay, nana arzaaq adaa arzaaqe u khayr roone.”</li>
                <li>Wuxuuna yidhi Eebbe, “Waan kusoo dejin korkiinna ee ciddii ka
                    gaalowda kadib oo idin kamid ah waxaan cadaabi cadaab aanan cadaabayn
                    ruux caalamka kamid ah.”</li>
            </ol>
            <p>Aayadahan waxay ka warrami Maa‘idada lagu magacaabay suuradda,
                waxayna kamid tahay mucjisooyinka Eebbe Nabi Ciise ku mannaystay, taasoo
                ah inay warsadeen in Eebbe samada cunno uga soo dejiyo, markuu Nabi
                Ciise ka waaniyeyna waxay sheegeen inay dooni inay wax ka cunaan,
                qalbigooduna xasilo, ogaadaanna runta Nabi Ciise, maragna ay ka noqdaan.
                Markuu Nabi Ciise baryey Eebbe inuu usoo dejiyo, si ay ciid ugu ahaato
                mid hore iyo mid dambaba, iyo calaamadba, Eebbana wuxuu u yaboohay inuu
                soo dejin, ciddiise ka gaalowda wuxuu u cadaabi cadaab aan cid kale la
                cadaabin. Warsashada saasoo kale ahna waa laga fiican yahay, ruuxu waa
                inuu rumeeyo awoodda Eebbe, wixii anficina uu warsado, isagoon
                madax-adayg iyo xumaan uga qasdin, dhabtuna waa in Eebbe wax walba
                ahaysiiyey, fali wuxuu doono, Nabiyadana ay run sheegi, oyna waajib
                tahay in dhab loo rumeeyo dhammaan lana raaco Xaqay u yeedhi, si loo
                liibaano. Al-Maa’idah (112-115)</p>
            <ol start="116" type="1">
                <li>[Xusuuso] markuu yidhi Eebbe, “Ciise binu Maryamow, ma adaa ku yidhi
                    dadka ka yeesha ani iyo hooyaday ilaahyo Eebbe ka sokow?” uuna yidhi,
                    “Waad nazahan tahay iguma habboona inaan dhaho waxaanan xaq u lahayn,
                    haddaan idhina waad ogtahay, waxaadna ogtahay waxa naftayda ku sugan
                    anuguse kuma ogi, adiga un baa ah kan waxa maqan og.”</li>
                <li>“Kuma dhihin waxaad i fartay waxaan ahayn, oo ah caabuda Eebbahay
                    iyo Eebbihiin, waxaana ku ahay marag intaan ku noolahay dhexdooda
                    markaad i oofsatana Adaa Ilaaliye u ah Adi un baana wax walba marag u
                    ah.”</li>
                <li>“Haddaad cadaabto waa uun addoomadaadii, haddaad u dhaaftana Adi un
                    baa Adkaade Falsan ah.”</li>
            </ol>
            <p>Aayadahani waa gooddi Ilaahay u jeediyey Nasaarada caabuday Nabi
                Ciise iyo hooyadiis, isagoo Eebbe ku yidhi Nabi Ciise, “Ma adaa u yidhi
                dadka ilaah ka yeesha aniga iyo hooyaday Eebbe ka sokow?” Ilaahayna wuu
                ogyahay inuusan Nabi Ciise farin xaalkaas ee waa cabsi-galin kuwii
                caabuday, Nabi Ciisana wuxuu ku jawaabay in Eebbe ka nazahan yahay
                waxaas, “Xaqna uma Iihi inaan sheegto waxaanan mudan, haddaan idhi iyo
                haddii kalaba waad ogtahay, waxaad ogtahay naftayda waxa ku sugan umase
                ogi anugu, Adiga un baa wax walba oo maqan og. Waxaan Eebbe caabuda
                ahayn ma farin, intaan dhex-joogay anaa u marag ah haddaad i oofsatana
                Adaa ilaalin oo wax walba ka marag ah, haddaad cadaabtana waa
                addoomadaadii, haddaad u dhaaftana Adigaa Adkaade Falsan ah.” Waana kaas
                hadalkii Nabi Ciise, oo ah in cibaadada Eebbe kaliya uu farayey, wax in
                la caabudo mudan oon Eebbe ahayna ma jiro, isagoo xaq u Ieh cibaado iyo
                waynaynba. Al-Maa’idah (116-118)</p>
            <ol start="119" type="1">
                <li>Wuxuu yidhi Eebbe “Kani [Maanta] waa maalinta ay anfici kuwa runta
                    sheega runtoodu, waxaana u sugnaaday Jannooyin oy socoto dhexdeeda
                    wabiyaal iyagoo ku waari dhexdeeda waligood waxaana ka raalli noqday
                    Eebbe iyana way ka raalli noqdeen. Taasina waa liibaanta wayn.</li>
                <li>Eebbaa iska leh xukunka samooyinka iyo dhulka iyo waxa ku dhex-sugan
                    Eebbana wax kasta [uu doono] wuu karaa.</li>
            </ol>
            <p>Eebbana wuxuu sheegay in Qiyaamada ay anfici runtu ciddii runle
                ahayd, oy Jannana gali iyadoo ku waari Eebbaana ka raalli noqon iyana
                way ka raalli noqon, taasina waa liibaan wayn, xukunka samooyinka iyo
                dhulka iyo waxa ku dhex-jirana Eebbaa iska leh wax walbana wuu karaa,
                wax walbana awooddiisay ku jiraan, waxaana run sheegay Nabi Ciise iyo
                inta lamid ah ee cibaadada Eebbe u qirtay, waxaana been sheegay
                Nasaarada iyo waxa lamid ah ee caabudi wax Eebbe kasoo hadhay.
                Al-Maa’idah (119-120)</p>
            <h2 id="suurat-al-ancaam">Suurat al-Ancaam</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Mahad Eebbaa iska leh ahna kan abuuray samooyinka iyo dhulka,
                    yeelayna mugdiyada iyo nuurka, kuwa gaaloobayse Eebbahood yey wax la
                    simi [la caabudi].</li>
                <li>Eebbe waa kan idinka abuuray dhoobo markaas xukumay ajal [muddo]
                    ajal magacaaban yaana agtiisa ah, idinkuse gaalooy waad shakisan
                    tihiin.</li>
                <li>Eebbe waa Ilaaha samooyinka waxa ku sugan iyo waxa dhulka ku sugan
                    wuxuuna ogyahay qarsoodigiinna iyo muujiskiinna, wuxuuna ogyahay waxaad
                    kasbanaysaan.</li>
            </ol>
            <p>Eebbeheen wuxuu ku billaabay suuraddan ammaantiisa iyo siduu u
                abuurey cirka iyo dhulka, iyo mugdiga iyo nuurka, dadkana ka ahaysiiyey
                dhoobo (aabbahood Aadan), muddana u yeelay mana habboona in wax lala
                caabudo, ama la shakiyo, waana Ilaaha xaqa ah ee cirka waxa ku sugan iyo
                Ilaaha xaqa ah ee dhulka waxa ku sugan, ogna qarsoodiga dadka iyo
                muujiskooda iyo waxay kasbanba, waxayna aayaduhu adkayn Ilaahnimada
                Eebbe iyo awooddiisa iyo xaqnimadiisa mudan yahay mahad, cibaado iyo
                raacidda sharcigiisa. Al-Ancaam (1-3)</p>
            <ol start="4" type="1">
                <li>Aayaddii u timaadda oo aayadaha Eebbahaa kamid ah way ka
                    jeedsadaan.</li>
                <li>Waxayna dhab u beeniyeen Xaqii markuu u yimid waxaase u imaan doona
                    [cidhibta] warkay ku jeesjeesayeen.</li>
                <li>Miyeyna arkayn intaan halaagnay hortood [wax badan] oo qarniyo ah,
                    oon ku makaninay [siinnay] dhulka waxaanaan idin makanin [siinin] waxaan
                    uga soo deynay samada [roob] darar ah, waxaana ka yeelay wabiyada kuwo
                    socda dhexdooda waanse halaagnay dambigooda dartiis waxaana ahaysiinnay
                    gadaashood qarni kale.</li>
            </ol>
            <p>Aayadahani waxay ka warrami madax-adayga gaalada oo mar kastoo u
                timaaddo mucjisad beeniya oo Xaqa ka jeedsada, waxayse la kulmi doonaan
                ciqaabta madax adaygoodaas, maxaa yeelay hortood wax badan baa la
                halaagay kuwo ka xoog badan oo loo barwaaqeeyey, kuwa kalana lagu
                baddalay, taasina waxay ku tusin inaan cidna isku hallayn awood, illeen
                wax kastaba Eebbaa ka awood badane, oo ka yeelay dad wax is-bidayey
                sheeko iyo meel madhan, iyo raad cidla ah. Al-Ancaam (4-6)</p>
            <ol start="7" type="1">
                <li>Haddaan kugu soo dejinno Nabiyow Kitaab qoran oo ay ku taabtaan
                    gacmahooda waxay odhan kuwii gaaloobay, “Kani waxaan sixir cad aan ahayn
                    ma aha.”</li>
                <li>Waxayna dhihi, “Maa lagusoo dejiyo malag,” haddaan soo dejinno
                    malagna waxaa la dhammayn lahaa amarka [halaagga] lamana sugeen.</li>
                <li>Haddaan ka yeello malagna waxaan ka yeeli lahayn nin, markaasaan
                    iskaga dari lahaydeen xaalka siday isaga dari jireen.</li>
                <li>Waxaa dhab ahaan loogu jeesjeesay Rasuullo kaa horreeyey waxaana
                    kuwii jeesjeesay ku dhacay [ciqaabti] waxay ku jeesjeeseen.</li>
                <li>Waxaad dhahdaa, “Ku socda dhulka oo eega siday noqotay cidhibtii
                    beeniyeyaasha Xaqa.”</li>
            </ol>
            <p>Aayadahan wuxuu Eebbe kaga warrami madax-adayga gaalada iyo in si
                kastoo Xaqa loo tuso ay diidi kana jeedsan, waxayna dooni in malag lagu
                soo dejiyo, haddii lagu soo dejiyana waxaa loo yeeli lahaa suuro dad
                inay arkaan, markaasay haddana diidi lahaayeen, waxaana shaqadooda kamid
                ah jeesjees iyo isla-weyni, waxayse noqotaa cidhibta jeesjeesaha ciqaab
                iyo halaag ee dhulka mar si aad u ogaato waxa ku dhacay gaaladaas Xaqa
                beeniyey waxaase habboon rumaynta Xaqa iyo raaciddiisa iyo ka-fogaanta
                xumaanta iyo Xaq-diidka iyo isla-waynida. Al-Ancaam (7-11)</p>
            <ol start="12" type="1">
                <li>Waxaad dhahdaa, “Yaa leh waxa ku sugan samooyinka iyo dhulka?” Dheh
                    “Eebbe, wuxuuna isa saaray naxariis, wuxuuna idin kulmin maalinta
                    Qiyaame shakina ma leh, kuwa khasaariyey naftoodase ma
                    rumaynayaan.”</li>
                <li>Eebbe waxaa u sugnaaday waxa xasila habeenkii iyo maalintiiba waana
                    maqle oge ah.</li>
                <li>Waxaad dhahdaa, “Ma wax Eebbe kasoo hadhay yaan ka yeelan wali [la
                    caabudo]? Eebbaana ah kan abuuray samooyinka iyo dhulka isagaana wax
                    quudiya lamase quudiyo.” Waxaad dhahdaa, “Waxaa lay faray inaan noqdo
                    kan ugu horreeya cid islaanta [hoggaansanta ummaddan] oonan kamid
                    noqoninna mushrikiinta.”</li>
                <li>Waxaad dhahdaa, “Anigu waxaan ka cabsan haddaan caasiyo Eebbahay
                    cadaab maalin wayn.”</li>
                <li>Ciddii laga iilo cadaabka maalintaas wuu u naxariistay Eebbe taasina
                    waa liibaanta cad.</li>
            </ol>
            <p>Ilaaheen wuxuu nooga warrami inuu leeyahay xukunka cirka iyo dhulka
                iyo waxa u dhaxeeya iyo in naxariistiisu badan tahay, siduu xadiith
                Qudsi ah ku yidhi, “Naxariistaydaa ka badan cadhadayda,” isagaana dadka
                usoo kulmin Qiyaamaha shaki la‘aan, ciddii khasaarisay nafteedase ma
                rumayso, waxa xasila habeenka iyo dharaarta iyo waxa dhaqdhaqaaqana
                Eebbaa iska leh, waana maqle oge ah, wax xaq lagu caabudo oon Isaga
                ahayna ma jiro, waana quudiye aan la quudinin, waana in loo hoggaansamo,
                gaaladana laga fogaado illeen cadaab maalin wayn yaa jirta ciddii laga
                ilaaliyana uu liibaanaye. Al-Ancaam (12-16)</p>
            <ol start="17" type="1">
                <li>Hadduu ku taabsiiyo Eebbe dhib wax faydi ma jiro Isaga mooyee hadduu
                    ku taabsiiyo khayrna Isagaa wax walba kara.</li>
                <li>Waana ka-adkaadaha addoomadiisa korkooda waana falsame xeel
                    dheer.</li>
                <li>Waxaad dhahdaa, “Yaa ugu wayn marag?” Waxaad dhahdaa, “Eebbaa
                    maragga dhexdeenna ah, waxaana lay waxyooday Qur’aankan inaan idiinku
                    digo idinka iyo cidduu gaadho. Idinku ma waxaad marag furaysaan inay
                    Eebbe la jiraan ilaahyo kale?” Waxaad dhahdaa, “Ma marag furayo [saas].”
                    Waxaad dhahdaa, “Eebbe waa uun Ilaah kaliya anuguna waxaan ka bari ahay
                    waxaad la wadaajinaysaan.”</li>
                <li>Kuwaan siinnay Kitaabka waxay u yaqaannaan Nabiga [xaqnimadiisa]
                    siday u yaqaanaan carruurtooda, kuwa khasaariyey naftoodana ma rumeeyaan
                    [Xaqa].</li>
                <li>Wax ka dulmi badanna ma jirto cid ku abuuray Eebbe been ama beeniyey
                    aayaadkiisa, mana liibaanto daalimiintu.</li>
            </ol>
            <p>Eebbaa hanta nafci iyo dhibba isagaana wax kasta kara, awooddana leh,
                maragna isagaa u wayn, Qur’aankuna waa digniinta caalamka, Eebbe mooyee
                ilaah kalana (xaq lagu caabudo) ma jiro, ehlu-Kitaabkana (Yuhuud iyo
                Nasaare weeye) way yaqaannaan xaqnimada Qur’aanka iyo Nabiga siday
                carruurtooda u yaqaanaan, kuwa naftooda khasaariyayse wax ma rumeeyaan,
                cid ka dulmi badanna ma jirto ruux ku been-abuurtay Eebbe ama beeniyey
                aayaadkiisa, daalimna ma liibaano, waxaa sugnaatay xadiith ah, “Wax ka
                gaadhsiiya Eebbe, ruuxii gaadhsiiyey aayad Kitaabka Eebbe ah wuu
                gaadhsiiyey amarkii Eebbe.” Al-Ancaam (17-21)</p>
            <ol start="22" type="1">
                <li>Ka warran maalintaan kulmineyno [dadka] dhammaan markaas aan ku
                    dhahayno kuwii la wadaajiyey, “Aaway kuwaad la wadaajiseen [Eebbe
                    cibaadada] aadna ahaydeen kuwo sheegan [inay wax tari]?”</li>
                <li>Markaas xujadoodii ma ahayn inay dhahaan, “Eebbaan ku dhaarannaye
                    maanaan ahayn mushrikiin [wax la wadaajiya].”</li>
                <li>Bal day say ugu been-sheegeen naftooda ugana dhumay waxay
                    been-abuuran jireen.</li>
                <li>Waxaa kamid ah kuwo ku dhagaysan waxaana yeellay quluubtooda dabool
                    inay kasaan [Qur’aanka] dhagahoodana waxaan yeellay culays, hadday
                    arkaan aayaad kasta ma rumaynayaan, markay kuu yimaadaanna way kula
                    murmaan iyagoo dhihi kuwii gaaloobay, “Kani [Qur’aanku] ma aha waxaan
                    warkii kuwii hore ahayn.”</li>
                <li>Waxayna ka reebi dadka rumaynta Nabiga iyaguna way ka fogaan mana
                    halaagayaan waxaan naftooda ahayn, mase oga.</li>
            </ol>
            <p>Qiyaamada wuu soo kulmin Eebbe gaalada iyo waxay caabudayeen, wayna
                inkiraan, waase beenin naftoodu, waxaa kamid ahaa gaaladii kuwo
                dhagaysan akhriska Qur’aanka lagana yeelay quluubtooda dabool,
                dhagahoodana culays, aayad kastoy arkaanna ma rumeeyaan, markay Nabiga
                (naxariis iyo nabadgalyo Eebbe korkiisa ha yeelee) ay u yimaadaanna way
                la murmaan iyagoo ku sheegi Qur’aanka wararkii hore, dadkana way ka
                reebi Qur’aanka inay rumeeyaan iyaguna way ka fogaan, waxaan naftooda
                ahaynna ma halaagaan, mase kasayaan. Al-Ancaam (22-26)</p>
            <ol start="27" type="1">
                <li>Haddaad aragto marka la joojin gaalada Naarta korkeeda oy dhihi,
                    “Shallaytee, maa nala celiyo oo aanaan beenin aayaadka Eebbahanno oo
                    noqonno kuwa rumeeyey.” [Waxaad arki lahayd arrin wayn.]</li>
                <li>Waxaase u muuqday waxay qarinayeen horay haddii la celiyana waxay ku
                    noqon lahaayeen wixii laga reebay waana beenaalayaal.</li>
                <li>Waxay dhihi, “Wax kale ma jiro ee waannu ku noolaan adduunyada
                    nalamana soo bixinaayo.”</li>
                <li>Haddaad aragto marka la hor-joojiyo Eebbahood oo ku dhaho, “Miyuuna
                    kan xaq ahayn?” oy dhahaan waa xaq Eebbaan ku dhaaranaye,” oo uu ku
                    dhaho, “Dhadhamiya cadaabka gaalnimadiinna darted.” [Waxaad arki arrin
                    wayn.]</li>
            </ol>
            <p>Eebbe wuxuu ka warrami xaalka gaalada markay joogaan Qiyaamada,
                taasoo ah inay calaacali oy dooni in dib loo celiyo si ay u rumeeyaan,
                waxaase dhab ah haddii la celiyana inay beenin lahaayeen waana
                beenaalayaal, waxayna sheegan inay iska noolaan lana soo bixinaynin,
                waase la guulguuli Qiyaamada wuxuuna ku dhammaan xaalku in lagu dhoho,
                “Dhadhamiya cadaabka gaalnimadiinna darteed.” Maalinta Qiyaame yeyna
                kale caddaan Xaqa iyo xumaantu waana tay wax walba kala soocmi, labo
                waddana la kala qaadi Janno iyo Naar. Al-Ancaam (27-30)</p>
            <ol start="31" type="1">
                <li>Waxaa dhab u khasaaray kuwa beeniyey la-kulanka Eebbe markay ugu
                    timaaddo Saacadda [Qiyaame] si kada ahna waxay dhahaan, “Shallaytadanno,
                    waxaan ku gabbood-fallay dhexdeeda,” waxayna ku xambaari dambigooda
                    dhabarkooda waxaana xumaan badan waxay xambaari.</li>
                <li>Nolosha adduunyana ma aha waxaan ciyaar iyo madadaalo ahayn, guriga
                    Aakharaana u khayr-roon kuwa dhawrsan ee miyeydaan wax kasayn?</li>
                <li>Waxaan ognahay inuu ku walbahaarin waxay sheegi dhab ahaan kuuma
                    beeninayaan laakiin daalimiintu aayaadka Eebbe yey diidi.</li>
            </ol>
            <p>Eebbeheen wuxuu noo sheegi khasaaraha kuwa beeniya Saacadda Qiyaame
                intay uga timaaddo kado, oo shalleeytoodaan waxay faleen ee xumaa iyagoo
                xambaarsan dambigoodii, waxaa sugnaaday in camalka xun uu suuro xun iyo
                suudh xun ugu imaan saaxiibkiis, uuna dhabarka ka fuuli oo Qiyaamada
                tagi isagoo xambaarsan. Tan kale nolosha adduun waa ciyaar ee guriga
                Aakharo yaa u khayr-roon kuwa xumaanta ka dhawrsada. Waxaana jirtay in
                warka gaaladu walbahaar galin jirtay Rasuulka (naxariis iyo nabadgalyo
                Eebbe korkiisa ha yeelee) hase yeeshee dhab ahaan uma beeninayn isaga ee
                waxay diidayeen uun aayaadka Eebbe iyo Xaqa. Waxaa jirtay inuu Abuu
                Jahal la kulmay Nabiga maalin uuna gacan-qaaday markaas lagu yidhi, “War
                ma kaas leexday yaad gacan-qaadi?” markaas uu yidhi, “Eebbaan ku
                dhaartaye waxaan ogahay inuu Nabi yahay, laakiin goormaan Cabdi Manaaf u
                noqonnay daba-gal?” Waxaana jirtay inay Abuu Jahal iyo Abuu Sufyaan iyo
                Akhnas u kala dhuuman jireen dhagaysiga Qur’aanka. Saasaana u aragtaa
                say u khayaamayeen dadka kale, oo ugu sheegi jireen beenta. Al-Ancaam
                (31-33)</p>
            <ol start="34" type="1">
                <li>Waxaa dhab loo beeniyey Rasuullo kaa horreeyey waana ku samreen
                    wixii lagu beeniyey waana la dhibay intuu uga yimaado gargaarkannagu wax
                    beddeli hadalka Eebbana ma jiro, waxaana kusoo gaadhay warkii
                    Rasuulladii.</li>
                <li>Hadday kugu waynaatay [cuslaatay] jeedsigoodu haddaad karto inaad
                    god ka yeelato dhulka ama sallaan samada ood aayad u keentid [samee]
                    hadduu doono Eebbana wuxuu ku kulmin lahaa hanuunka ee ha kamid noqonin
                    jaahiliinta.</li>
                <li>Waxaa uun ajiibi [oggolaan] Xaqa kuwa maqli, kuwa dhintayse waxaa
                    soo bixin Eebbe xaggiisaana loo celin.</li>
                <li>Waxay dhaheen, “Maxaa loogu soo dejin waayey [mucjisad] aayad xagga
                    Eebbihiis?” Waxaad dhahdaa, “Eebbe waa karaa inuu soo dejiyo aayad,”
                    badankoodse ma oga.</li>
            </ol>
            <p>Aayadahan sida aayado kale oo ku badan Qur’aanka waa samirsiin Nabiga
                iyo calool-adkaysiin, wuxuuna Eebbe u yaboohay gargaar, saas darteed waa
                inuu Nabigu iska fududeeyo xaalkooda, illeen dhulka intuu godad ka
                jeexdo ama cirka sallaan ugu koro uma keeni karo aayade, awooddana
                Eebbaa iska leh, “Hadduu doonana wuxuu dadka ku kulmin hanuunka ee ha
                kamid noqonin kuwaan wax ogayn,” yuu Eebbe ku yidhi, Xaqana waxaa maqla
                kuwa qalbigoodu nool yahay, gaalo qalbiga ka dhimatayse wax ma maqlaan,
                waxaase loo soo kulmin Qiyaamaha, waxayna codsan jireen in aayad loo soo
                dejiyo, Eebbana wuu karaa soo-dejinteeda badankoodse wax ma oga. Ibnu
                Cabbaas wuxuu yidhi, “Wuxuu jeclaa Nabigu in dadka dhammaan Xaqa
                rumeeyaan, Eebbaase u warramay inuu rumeyn uun ruuxuu Eebbe doono oo
                toosiyo.” Al-Ancaam (34-37)</p>
            <ol start="38" type="1">
                <li>Wax ku socda dhulka ama shimbir ku duuli garbihiisa oo dhan waa
                    ummado idin lamid ah, waxba kagama aanan tagin Kitaabka, waxaana loo soo
                    kulmin dadka xagga Eebbahood.</li>
                <li>Kuwa beeniyey aayadkannaga waa dhaga-la‘ yihiin oo af-la‘ yihiin
                    mugdi bayna ku sugan yihiin, cidduu doono wuu dhumiyaa Eebbe tuu doonana
                    wuxuu yeelaa jid toosan.</li>
                <li>Waxaad dhahdaa, “Bal ka warrama hadduu idiin yimaado cadaabka Eebbe
                    ama idiin timaaddo Saacaddu [Qiyaame] wax Eebbe kasoo hadhay miyaad
                    baryeysaan haddaad run sheegaysaan?”</li>
                <li>“Isaga un baana baryeysaan oo faydi waxaad ka baryeysaan hadduu
                    doono waadna halmaamaysaan waxaad la wadaajinaysaan.”</li>
            </ol>
            <p>Abuurka Eebbe waa badan yahay, Kitaabkiisana wax kasta oo wax anfaca
                wuu ku sheegay, cid walbana waa la horkeeni Eebbe, waxaana sugnaaday in
                lasoo kulmin xayawaanka oo loo qisaasi midda geeska leh tii seenyada
                ahayd oy hardiday, gaalada Xaqa diiddanna waa wax dhago-la‘ oo af-la‘ oo
                mugdi ku jira, cidduu doonana Eebbe wuu hanuunin, tuu doonana wuu
                dhumin. Marka gaalada cadaaabka Eebbe u yimaaddo ama Qiyaamadu waxaan
                isaga ahayn ma baryaan, isaga un baana fayda dhibka hadduu doono, waana
                la halmaami waxa kasoo hadhay oo adduunka lagu caabudi jiray waxna laga
                dayi jiray, saasayna waajib u tahay in Eebbe uun la caabudo,
                sharcigiisana la raaco oo lagu dhaqmo si dhab ah, illeen isagaa jidkii
                liibaanta iyo guusha ahe, waxa ka soo hadhayna waa khasaare. Al-Ancaam
                (38-41)</p>
            <ol start="42" type="1">
                <li>Waxaan u dirray [Rasuul] ummado idin ka horreeyey waxaana ku
                    qabannay dhibaato iyo cudur intay baryaan [Eebbe].</li>
                <li>Maa markuu u yimaaddo dhib- ku ay baryaan [Eebbe] waxaase ingagtay
                    quluubtoodii wuxuuna u qurxiyey Shaydaan waxay falayeen.</li>
                <li>Markay halmaameen [ka jeedsadeen] wixii lagu waaniyey yaan u furray
                    korkooda irridaha wax kasta markay ku farxaan waxaa la siiyey yaan ku
                    qabannaa kado, markaasay ahaadaan kuwo quusta.</li>
                <li>Waxaana la gooyey cidhibta qawmkii dulmiga falay mahadna Eebbaa iska
                    leh ah Eebbaha caalamka.</li>
            </ol>
            <p>Ilaahay ummado badan oo hore yuu Nabiyo u diray, kuna qaban jiray
                dhibaato iyo cudur, si ay Eebbe u xusuustaan, waxaase ingagay
                qalbigoodii oo Shaydaan baa wax u qurxiyey, markay Xaqii ka jeedsadeenna
                waxaa loo furay wax kasta [oo shuqliya] markay ku farxaanna waxa la
                siiyey waxaan ku qabannaa kado markaasay quustaan, waxaana la
                cidhibtiray gaaladii mahadna Eebbaa iska leh, waxaana habboon in marka
                Eebbe wax ku siiyo aad ku aqoonsatid oo ku mahadisid ee ma habboona
                inaad ku kibirtid ood la boodboodid. Xasan al-Basri wuxuu yidhi, “Ciddii
                Eebbe u waasiciyo rizqiga oon ogaan in la magri, oo la sasabi waa midaan
                wax garad ahayn.” Qataadana wuxuu yidhi, “Waxaa la halaagaa dadka markay
                kibraan oy shuqliso nicmadu oy ku sirmaan Eebbe iyo nicmadiisa waxaana
                saas noqda cid Xaqa ka leexatay. Al-Ancaam (42-45)</p>
            <ol start="46" type="1">
                <li>Waxaad dhahdaa, “Bal warrama hadduu Eebbe qabto maqalkiinna iyo
                    araggiinna oo daboolo quluubtiinna waa Ilaahee kasoo hadhay Eebbe ee
                    idiin keeni?” Day sidan u celcelinno aayaadka markaa say u jeedsan.</li>
                <li>Waxaad dhahdaa, “Bal warrama hadduu idiinku yimaado cadaabka Eebbe
                    kado ama caddaan miyaa la halaagaa waxaan qawmka daalimiinta
                    ahayn?”</li>
                <li>Rasuullada waxaan u dirraa inay bishaareeyaan oo digaan, ciddii
                    rumaysa Xaqa oo wanaajiya [camalka] cabsi iyo murug midna ma
                    saarro.</li>
                <li>Kuwa beeniyey aayaadkannaga waxaa taaban cadaab faasiqnimadooda
                    darteed.</li>
            </ol>
            <p>Hadduu Eebbe ka qaado ruuxa nicmada, maqalka ama aragga ama qalbiga
                daboolo cid aan Eebbe ahayn oo u keeni karta ma jirto Eebbana Xaquu soo
                celceliyaa si loogu waano qaato, gaaladuse way ka jeedsan Xaqa, wax
                cadaabka Eebbe celin karana ma jiro ama kado haku yimaado ama si
                caddaanaba, daalimiinta un baana la halaagi, Rasuuladuna waa
                bishaareeyayaal diga, ciddii Xaqa rumaysa oo camalka wanaajisana cabsi
                iyo murug midna ma aragto, kuwa beeniya aayaadka Eebbana waxaa taaban
                cadaab faasiqnimadooda darteed, ujeeddaduna waxaa weeye in Eebbe cid la
                wadaagta awoodda ayna jirin, Xaqana uu caddeeyey, Nabiyana diray,
                Xaq-beeniyana uu halaagi. Al-Ancaam (46-49)</p>
            <ol start="50" type="1">
                <li>Waxaad dhahdaa, “Ma dhahayo waxaa agtayda ah khaznadaha Eebbe, waxa
                    maqanna ma ogi, mana dhahayo waxaan ahay malag, waxaan uun raaci wixii
                    lay waxyoodo.” Waxaad dhahdaa, “Ma egyihiin indhoole iyo arke? Miyeydaan
                    fikirayn?”</li>
                <li>Ugu dig Qur’aanka kuwa ka cabsan in loo soo kulmiyo Eebbahood
                    iyagoon lahayn sokaydiis qaraabo iyo shafeece midna inay dhawrsadaan
                    darteed.</li>
                <li>Hana eryin kuwa baryi Eebbahood aroor iyo galabba iyagoo dooni
                    wajigiisa waxba kaama saarra xisaabtooda iyana xisaabtaada waxba kama
                    saarra ood eridid ood kamid noqotid daalimiinta.</li>
            </ol>
            <p>Wuxuu Eebbe faray Nabiga inuu u sheego dadka inuusan hananin
                khaznadda Eebbe, waxa maqanna ogayn, malagna ahayn, ee uu raaci uun Xaqa
                loo waxyooday, mana sinna indhoole iyo wax arke, waana in wax la fiiriyo
                si Xaqa loo rumeeyo, Qur’aanka yuuna Nabigu (naxariis iyo nabadgalyo
                Eebbe korkiisa ha yeelee) ugu digi jiray dadka ka cabsan in Eebbe loo
                soo kulmiyo iyagoon helayn gargaare iyo shafeece kasoo hadhay inay
                dhawrsadaan, wuxuuna Eebbe ka reebay Nabiga inuu eryo kuwa Eebbe caabudi
                had iyo jeer iyagoo dooni wajigiisa, illeen xisaabtooda ma saarra
                korkiisee, xisaabtiisana ma saarra korkoodee, hadduu fogeeyana uu noqon
                mid Xaqa ka leexday, Nabiguna (naxariis iyo nabadgalyo Eebbe korkiisa ha
                yeelee) waa ka fog yahay inuu fogeeyo kuwa Xaqa rumeeyey ee waxaa lagu
                quusin gaalada doonaysa inay isku dayaan inay kala fogeeyaan Nabiga iyo
                mu‘miniinta, aayaduna waxay soo degtay mar Nabiga ay la joogeen Suhayl,
                Bilaal iyo Cammaar oo gaaladii Qureysheed ku dhaheen Nabiga, “Ma kuwanaa
                Eebbe naga doortay? Iska eri aan ku raacnee.” Al-Ancaam (50-52)</p>
            <ol start="53" type="1">
                <li>Saasaaan isugu imtixaanay [dadka] qaarkood qaarka kale inay dhahaan,
                    “Ma kuwanaa Eebbe ku mannaystay [Islaamka] dhexdannada? Miyuusan Eebbe
                    ahayn kan og kuwa ku mahdiya?”</li>
                <li>Markay kuu yimaadaan kuwa rumeeyey aayaadkannaga waxaad dhahdaa,
                    “Nabadgalyo korkiinna ha ahaato, wuxuu Eebbe isa saaray naxariis, oo ah
                    ciddii idin kamid ah oo fasha xumaan isagoo ka jaahil ah oo tawbad keena
                    oo wanaajiya Eebbaa u dhaafi una naxariisan.”</li>
                <li>Saasaanu u kala bixinnaa aayaadka si ay u caddaato jidka
                    dambiilayaasha.</li>
            </ol>
            <p>Adduunku waa guri imtixaan, dadkana waa laysku imtixaanay, siday
                gaaladii Qureysheed u xaqiri jireen, ma kuwanaa Eebbe naga doortay oo
                hanuuniyey, Eebbaase og cidda ku mahdisa, wuxuuna Eebbe faray Nabiga in
                hadday u yimaadaan kuwa Xaqa rumeeyey uu salaamo, soona dhaweeyo,
                wuxuuna u yaboohay ciddii gafta isagoon ogayn oo haddana tawbad keenta
                wanaaggana fasha in Eebbe u naxariisan una dambi-dhaafi, Eebbana Xaqa
                wuu qeexay si ay u caddaato jidka dambiilayaashu, gaalada iyo kuwaan wax
                kasayn had iyo jeer waxay qiimo dheeraada siiyaan xoolaha,
                madaxtinnimada iyo carruurta, iyagoo qiyaasi in cidda wax haysata ay
                mudan tahay hanuunka, taasina waa fikrad xun oo khaldan, cidda xoolaha
                haysata kama sarreyso kan saboolka ah, waxaase lagu kala sarreeyaa
                akhlaaqda, wanaag-falka, Eebbe ka-yaabidda iyo raacidda Xaqa. Al-Ancaam
                (53-55)</p>
            <ol start="56" type="1">
                <li>Waxaad dhahdaa, “Waxaa layga reebay inaan caabudo waxaad
                    caabudaysaan oo Eebbe kasoo hadhay.” Waxaad dhahdaa, “Raaci maayo
                    hawadiinna oon dhumo markaas noqoninna kuwaan hanuunsanayn.”</li>
                <li>Waxaad dhahdaa, “Waxaan ku sugnahay xujo Eebbahay waadna beeniseen
                    Xaqaas, agtayda ma aha waxaad dadajisanaysaan, xukunkana Eebbaa iska
                    leh, Xaquuna xukumi, waana kuu xukunkiisu khayr leeyahay.”</li>
                <li>Waxaad dhahdaa, “Hadduu yahay agtayda waxaad dedejisanaysaan
                    [ciqaabta], waxaa la kala xukumi lahaa dhexdeenna Eebbana waa ogyahay
                    daalimiinta.”</li>
                <li>Eebbe agtiisa waxaa ah furaha waxa maqan wax og oon isaga ahayna ma
                    jiro, wuxuuna ogyahay waxa barriga iyo badda ku sugan, wixii caleena oo
                    dhacdana wuu ogyahay, xabbad masagga ah oo mugdiga dhulka ku sugan iyo
                    wixii qoyan ama ingagan waxay ku sugan yihiin Kitaab cad.</li>
            </ol>
            <p>Eebbaa mudan cibaadada, gaalada hawadeeda ciddii raacdana way dhumi,
                Nabiguna wuxuu ku sugan yahay xujo cad oo Eebbe, gaaladuna way beeniyeen
                Xaqii, Nabigana waxaa saaran gaadhsiin, Eebbaana Xaqa kala xukuma,
                ciqaabna waxaa hanta Eebbe, isagaana og daalimiinta, isagaana og waxa ku
                maqan barri iyo badba. Ai-Ancaam (56-59)</p>
            <ol start="60" type="1">
                <li>Eebbe waa kan idin oofsada habeenkii ogna waxaad fashaan maalintii
                    markaasna idin soo bixiya in la xukumo ajal magacaaban xaggiisaana
                    laydiin celin, markaasuu idiinka warrami waxaad falaysaan.</li>
                <li>Eebbe waa kan ka sarreeya addoomadiisa, wuxuuna idiin soo diraa
                    ilaaliye, markuu u yimaado midkiin mawdku waxaa oofsata [disha]
                    malaa‘igtannada mana gabood-falaan.</li>
                <li>Markaasaa loo celin dadka xagga Sayidkooda Xaqa ah isagaana leh
                    xukunka dedejiyana xisaabta.</li>
            </ol>
            <p>Eebbe waa kan dadka oofsada habeenkii markay hurdaan, ogna waxay fali
                maalintii, muddo magacaabanna sameeyey, xaggiisaana loo noqon, ugana
                warrami waxay faleen, waana kan wax walba u khushuuco oo ka sarreeya,
                malaa‘ig nafta qaadana usoo dira dadka oon gabood-falayn, dadkuna
                xaggiisa u noqon, Sayid Xaq ahna ah, xukunkana iska leh, xisaabtiisuna
                degdegayso. Waxaa sugnaatay in marka la dhiman malaa‘igtu u bishaarayn
                nafta fiican, canaananna midda xun, saas darteed waa in loo darbado,
                Eebbana la warsado Xaq-ku-sugnaan iyo wanaag. Al-Ancaam (60-62)</p>
            <ol start="63" type="1">
                <li>Waxaad dhahdaa, “Yaa idinka koriya mugdiga barriga iyo badda ood u
                    baridaan is-dullayn iyo qarsoodi, idinkoo dhihi, ‘Hadduu naga koriyo tan
                    waxaan kamid noqonaynaa kuwa mahadiya’?”</li>
                <li>Waxaad dhahdaa, “Eebbaa idinka koriya taas iyo shiddo kasta,
                    markaasaad u shariik yeeshaan.”</li>
                <li>Waxaad dhahdaa, “Eebbe waa kan kara inuu idinku soo daayo cadaab
                    korkiinna ama lugihiinna hoostooda ama idin qaso [idinka yeelo] kooxo uu
                    dhadhansiiyo qaarkood qaarka kale dhibkiisa, bal day sidaan ugu
                    caddaynaynno aayaadka inay kasaan.”</li>
            </ol>
            <p>Eebbaa dadka ka koriya mugdiga barriga iyo baddaba, oyna baryaan
                dadku inuu ka koriyo dhibka, isagaana ka koriya dadka shiddo oo dhan,
                haddana ay u shariik yeeli, karana inuu cadaab korka ama hoosta kaga soo
                daayo, ama kooxo is-laaya ka yeelo, Xaqana caddeeya si wax loo fahmo,
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Waxaan warsaday Eebbahay saddex: waxaan warsaday inuusan
                ummaddayda ku halaagin maanshayn, wuuna i siiyey, waxaana warsaday
                inuusan ummaddayda ku halaagin abaar, wuuna i siiyey, waxaana warsaday
                inuusan dhexdooda yeelin dagaal wuuna ii diiday.” Waxaa wariyey Muslim.
                Al-Ancaam (63-65)</p>
            <ol start="66" type="1">
                <li>Waxaa beeniyey [Qur’aanka] qawmkaagii isagoo xaq ah, waxaad dhahdaa,
                    “Kama ahi korkiinna wakiil [ilaaliye].”</li>
                <li>War kasta meel uu ku sugnaado yuu leeyahay waadna ogaan
                    doontaan.</li>
                <li>Markaad aragtaan kuwa dhumban aayaadkannaga, isaga jeedso intay ka
                    dhumbadaan sheeko kale, haddduu ku halmaansiiyo Shaydaanna ha fadhiyin
                    xusuusta kadib daalimiinta agtooda.</li>
                <li>Kuwa dhawrsoonna xisaabtooda waxba kaama saarra laakiin waa waano
                    inay dhawrsadaan.</li>
            </ol>
            <p>Qur’aanka waxaa beeniyey gaaladii Makkaad isagoo xaq ah, Nabiguse
                ilaaliye qasbi ma ahayn, illeen wax kastaba waqti buu leeyahay la ogaan
                doone, waa in marka lala kulmo cid wax ka sheegi Qur’aanka iyo Xaqa aan
                lala fadhiisan intay iska dayso xaalkaas, hadduu Shaydaan ku
                halmaansiiyana waa inaan lala sii fadhiyin daalimiinta, ciddii dhuntana
                xil kaama saarra cidda dhawrsoon, waxaase laga rabaa waano iyo wax
                u-sheegid uun. Aayaduhuna waxay caddayn in Xaqu muuqdo, ciddii diidda oo
                ceebbeyn Xaqana aan lala fadhiisan ee laga fogaado, wax dhib ahna kaama
                saarra ciddii diidda Xaqa, haddaad dhawrsato ood Eebbe ka yaabtid.
                Al-Ancaam (66-69)</p>
            <ol start="70" type="1">
                <li>Iskaga tag kuwa ka yeeshay diintooda ciyaar iyo madaddaalo kuna
                    kadsoomay nolosha dhaw xusuusina intaan laga abaal-marinin [loo xabisin]
                    nafi waxay kasbatay iyadoon lahayn Eebbe ka sokow wali [sokeeye] iyo
                    shafeece midna, hadday isku furato furasho oo dhanna lagama qaado,
                    kuwaasu waa kuwa loo dhiibay [halaag] waxay kasbadeen dartiis, waxayna
                    mudan cabbid kulul iyo cadaab daran, gaalnimadooda darteed.</li>
                <li>Waxaad dhahdaa, “Ma waxaan caabudaynaa Eebbe ka sokow waxaan na
                    anfacayn nana dhibayn oo dib naloo celin [gaalnimo] inta Eebbe
                    hanuuniyey kadib?” Sida kan ay ku wareerisay [dhumisay] Shayaadiintu
                    dhulka isagoo saaxiibbo ugu yeedhi hanuunka oo ku leh “Noo kaalay,”
                    waxaad dhahdaa, hanuunka Eebbe un baa hanuun ah, waxaana nala faray
                    inaan u hoggaansanno Eebbaha caalamka.”</li>
            </ol>
            <p>Ciddii Xaqa ka jeedsata oo diintiisa ka yeesha ciyaar oo adduunyada
                khaladdo waa in layskaga tago, oon lagu waqti-seegin, mar haddii loo
                caddeeyey Xaqa iyo in naf walba loo xidhi camalkeeda iyadoon sokeeye iyo
                shafeece helayn, wax kastooy kasbatay, wax is-furasha ahna aan laga
                aqbalayn, waana kuwa loo ciqaabi camalkoodii xumaa dartiis, mudanna
                cabbid kulul iyo cadaab daran, gaalnimadoodii xumaa dartiis, saas
                darteed waa in Eebbe kaliya la caabudo, lagana leexdo waddada Shaydaanka
                dadka baadiyeeya, oo hanuunka ka leexiya. Al-Ancaam (70-71)</p>
            <ol start="72" type="1">
                <li>Oogana salaadda kana dhawrsada Eebbe waa kan xaggiisa laydiin soo
                    kulmine.</li>
                <li>Waana kan Eebbe u abuuray samooyinka iyo dhulka xaq maalinta uu
                    dhihi “Ahow!” wuu ahaan [waxaasu] hadalkiisu waa xaq, wuxuuna leeyahay
                    xukunka maalinta la afuufi suurka, waana ogyahay wax maqan [la arkayn]
                    iyo waxa joogaba, waana falsame xeel dheer.</li>
            </ol>
            <p>Waxaa la faray inay hoggaansamaan oogaanna salaadda, kana dhawrsadaan
                Eebbe, illeen isagaa xaggiisa loo kulmine, Eebbana waa kan samooyinka
                iyo dhulka xaq u abuuray, wuxuu amraana isla markaasba ahaan,
                hadalkiisuna Xaq yahay, xukunkana iska leeyahay maalinta suurka Qiyaame
                la afuufi, ogyahayna wax kasta, faina san yahay ogaanshihiisuna xeel
                dheer yahay. Saas darteed waa in loo darbadaa maalintaas wayn ee lays
                abaal marin, Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Israafiil wuxuu afka saaray suurka wajigiisana wuu
                leexiyey isagoo sugi marka la fari inuu afuufo.” Waxaa wariyey Imaam
                Muslim. Al-Ancaam (72-73)</p>
            <ol start="74" type="1">
                <li>Ka warran markuu ku yidhi [Nabi] Ibraahiim aabbihiis Aazara, “Ma
                    waxaad ka yeelan sanamyo ilaahyo? Waxaan kugu arkaa adiga iyo
                    qawmkaagaba baadi cad.”</li>
                <li>Saasaan u tusinnay Ibraahiim xukunka samooyinka iyo dhulka inuu
                    kamid noqdo kuwa yaqiiniya [Xaqa].</li>
                <li>Markuu ku madoobaaday habeenku wuxuu arkay xiddig wuxuuna yidhi,
                    “Kani ma eebbahay baa?” Markuu dhacay wuxuu yidhi, “Ma jecli kuwa
                    dhaca.”</li>
                <li>Markuu arkay dayaxa oo soo muuqda wuxuu yidhi, “Kani ma eebbahay
                    baa?” Markuu dhacay wuxuu yidhi, “Hadduusan i hanuunin Eebbahay waxaan
                    kamid noqon kuwa dhuma.”</li>
                <li>Markuu arkay qorraxda oo soo muuqata wuxuu yidhi, “Kani ma eebbahay
                    baa kanaa wayne?” Markay dhacday wuxuu yidhi, “Qawmkayow, bari baan ka
                    ahay waxaad la wadaajinaysaan [Eebbe].”</li>
                <li>“Anugu waxaan u jeediyey wajigayga Eebbaha abuuray samooyinka iyo
                    dhulka anoo toosan oon ka mid ahayn gaalada.”</li>
            </ol>
            <p>Nabi Ibraahiim wuxuu u digay aabbihiis iyo qawmkiisiiba, wuxuuna ka
                reebay inay caabudaan sanamyo, illeen Eebbaa Nabi Ibraahiim tusiyey
                aayaadkiisa inuu kamid noqdo kuwa Xaqa yaqiinsan, wuxuuna qawmkiisii u
                sheegay in xiddigaha, dayaxa iyo qorraxdaba ayan mudnayn in la caabudo,
                ee caabudidda xaqa ah Eebbe kali ah mudan yahay, wuxuuna u caddeeyey
                qawmkaas inuu bari ka yahay waxay caabudi oo Eebbe kasoo hadhay, uuna u
                jeedsaday xagga Eebbaha xaqa ah, ee abuuray cirka iyo dhulka, taasina
                waxay ina tusin ku-sugnaanta Xaqa iyo in qaraabanimadu tahay
                Islaamnimada iyo Diinta, waxa kasoo hadhay uusan wax ahayn. Nabi
                Ibraahiimna wuxuu uga dan lahaa xiddigaha, dayaxa iyo qorraxda inuu
                tusiyo gaalada in waxay caabudi uusan wax ka jirin, maxaa yeelay waa wax
                doorsoomi oo dhici oo soo bixi, mase ahayn Nabi Ibraahiim mid wax
                shakiyey. Al-Ancaam (74-79)</p>
            <ol start="80" type="1">
                <li>Way la doodeen Nabi Ibraahiim qawmkiisii, wuxuuna yidhi, “Ma waxaad
                    igula doodaysaan Eebbe? Isagoo i hanuuniyey, oonan ka cabsanayn waxaad
                    la wadaajinaysaan, in Eebbahay wax doono mooyee, Eebbahay waa u waasac
                    [awood leeyahay] wax kasto ogaansho, miyeydaan xusuusanayn [wax]?”</li>
                <li>“Sideen uga cabsan waxaad la wadaajiseen, idinkuna aydaan ka
                    cabsanayn inaad la wadaajiseen Eebbe wuxuusan usoo dejinin xujo, ee
                    labada kooxood [Muslimka iyo gaalada] koodee mudan nabad-galyo haddaad
                    wax ogtihiin?”</li>
                <li>Kuwa Xaqa rumeeyey oon ku dheehin iimaankooda dulmi [gaalnimo]
                    kuwaasaa nabad-galyo u sugnaatay hanuunsanna.</li>
                <li>Taasina waa xujadannadii aan u siinnay Ibraahiim qawmkiisa, waxaan
                    kor-yeellaa darajaadka ciddaan doonno Eebbahaana waa falsame oge
                    ah.</li>
            </ol>
            <p>Aayadahan wuxuu Eebbe ku sheegay inay ku doodeen Nabi Ibraahiim iyo
                qawmkiisii xaalka Eebbe, una caddeeyey in Eebbe hanuuniyey uuna ka
                cabsanayn waxay la wadaajiyeen Eebbe, Ilaahayna ogyahay wax walba,
                wuxuuna ku yidhi, “Sideen uga cabsan waxaad la wadaajiseen Eebbe
                idinkuna aydaan ka cabsanayn inaad Eebbe la wadaajiseen wuxuusan xujo
                idiinku soo dejinin, yaase mudan nabadgalyo labadeenna qolo haddaad wax
                garanaysaan?” Waxaa mudan nabadgalyo oo hanuunsan kuwa rumeeyey Xaqa oon
                ku dheehin iimaankooda gaalnimo, waana taas xujaduu Eebbe siiyey Nabi
                Ibraahiim, wuxuuna kor-yeelan darajaadka cidduu doono waana falsame oge
                ah, taasina waxay tusin in cidda Xaqa ku socota mudan yahay nabadgalyo
                iyo hanuun iyo inuusan ka cabsan waxay ku cabsi-galin. Al-Ancaam
                (80-83)</p>
            <ol start="84" type="1">
                <li>Waxaan siinnay Isxaaq iyo Yacquub dhammaana waan hanuuninay, [Nabi]
                    Nuuxna waan hanuuninay waqti hore, waxaana kamid ah faraciisii [Nabi]
                    Daawuud, Sulaymaan, Ayuub, Yuusuf, Muuse iyo Haaruun, saasaana ku
                    abaal-marinnaa samo-falayaasha.</li>
                <li>Iyo Zakariye, Yaxye, Ciise, Ilyaas, dhammaanna waxay ahaayeen kuwo
                    suubban.</li>
                <li>Iyo Ismaaciil, Alyasac, Yuunus, iyo Luud, dhammaanna waxaan ka
                    fadilnay caalamka.</li>
                <li>Iyo aabbayaalkood iyo faracoodii iyo walaalahood waana doorannay
                    waana ku hanuuninay Jidka Toosan.</li>
                <li>Kaasi waa hanuunkii Eebbe wuxuuna ku hanuuniyaa cidduu doono oo
                    kamid ah addoomadiisa, hadday Eebbana wax la wadaajiyaan waxaa ka buri
                    waxay fali jireen.</li>
                <li>Kuwaasu waa kuwaan siinnay Kitaabka, xukunka iyo Nabinimada, hadday
                    ka gaaloobaanna kuwaasu [gaalada Makkaad] waxaan u wakaalannay qawm aan
                    ka gaaloobayn [Muslimiinta].</li>
                <li>Kuwaas [Nabiyada] weeye kuwa Eebbe hanuuniyey ee hanuunkooda ku
                    dayo, waxaadna dhahdaa “Idin ma warsanaayo ujuuro, ee waa uun waanada
                    caalamka.”</li>
            </ol>
            <p>Halkan wuxuu Eebbe ku sheegi nicmaduu siiyey Nabiyada gaar ahaan inuu
                siiyey Nabi Ibraahiim ilmo isagoo wayn, Jidka Toosanna ku hanuuniyey
                dhammaan Nabiyada doortayna Eebbe, Eebbana uga digay inay ka leexdaan
                Jidka Toosan haddii kale waxaa buri camalkoodii, waxaana Eebbe siiyey
                Kutubo, xukun iyo Nabinimo. Hadday gaaladu Xaqa diidaanna wuxuu Eebbe
                leeyahay dad aan marna ka gaaloobaynin, waana kuwaa Nabiyaduu Eebbe
                hanuuniyey ee ha lagu daydo marba hadduu Eebbe faray arrintaas, wax
                ujuuro ahna Nabigu kama warsanayo Xaqa gaadhsiintiisa, ee waa uun
                waanada caalamka. Al-Ancaam (84-90)</p>
            <ol start="91" type="1">
                <li>Mayna waynaynin Eebbe waynaantiisa xaqa ah markay dheheen, “Kuma soo
                    dejin Eebbe dad waxba.” Waxaad dhahdaa, “Yaa soo dejiyey Kitaabkii uu la
                    yimid [Nabi] Muuse isagoo iftiin hanuunna u ah dadka, ood yeelayseen
                    warqado aad muujisaan, oodna qarisaan wax badan, waxaana laydin baray
                    waxaydaan aqoonin idinka iyo aabbayaalkiin?” Waxaad dhahdaa, “Eebbaa
                    [soo dejiyey],” markaas isaga tag dhumbashadooda iyagoo ciyaari.</li>
                <li>Kanna waa Kitaab aan soo dejinnay oo barakaysan, oo rumayn wixii ka
                    horreeyey iyo inaad ugu digtid Makka iyo dhinacyadeeda, kuwa rumayn
                    Aakhiro waxay rumeyn Qur’aanka salaaddana way ilaalin.</li>
            </ol>
            <p>Aayaddaan hore wuxuu Eebbe ku sheegi inayan gaaladu qaddarinin Eebbe
                mudnaantiisa, markay dheheen, “Wax Kitaab ah Eebbe kumasoo dejinin
                cidna,” waxaase la waydiiyey, “Yaa soo dejiyey Tawreedkii Nabi Muuse? oy
                Yuhuuddu qiraysay oy qaarna muujinayeen qaarna qarinayeen, lana baray
                waxayna aqoon iyaga iyo aabbayaalkood. Kuwaas waa in warkooda layska
                dhaafo ha dabbaasheen xumaane. Kitaabka Qur’aanka ahna waa Kitaab
                barakaysan, oo rumayn Xaqii ka horreeyey si loogu digo dadka, kuwa
                rumeeyey Aakhirana way rumeen Qur’aankooda, salaaddana way ilaalin.
                Nabigana waxaa loo diray dadkoo dhan, Qur’aankuna waa digniinta caalamka
                oo dhan. Siduu Nabigu yidhi (naxariis iyo nabadgalyo Eebbe korkiisa ha
                yeelee), “Waxaa la ii soo bixiyey dadka dhammaantiis.” Taasina waxay ku
                waajibin dadkoo dhan inay rumeeyaan oo raacaan kuna dhaqmaan Qur’aanka
                iyo Sunnada Nabiga. Al-Ancaam (91-92)</p>
            <ol start="93" type="1">
                <li>Yaa ka dambi badan cid ku been-abuuratay Eebbe ama yidhi waa lay
                    waxyooday isagoon loo waxyoonin waxba, iyo ciddii dhahda waxaan soo
                    dejin waxa Eebbe soo dejiyey oo kale? Haddaad aragto markay daalimiintu
                    sakaraadka geerida ku sugan yihiin malaa‘igtuna ku dhihi iyagoo ku taagi
                    gacmaha, “Bixiya naftiinna, maanta waxaa laydinku abaal-marin cadaab
                    dulli ah waxaad ku dhahayseen Eebbe xaq-darro ood ahaydeen kuwo
                    iska-wayneeya aayaadkiisa.” [Waxaad arki lahayd wax wayn.]</li>
                <li>Waxaad noogu timaaddeen kali kali sidaan idiinku abuurnay markii
                    hore, waxaadna kaga timaaddeen waxaan idinku nicmaynay gadaashiinna,
                    mana ku aragno agtiinna shafeecayaalkiinnii aad sheegayseen inay shurako
                    yihiin, waxaana go‘ay xidhiidhkiinnii waxaana dhumay waxaad
                    sheeganeyseen.</li>
            </ol>
            <p>Cid ka dulmi badan ma jirto ruux ku been-abuurtay Eebbe ama sheegatay
                in loo waxyooday isagoon waxba loo waxyoonin, ama sheegatay inuu soo
                dejin waxa Eebbe soo dejiyey oo kale, waxayse dhabta ogaan marka
                sakaraadka geeridu u timaaddo, oo malaa‘igtu garaacdo iyadoo canaanan,
                cadaabna ugu bishaarayn xaq-darraday ku hadli jireen iyo
                isla-waynidoodii darteed, cid kastoo is qaadqaaddana waxay uun Eebbe u
                imaan iyadoo kali ah, sidii markii hore lagu abuuray, wax xoolo ahna
                ayan wadanin, wax u shafeecana uusan jirin, uuna go‘ay xidhiidhkii iyaga
                iyo waxay caabudi jireen Eebbe ka sokow. Al-Ancaam (93-94)</p>
            <ol start="95" type="1">
                <li>Eebbaa jeexa xabbadda midhaha ah, iyo timirta, wuxuuna kasoo bixiyaa
                    wax nool wax dhimaad ah, kanasoo bixiyaa wax dhimaad ah wax nool, kaasi
                    waa Eebbe ee xaggee laydiinka iili [Xaqa]?</li>
                <li>Eebbe waa kan abuuray iftiinka kana yeelay habeenka xasil, qorraxda
                    iyo dayaxana xisaab, taasina waa maamulka Eebbe adkaada ee og.</li>
                <li>Eebbe waa kan idiin yeelay xiddigo inaad ku toostaan mugdiga barriga
                    iyo badda, waxaan u caddaynay aayaadka ciddii garan.</li>
            </ol>
            <p>Eebbaa wax walba ahaysiiyey, awooddiisaana wax walba ku jiraan,
                midhaha soo bixintooda, abuuridda waxa nool, iftiinka, waxaasoo dhan
                waxay ku jiraan awooddiisa, habeenkana wuxuu Eebbe ka yeelay xasil,
                qorraxda iyo dayaxana xisaab. Waxaa Ibnu Abii Xaatim wariyey in Suhayl
                ay ku canaanatay haweenaydiisu soo-jeedid badani habeenkii, uuna markaas
                ku yidhi, “Eebbe habeenka xasilooni yuu ka yeelay marka Suhayl laga
                reebo, oo marka Janno la sheega bato jacaylkiisu, marka Naar la sheegana
                ay duusho hurdadiisu.” Al-Ancaam (95-97)</p>
            <ol start="98" type="1">
                <li>Eebbe waa kan idinka abuuray naf kaliya [Nabi Aadam] idiinna yeelay
                    sugnaansho iyo hoyosho, waan u caddaynay aayaadka ciddii wax kasi.</li>
                <li>Eebbe waa kan kasoo dejiya samada biyo kuna soo bixinno doog
                    cagaaran oon kasoo saarro midho kala koreeya, timirtana fiiddeeda waxaa
                    ah laamo dhow, beerana [waan kusoo bixinnaa] oo ah cinab, zaytuun iyo
                    rummaan, [qaar] isu-eg iyo qaar aan isu-ekayn, daya midhihiisa markuu
                    midho-dhalo iyo bisaylkiisa taasina calaamaa ugu sugan ciddii wax
                    rumayn.</li>
                <li>Waxay u yeeleen gaaladu Eebbe shurako jinni ah isagoo abuuray waxay
                    ku sheegeen [been] Eebbe wiilal iyo gabdho iyagoon wax ogayn, waa ka
                    nazahan yahay Eebbe waana ka sarreeyaa waxay ku sheegi.</li>
            </ol>
            <p>Eebbe waa kan ka abuuray dadka Aadam, kuna sugay uurka hooyo iyo
                jidhka ragga, kuna sugay adduunka una celin Aakhiro, aayaadkana u
                caddeeyey ciddii wax kasi, cirkana roob ka keenay kuna soo bixiya
                khayraad badan oo lagu nafciyo, oo ciddii Xaqa rumayn ay ku
                waano-qaadato, Eebbahaas yey gaaladu u yeeleen kuwo la wadaaga cibaadada
                oo jinni ah, isagoo abuuray, waxayna ku sheegeen carruur lyagoo
                jaahiliin ka ah, Eebbana waa ka dheer yahay waxay ku sheegi, waxaana
                halkan ka muuqda waynida awoodda Eebbe, naxariistiisa, caqli-xumada
                gaalada iyo xaq-diidnimadooda. Al-Ancaam (98-100)</p>
            <ol start="101" type="1">
                <li>Eebbe waa kan abuuray samooyinka iyo dhulka. Sideese ilmo ugu ahaan
                    isagoon haweenay lahayn? Wax walbana [Eebbaa] abuuray [Isagaana] wax
                    kasta og.</li>
                <li>Kaasi waa Eebbihiin isaga mooyee ilaah kale [xaq lagu caabudo] ma
                    jiro, wax kastana isagaa abuuray ee caabuda, wax walbana isagaa u wakiil
                    ah [ilaaliya].</li>
                <li>Ma haleesho aragti isagaase haleela aragtida [wuu arkaa Eebbe lamase
                    arko adduunka], waana wax oge xeel dheer.</li>
                <li>Waxaa idiin yimid [idin soo gaadhay] xujooyin Eebbihiin ka yimid
                    ciddii aragta [ku hanuunta] naftiisa un buu wax u taray ciddii ka
                    indho-beeshana naftiisuu dhibay, anna ma ihi mid idin ilaalin.</li>
                <li>Saasaannu u gadgadinnaa [caddaynaa] aayaadka inay dhahaan, “Waad
                    akhrisatay,” iyo inaan u caddayno ciddii wax garan.</li>
            </ol>
            <p>Eebbaa wax walba ahaysiiyey: cir, dhul iyo wax kastaba; umana baahna
                carruur iyo haweeney illeen isagaa wax walba abuuraye, wax kastana oge,
                tilmaantaas waxaa mudan Eebbe isaga mooyee Ilaah kalana (xaq lagu
                caabudo) ma jiro, ee hala caabudo, waana ilaaliyaha wax kasta, lamana
                arko adduunka illeen lama awoodee, isaguse wuu arkaa waana wax walba
                oge, dadkana waxaa xagga Eebbe kasoo gaadhay Xaq ciddii ku waano-qaadata
                waa isaga, tii ka indho-beeshana waa iyada, Nabiguna ilaaliye uma aha,
                waana loo caddeeyey Xaqa, waxaase jira kuwo ku sheegi Nabiga inuu
                akhristay Qur’aanka waase kuwa aan wax ogayn. Al-Ancaam (101-105)</p>
            <ol start="106" type="1">
                <li>Raac Nabiyow waxa lagaaga waxyooday xagga Eebbehaa, Ilaahay mooyee
                    Eebbe kalana ma jiro kana jeedso mushrikiinta.</li>
                <li>Hadduu doono Eebbe mayna la wadaajiyeen kaagamana aanaan yeelin
                    ilaaliye wakiilna kama tihid.</li>
                <li>Ha caayina waxay caabudi oo Eebbe kasoo hadhay oo markaas iyana
                    caayaan Eebbe colnimo iyo cilmi-la’aan, saasaan ugu qurxinay ummad kasto
                    camalkeeda xagga Eebbe un bayna noqoshadoodu tahay, wuxuuna uga warrami
                    waxay fali jireen.</li>
            </ol>
            <p>Eebbe wuxuu u dardaarmay Rasuulkiisa inuu raaco waxa Eebbe u
                waxyooday, illeen Eebbe mooyee ilaah kale (xaq lagu caabudo) ma jiree,
                iyo inuu isaga jeedsado gaalada, wax walbana awoodda Eebbe un buu ku
                jiraa, Nabiguna ilaaliyaha dadka ma aha. Tan kale waa inaan la caayin
                waxay caabudi oo markaas iyana Eebbe u caayin colnimo iyo jaahilnimo,
                illeen ummad kastaa waxaa loo qurxiyey camalkoodee, waxaana loo celin
                xagga Eebbahood wuxuuuna uga warrami waxay camal-falayeen, waxaa jirtay
                gaaladii Qureysh oy Abii Daalib u tageen oo ku dhaheen, “Hanaloo daayo
                ilaahyadannada, anaguna aan u daynno Ilaahiisa, haddii kale waxaan
                caayaynaa Ilaahay.” Markaasay soo degtay aayaddu, taasina waxay ku tusin
                in si miyir iyo cay-la’aan Eebbe loogu yeedho dadka, ee canaan, cay iyo
                hadal adag wax tarayn. Al-Ancaam (106-108)</p>
            <ol start="109" type="1">
                <li>Waxay ku dhaarteen gaaladii dhaar adag, hadday soo gaadho aayadi
                    inay rumaynayaan, waxaad dhahdaa, “Aayaadku waxay jiraan Eebbe agtiisa,”
                    miyeyse ogyihiin hadday aayaddu soo gaadho inayna rumaynayn.</li>
                <li>Waxaannu gaddin quluubtooda iyo araggooda sidayna u rumayn, markii
                    horaba waxaana ku daynaynaa iyagoo ku wareersan xad-gudubkooda.</li>
                <li>Haddaan kusoo dejinno malaa‘ig oo dadkii dhintay la hadlo oon wax
                    kasta hortooda kusoo kulminno, mayna rumeeyeen in Eebbe doono mooyee,
                    hase yeeshee badankood waa jaahiliin.</li>
            </ol>
            <p>Gaaladu wanaagga kuma toosaan, waxayna ku degdegaan dhaarta Eebbe,
                waxaana jirtay in gaaladii Makkaad ku dhaaran jireen in haddii Eebbe
                mucjisad soo dejiyo ay rumayn, Eebbaase awooddaas leh, hadday soo
                gaadhana ma rumaynayaan, markay Xaqa diideen yuuna Eebbe sii iilay
                qalbigooda iyo araggooda, si ay xumaanta ugu dhex wareeraan, xataa
                haddii malaa‘ig lagu soo dejiyo, dadkii dhintayna la hadlo, wax walbana
                la hor-keeno ma rumaynayaan Xaqa in Eebbe doono mooyee, badankooduna waa
                jaahiliin. Taasina waxay ku tusin xaqiiqada gaalada iyo siday ugasoo
                hor-jeedaan wanaagga. Ibnu Cabbaas wuxuu yidhi, “Markay gaaladu diideen
                waxa Eebbe soo dejiyey qalbigoodu kuma sugnaanin waxba, wax walbana way
                diideen.” Al-Ancaam (109-111)</p>
            <ol start="112" type="1">
                <li>Saasaan ugu yeellay Nabi kasta col shaydaan insi iyo jinniba leh, oo
                    qaarkood qaarka kale u waxyoon [sheegi] hadal la dhoobdhoobay dhumin
                    darteed, hadduu Eebbe doonana mayna faleen ee iskaga tag iyaga iyo waxay
                    been-abuuran.</li>
                <li>Iyo inay maqasho quluubta kuwaan rumayn Aakhiro, iyo inay ka raalli
                    noqdaan, iyo inay kasbadaan waxay guranayeen.</li>
                <li>Ma Diinta Eebbe waxaan ahayn yaan u dooni xaakim isagoo idiin soo
                    dejiyey Kitaabka oo la caddeeyey? Kuwaan siinnay Kitaabka waxay ogyihiin
                    in Qur’aanka laga soo dejiyey xagga Eebbahaa ee ha noqonin kuwa
                    shakiya.</li>
                <li>Waxay ku taam-noqotay Kalimooyinka Eebbahaa run iyo caddaalad wax
                    baddali Kalimooyinka Eebbana ma jiro, Eebbana waa maqle og.</li>
            </ol>
            <p>Nabi kasta wuxuu lahaa col insi iyo jinniba leh, oo wax isu sheega,
                wuxuuna Eebbe faray Nabiga inuu warka gaalada iskaga fogaado, illeen
                waxay maqashaa quluubta kuwaan rumayn Xaqa waxa xune, Eebbe waxaan ahayn
                ma mudna in xaakin laga yeesho, illeen Isagaa soo dejiyey Kitaabka
                Qur’aanka ah oo cad, Yuhuud iyo Nasaarana waa ogyihiin in xagga Eebbahaa
                looga soo dejiyey, Xaqa in la shakiyana ma habboona, Sharciga Eebbana
                waa dhan yahay isagoo run iyo caddaalad ah, wax baddali karana ma jiro,
                Eebbana waa maqle og. Saas darteed waa in Xaqa lagu toosnaado,
                shaydaanna laga digtoonaado insi iyo jinba. Waxaa sugnaaday in Abuu
                Bakar warsaday Nabiga (naxariis iyo nabadgalyo Eebbe korkiisa ha yeelee)
                in dadku shaydaanno leeyahay oo uu ku yidhi, “Haa.” Al-Ancaam
                (112-115)</p>
            <ol start="116" type="1">
                <li>Haddaad maqashid waxa dhulka ku sugan badankooda waxay kaa dhumin
                    jidka Eebbe, mana raacayaan waxaan malo ahayn waana beenaalayaal.</li>
                <li>Eebbahaa yaa og cidda ka dhumi jidkiisa, isagaana og cidda
                    hanuunsan.</li>
                <li>Ee cuna waxa magaca Eebbe lagu xusay haddaad aayaadkiisa
                    rumaynaysaan.</li>
                <li>Maxaad la cuni waydeen waxa magaca Eebbe lagu xusi, isagoo laydiin
                    caddeeyey waxa laydinka reebay inaad dhibban tihiin mooyee? Wax badan
                    waxay ku dhumin [dadka] hawadooda cilmi-darro, Eebbahaana waa ogyahay
                    kuwa xad-gudba.</li>
            </ol>
            <p>Dadka badankiisu waxay dhumiyaan dadka, waxaan malo iyo been ahayna
                ma raacaan, Eebbana waa ogyahay cidda dhuntay iyo tan hanuunsan. Tan
                kale wuxuu Eebbe u banneeyey dadka rumeeyey inay cunaan waxa magaca
                Eebbe lagu xusay, illeen Eebbaa caddeeyey waxa la reebay haddaan
                dhibaato jirin, dadka badankiisuna wax bay dhumiyaan cilmi-darro,
                Eebbana isagaa og cidda hanuunsan. Aayaduhuna waxay muujin in laga
                digtoonaado xumaan-farayaasha, xalaashana la cuno, xaaraantana laga
                dheeraado. Al-Ancaam (116-119)</p>
            <ol start="120" type="1">
                <li>Ka taga dambiga muuqda iyo kan qarsoonba, kuwa kasbada dambigana
                    waxaa laga abaal-marin waxay kasbanayeen.</li>
                <li>Ha cunina waxaan lagu xusin magaca Eebbe, illeen waa xumaane,
                    shaydaamaduna wax bay u sheegaan saaxiibkooda inay idinla murmaan,
                    haddaad maqashaanna waxaad noqonaysaan gaalo.</li>
                <li>Cid mayd ahayd oon noolaynay oon u yeellay nuur uu ku dhex socdo
                    dadka ma lamid baa mid mugdi ku sugan oo ka baxayn, saasaana loogu
                    qurxiyey gaalada waxay falayeen.</li>
            </ol>
            <p>Aayadda hore wuxuu Eebbe ku faray in dambiga dhammaantiis laga tago,
                mid muuqda iyo mid qarsoonba, ciddii dambi kasbatana waa laga
                abaal-marin wuxuu kasbaday, dambina waa waxa laabtaada kiciya ood neceb
                tahay in dadku kugu arko, siduu Nabigu yidhi (naxariis iyo nabadgalyo
                Eebbe korkiisa ha yeelee). Aayadda kalana waxay reebi in la cuno waxaan
                magaca Eebbe lagu xusin marka la gawrici, uuna yahay jidka fiican oo
                laga baxo, illeen Shaydaanka yaa wax u sheega saaxiibbadiis si ay ugula
                murmaan Muslimiinta, ciddii warkaas maqashana oo raacda waa mid
                gaalowday. Yuhuud baa Nabiga ku tidhi, “Ma waxaan cunaynaa waxaan dillay
                oynaan cunayn waxa Eebbe dilay?” Markaasay soo degtay aayaddu. Tan kale
                waa tusaale Eebbe u yeelay cidda hanuunsan iyo cidda dhunsan oo shabaha
                mayd iyo noole, illeen midina nuur buu ku socdaa midina mugdi buu ku
                sugan yahay uusan ka baxayn, gaalana waxaa loo qurxiyey waxa xun oy
                falayaan, aayaduhuna waxay muujin in xumaanta laga tago, xalaashana la
                cuno, Shaydaankana laga digtoonaado, jidka fiicanna la qaado. Al-Ancaam
                (120-122)</p>
            <ol start="123" type="1">
                <li>Saasaan ugu yeellay magaalo kasto dambiilayaal waawayn, inay wax ku
                    dhagraan dhexdeeda, waxaan naftooda ahayna ma dhagrayaan mase oga.</li>
                <li>Markay soo gaadho aayad waxay dhahaan, “Rumayn maynno inta nalooga
                    keeno wixii la siiyey Rasuulladii Eebbe.” Ilaahay baana og meeshuu yeeli
                    Rasuulnimada, waxaana ku dhici kuwii dambaabay dulli Eebbe agtiisa ah
                    iyo cadaab daran waxay dhagrayeen darteed.</li>
                <li>Cidduu Eebbe hanuuniyo wuxuu u waasiciyaa laabtiisa Islaamka, cidduu
                    doono inuu dhumiyana wuxuu ka yeelaa laabtiisa cidhiidhi [dhib] ah sidii
                    isagoo kori samada saasuuna u yeelay Eebbe xumaanta korka kuwaan
                    rumaynin Xaqa.</li>
            </ol>
            <p>Meel kasta waxaa jooga dad xun oo fasaad ka shaqeeya, dhagarna
                maleega, Xaqana beeniya iyagoo codsan in la tusiyo mucjisooyin lamid ah
                kuwii hore, awoodda iyo tasarrufkase Eebbaa iska leh, waxaana ku dhici
                dambiilayaasha dulli iyo cadaab daran dhagartooda darteed, Eebbana
                isagaa og cidduu dooran iyo cidduu u waxyoon. Cidduu Eebbe hanuun la
                doono laabtiisuu u waasiciyaa Xaqa, ciddii kalana laabteeduu cidhiidhi
                ka yeelaa sidii ruux samada u koraya, xumaanna waxay ku dhan tahay
                kuwaan rumaynin Xaqa. Nabigana (naxariis iyo nabadgalyo Eebbe korkiisa
                ha yeelee) waxaa la warsaday laabta la waasiciyey, wuxuuna yidhi, “Waa
                nuur Eebbe ku tuuro qalbiga ruuxa,” markaasay dheheen, “Maxaa lagu
                garan?” Markaasuu yidhi, “Aakhiro oo loo darbado, adduunyadoon lagu
                khaldamin, iyo darbasho geeri ka hor.” Al-Ancaam (123-125)</p>
            <ol start="126" type="1">
                <li>Wakaas jidkii Eebbahaa oo toosan aayaadkana waxaan u caddaynay
                    ciddii wax xusuusan.</li>
                <li>Waxayna mudan yihiin guri nabadgalyo oo Eebbahood agtiisa ah
                    isagaana gargaarahooda ah waxay camal-falayeen dartiis.</li>
                <li>Xusuuso maalintuu Eebbe kulmin dhammaantood [kuna dhihi], “Kulanka
                    jinniyow waad badsateen [baadiyeynta] insiga,” waxayna dheheen
                    saaxiibbadood oo insiga ah, “Eebbahannow qaarkanno qaar buu ku
                    shaqaystay waxaana gaadhnay ajashaad [muddadaad] noo samaysay,” wuxuuna
                    ku yidhi, “Naar baa hoyaadkiinna ah idinkoo ku waari dhexdeeda wuxuu
                    Eebbe doono mooyee, Eebbahaana waa falsame oge ah.”</li>
                <li>Saasaana ugu dirraa daalimiinta qaarkood qaarka kale waxay
                    kasbanayeen darteed.</li>
            </ol>
            <p>Markuu Eebbe sheegay jidka kuwa dhumay yuu raaciyey Jidka Toosan ee
                xaqa ah, waana u cad yahay ciddii waantoobi, waxaana kuwaas u sugnaaday
                guri nabadgalyo oo Jannada ah, illeen xumaan iyo balaayoo dhan yey ka
                nabadgashaye, Eebbaana gargaare u ah camalkooda dartiis. Markaasuu Eebbe
                sheegay soo-kulmin insi iyo jinniba oy markaas sheegi in midkood kan
                kale ku intifaacay intay ka gaadhaan muddaduu Eebbe u qabtay, taasoo ah
                in insigu magan-gali jiray jinniga, wuxuuse Eebbe ku xukumay Naar ay ku
                waari, wuxuu Eebbe doono mooyee, waxaana caadi ah in daalimiinta
                qaarkood qaar lagu diro oo taladiisa uu gacanta ku dhigo, taasina waxay
                ku tusin in gaaladu sokeeye isu yihiin, siduu yidhi Qataade, “Mu‘minku
                waa sokeeyaha mu‘minka meel kastooy joogaan, gaaladuna waa sokeeyaha
                gaalka meel kastooy joogaan.” Al-Ancaam (126-129)</p>
            <ol start="130" type="1">
                <li>Jinni iyo insiyow, miyuuna idiin imaanin Rasuullo idin kamid ah oo
                    idiinka warrama aayaadkayga idiinkana diga la-kulanka maalintan? Waxayna
                    dheheen, “Waan ku marag-furray naftannada,” waxaana dhagartay nolosha
                    dhaw, waxayna ku marag-fureen naftooda inay gaalo ahaayeen.</li>
                <li>Arrintaasna waa inaan Eebbahaa halaagin magaalo dulmi dartiis iyadoo
                    dadkeedu halmaansan yihiin [aan loo digin].</li>
                <li>Cid kasta darajooyin yey leedahay oo waxay camal-fashay ah
                    Eebbahaana ma aha mid halmaansan waxay camal-faleen.</li>
                <li>Eebbahaana waa hodan naxariis badan, hadduu doono wuu idin baabi‘in
                    idinkuna beddeli gadaashiin cidduu doono siduu idiinka abuuray faracii
                    qawm kale.</li>
                <li>Waxa laydiin yaboohi wuu imaan, Eebbana ma daalisaan.</li>
                <li>Waxaad dhahdaa, “Qawmkayow, ku camal-fala sidiinnaas, anna waan
                    camal-faliye, waxaadna ogaan doontaan cidday cidhib dambe u ahaatee,
                    mana liibaano daalime.”</li>
            </ol>
            <p>Aayadahanna wuxuu Eebbe ku sheegey in Qiyaamada la warsan gaalada
                insi iyo jinniba inuu u yimid Rasuul u diga iyo in kale, waxay isku
                marag-fureen inay u timid, waxaase khayaantay adduunyadii, waxayna isku
                marag fureen inay gaalo ahaayeen, Eebbana ma halaago dad uusan u soo
                dirin hanuuniye, cid walbana waxay mudan darajo waxay kasbatay, Eebbana
                ma halmaamo waxay fali dadku. Eebbana waa hodan naxariista, cidduu
                doonana wuu halaagi oo mid kale ku baddali, wax Eebbe daalinna ma jiro,
                cid walbana ha fasho waxay rabto, daalimna ma liibaano. Al-Ancaam
                (130-135)</p>
            <ol start="136" type="1">
                <li>Waxay uga yeeleen Eebbe wuxuu abuuray oo beero iyo xoola ah qayb,
                    waxayna dheheen, “Kan Eebbaa iska leh,” sheegashadooda, “Kanna waxaa
                    iska leh shurukadannada [sanamyada],” waxa sanamyadu ma gaadho Eebbe,
                    waxa Eebbana wuxuu gaadhaa sanamyadooda, waxaa xun waxay xukumeen.</li>
                <li>Saasayna ugu qurxiyeen in badan oo gaalada ah dilidda carruurtooda
                    shurakadoodu [shayaadiintu] inay halaagaan kana khaldaan diintooda,
                    hadduu Eebbe doonana mayna faleen ee isaga-tag iyaga iyo waxay
                    been-abuuran.</li>
                <li>Waxay dheheen, “Tan waa nicmooleey iyo beer reeban oosan ka
                    quudanayn ciddaan doonno mooyee,” sheegashadooda, iyo nicmoolay la
                    xarrimay dhabarkeeda [in la rarto] iyo nicmoolay aan magaca Eebbe lagu
                    xusayn ku been-abuurasho darteed, wuxuu ka abaal-marin Eebbe waxay
                    been-abuuranayeen.</li>
            </ol>
            <p>Aayadahanna waa canaan iyo guulid gaaladii qaybisay xoolaha iyo
                beeraha oo qaarna Eebbe ku sheegay qaarna sanamyada, hadduu waxa sanamku
                ku darmado kan kalana ay soo celinayaan, hadduu kay Eebbe ku sheegeen ku
                darmadana daayaan, waana xaal guud ahaan u xun, waxaa kalooy sanamyadu u
                qurxiyeen gaalada dilidda carruurtooda, iyagoo xoolana qaar ka reebay
                inuusan hilibkooda cunayn cidayna doonin, qaarna ay sii-daayeen, qaarna
                aan lagu gowracayn magaca Eebbe, waxaasuna waa wax Eebbe ka abaal-marin
                oo been ah, ku tusinna caqli-xumada gaalada iyo garasha-darridooda.
                Al-Ancaam (136-138)</p>
            <ol start="139" type="1">
                <li>Waxay dheheen gaaladii, “Waxa ku jira uurka nicmoolaydan waxay gaar
                    u tahay raggannaga waxayna ka reebban tahay haweenkannaga, hadday bakhti
                    tahayna way wadaagi.” Wuxuu ka abaal-marin Eebbe tilmaantooda, illeen
                    waa falsame oge.</li>
                <li>Waxaa dhab u khasaaray kuwa dilay carruurtooda caqli-xumo darteed
                    iyo cilmi-la‘aan oo reebay wixii Eebbe ku arzuqay been-abuurasho Eebbe
                    darteed, way dhumeen mana hanuunsana.</li>
                <li>Eebbe waa kan soo bixiyey beero la dhisay iyo kuwaan dhisnayn, iyo
                    timir, iyo tallad kala duwan yahay cuniddiisu, iyo zaytuun, iyo rummaan
                    isu-eg iyo qaar aan isu-ekeyn, ka cuna midhihiisa [zakada] maalinta la
                    goyn, hana xad-gudbina Eebbe ma jecla kuwa xad-gudbee.</li>
                <li>Nicmoolayda waxaa kamid ah mid la rarto, iyo mid kuwa yaryar ah, ka
                    cuna waxa Eebbe idinku arzaaqay hana raacina tallaabooyinka Shaydaanka
                    illeen waa colkiinna oo cade.</li>
            </ol>
            <p>Ibnu Cabbaas wuxuu yidhi, “Caanaha waxay u diidi jireen gabdhaha
                waxayna siin jireen wiilasha, hadduu neefka dhaddiga ah lab dhalo way
                gawrici jireen, waxayna siin jireen ragga, hadduu dhaddig yahayna way
                dayn jireen, hadduu bakhti yahayna way wadaagi jireen, markaasuu Eebbe
                ka reebay arrintaas.” Waxaa kale oo uu yidhi, “Haddaad dooni inaad
                ogaato jaahilnimadii Carab akhri waxa ka sarreeya boqol iyo soddan
                suuradda Ancaam.” Aayadaha kalana wuxuu Eebbe ku sheegay nicmooyinka iyo
                khayraadka dhulka kasoo baxa, wuxuuna faray in laga bixiyo xaqiisa, oon
                laguna xad-gudbin, xoolahan waxaa kamid ah kuwo la rarto iyo kuwo
                yaryar, waana in nicmada Eebbe si fiican loo cunaa oon lana raacin
                waddooyinka Shaydaanka illeen waa colka dadkee, mana habboona in nicmada
                Eebbe lagu kibro ama lagu xad-gudbo. Al-Ancaam (139- 142)</p>
            <ol start="143" type="1">
                <li>Waa siddeed nooc, labo ido ah iyo labo riyo ah [lab iyo dhaddig], ma
                    labada lab yuu reebay Eebbe mise labada dhaddig mise waxa uurka kuwa
                    dhaddig ku jira? Noo warrama cilmi haddaad run sheegaysaan.</li>
                <li>Geelana labo kamida lo‘dana labo, dheh “Ma labada lab yuu Eebbe
                    reebay mise kuwa dhaddig mise waxa uurka kuwa dhaddig ku jira, mise
                    marag baad ka ahaydeen markuu idin faray Eebbe sidaas, yaase ka dulmi
                    badan cid ku abuuratay Eebbe, inuu dhumiyo dadka cilmi-darro? Eebbana ma
                    hanuuniyo qawm daalimiin ah.”</li>
                <li>Waxaad dhahdaa, “Kama helayo waxa lay waxyooday wax ka reebban cidda
                    cuni oon ahayn bakhti, dhiig butaaci, hilib doofaar, illeen waa nijaase
                    iyo wax xun oo lagu gawracay magaca Eebbe waxaan ahayn, ruuxii baahda
                    dulmi iyo xad-gudub la’aan, Eebbahaa wuu u dambi-dhaafi una naxariisan
                    [hadduu baahidaa u cuno].</li>
            </ol>
            <p>Aayadaha hore waxay caddayn jaahilnimadii Carbeed Islaamka ka hor,
                markay xaaraan yeeleen xoolaha qaarkood, waxaasi waa beentooda ay dooni
                inay dadka ku dhumiyaan, Eebbana ma toosiyo daalimiinta, waxaana jiray
                nin la dhihi jiray Camar binu Luxyi oo dadka u horseeday waxyaalahaas,
                dhabtuna waa in xaaraantu tahay bakhtiga, dhiig butaaci, hilibka
                doofaarka, illeen waa nijaase, iyo wax xun oo lagu gowracay waxaan
                magaca Eebbe ahayn, waxay Diintu u reebtay waxaasna waa xikmad wayn, oo
                qaarna muuqdo qaarna qarsoon yahay, waxyaalo kalana waa jiraan.
                Al-Ancaam (143-145)</p>
            <ol start="146" type="1">
                <li>Kuwa Yuhuudda ah waxaan ka reebnay wax kastoo ciddi leh, lo‘da iyo
                    adhigana waxaan ka reebnay baruurtooda, waxay dhabarka ku qaadaan
                    [baruurta dhabarka] mooyee, ama uur-ku-jirta, ama wixii ku dheehan laf,
                    saasaana ku abaal-marinnay dulmigooda dartiis, run baana
                    sheegaynaa.</li>
                <li>Hadday ku beeniyaan waxaad dhahdaa. “Eebbihiin waa naxariis-badane
                    lagamana celiyo ciqaabtiisa qawmka dambiilayaasha ah.”</li>
            </ol>
            <p>Yuhuud way kibirtay, markaasaa Eebbe ku ciqaabay inuu ka xarrimay
                hilibka waxa ciddida leh, sida geela, gorayada iyo wixii lamid ah, sidoo
                kale waxaa laga xarrimay baruurta lo‘da iyo adhiga, waxa dhabarka kaga
                yaalla, ama uur-ku-jirta ku sugan ama laf ku dheehan mooyee. Saasaana
                loo ciqaabaa ciddii kibirta, Eebbana waa runle, haddday Yuhuud iyo
                gaaladuna beeniyaan Nabiga, Eebbe waa naxariis-badane ciddii tawbad
                keenta, ciqaabtiisana wax ka celin dambiilayaasha ma jiro, Yuhuudduna
                wataas khayaamada iyo xumaanta la joogtay. Nabiga (naxariis iyo
                nabadgalyo Eebbe korkiisa ha yeelee) wuxuu yidhi: Eebbe ha naclado
                Yuhuud wuxuu ka reebay baruurta, markaasay gadeen oo cuneen lacagtii
                (wixii laga reebay lacagtiisa).” Al-Ancaam (146-147)</p>
            <ol start="148" type="1">
                <li>Waxay odhan kuwii gaaloobay, “Hadduu Eebbe doono maanaan gaalowneen
                    anaga iyo aabbayowganno, waxna maanaan xarrimneen,” saasayna u beeniyeen
                    kuwii ka horreeyey intay ka dhadhamiyaan ciqaabtannada, waxaad dhahdaa,
                    “Agtiinna cilmi ma yahay aad noo soo bixisaan [muujisaan]? Waxaan malo
                    ahayn ma raacaysaan waxaadna uun tihiin beenaalayaal.”</li>
                <li>Waxaad dhahdaa “Eebbaa iska leh xujada wayn, hadduu doonana wuu idin
                    hanuunin dhammaan.”</li>
                <li>Waxaad dhahdaa, “Keena markhaatigiinna idiin marag-furi in Eebbe
                    reebay kan [aad reebteen],” hadday marag-furaan ha marag-furina
                    la-jirkooda, hana raacina hawada kuwa beeniyey aayaadkannaga, kuwaan
                    rumaynin Aakhiro iyaguna Eebbahood wax bay la simaan.</li>
            </ol>
            <p>Aayadahan waxay caddayn muran iyo waxyaalo ay u xujaysan waxa xun oy
                fali, iyagoo sheegi in Eebbe arko oo raalli ka yahay, waana xujooyin ay
                sheegsheegi oon qiimo lahayn, waana male iyo been raac, Eebbaase iska
                leh xujada iyo xikmada dhabta ah cidduu doonana hanuunin, wax marag ah
                oy u hayaan xaalkaasna ma jiro, waana in laga digtoonaado hawada kuwa
                beeniyey aayaadka Eebbe, kuwaan Aakhiro rumaynna waxay Eebbe la simi
                waxyaalo kale, cidna xaq uma leh inay sheegato in xumaantiisa Eebbe ka
                raalli yahay, maxaa yeelay Eebbe caqli buu siiyey, jidkana wuu u
                caddeeyey, saas darteed waa in wanaagga la raaco xumaantana laga leexdo
                oon sababo loo daydayan, ma jirto sabab loo cuskan arrintaas, ee waa uun
                xumaan iyo shaydaan. Al-Ancaam (148-150)</p>
            <ol start="151" type="1">
                <li>Waxaad dhahdaa, “Kaalaya aan idiin akhriyo waxa Eebbe idinka
                    reebaye, waa inaydaan wax la wadaajin, labada waalidna waa inaad u
                    samo-fashaan [oydaan caasiyin] oydaan laynna carruurtiinna saboolnimo
                    [baahi] Annagaa idinka iyo iyagaba arzaaqi, hana u dhawaanina xumaanta
                    teeda muuqata iyo teeda qarsoonba, hana dilina naftii Eebbe reebay in
                    xaq-darro lagu dilo, saasuuna Eebbe idin fari inaad wax kastaan.”</li>
                <li>“Hana u dhawaanina xoolaha agoonta si fiican mooyee intay ka
                    gaadhaan xooggooda, dhammaystirana miisidda iyo miisaanka, si caddaalad
                    ah, laguma kallifo nafi waxayna karin haddaad hadlaysaanna caddaalad
                    fala qaraababa ha ahaadee, oofiyana ballanka Eebbe, sidaasaana Eebbe
                    idin faray inaad waantowdaan.</li>
                <li>Kaasina waa Jidkayga Toosan ee raaca, hana raacina wadiiqadaha oo
                    idin la kala tago [idinka leexiyo jidka Eebbe] saasaana Eebbe idin faray
                    inaad dhawrsataan.</li>
            </ol>
            <p>Ibnu Mascuud wuxuu yidhi, “Ciddii dooni inuu arko dardaarankii
                Rasuulkii Eebbe (naxariis iyo nabadgalyo Eebbe korkiisa ha yeelee) ee
                korkiisa shabadiisu ku taallay ha akhriyo aayadahan.” Ibnu Cabbaasna
                wuxuu yidhi, “Suuradda Ancaam waxaa ku sugan aayado sugan oo Qur’aanka
                hooy u ah,” wuxuuna akhriyey aayadahan. Waxayna ka digi aayaduhu
                gaalnimo, waalidka oo la xumeeyo, carruurtoo baahi darteed la laayo,
                xumaanta oo loo dhawaado wax muuqda iyo wax qarsoon, naf xaq-darra loo
                dilo, xoolaha agoonta oo loogu dhawaado xumaan isagoon qaan-gaadhin,
                miisidda iyo miisaanka oo la nusqaamiyo, caddaalad-xumo, ballanka Eebbe
                oon la oofin, jidka Shaydaanka oo la raaco. Waana aayado la-yaab leh oo
                kulmiyey dardaaran wayn kana digtay xumaan badan, jidka Eebbe ee
                toosanna waa jidka Xaqa ah ee Qur’aanku fari, Nabiguna (naxariis iyo
                nabadgalyo Eebbe korkiisa ha yeelee) wuu tusiyey taasoo caddayn in jidka
                Xaqa ah mid kaliya yahay, waddooyin badan oo Shaydaan ugu yeedhina
                jiraan, oy waajib tahay in laga digtoonaado. Al-Ancaam (151-153)</p>
            <ol start="154" type="1">
                <li>Waxaana siinnay [Nabi] Muuse Kitaabkii [Tawreed] annagoo
                    dhammaystiri waxa wanaagsan, wax walbana caddayn, isagoo hanuun iyo
                    naxariis ah, inay la-kulanka Eebbahood rumeeyaan.</li>
                <li>Kanna [Qur’aanku] waa kitaab aan soo dejinnay oo barakaysan, ee
                    raaca dhawrsadana in laydiin naxariisto.</li>
                <li>Oydaan dhihin, “Waxaa uun Kitaab lagusoo dejiyey labadii qolo ee
                    naga horreeyey, annaguna ma naqaanno cilmigoodii.”</li>
                <li>Ama aydaan dhihin, “Haddii nalagu soo dejiyo Kitaab waxaan ahaan
                    lahayn kuwo ka hanuunsan iyaga,” waxaa idiinka yimid xujo [cad] xagga
                    Eebbihiin, iyo hanuun, iyo naxariis, cid ka dulmi badanna ma jirto mid
                    beenisay aayaadka Eebbe oo ka jeedsatay, waxaannu ku abaal-marin kuwa ka
                    jeedsada aayaadkannaga cadaab xun jeedsigooda dartiis.</li>
            </ol>
            <p>Halkan Eebbe wuxuu ku sheegay ammaanta Tawreed iyo Kitaabka Qur’aanka
                ah ee barakaysan, oy waajib tahay in la raaco, lana dhawrsado si
                naxariista Eebbe loo muto, aayadaha kalana waxay caddayn in Qur’aanka
                lasoo dejiyey si aan loo calaacalin, oon loo dhihin, “Kuwii naga
                horreeyey waxaa la siiyey Kitaab annagana wax ma naqaanno,” ama ayna u
                dhihin, “Haddii Kitaab nalagu soo dejiyo annagaa ka hanuunsanaan
                lahayn,” markaasuu Eebbe u sheegay in xujo iyo hanuun Eebbe u yimid iyo
                naxariis cid ka dulmi badanna uusan jirin ruux beeniyey aayaadka Eebbe
                oo ka jeedsaday, waxaana lagu abaal marin kuwaas cadaab xun, jeedsigooda
                dartiis. Aayaduhuna waxay caddayn inaan cidna xujo u haysan beeninta
                Xaqa illeen Kitaab Xaq ah oo wax walba caddeeyey yaa Eebbe u soo
                dejiyeye, kaasoo mudan in la raaco oo lagu dhaqmo, looguna yeedho
                wanaaggiisa. Al-Ancaam (154-157)</p>
            <ol start="158" type="1">
                <li>Ma waxay sugayaan inay Eebbe iyo malaa‘igta la kulmaan ama u
                    yimaadaan aayadaha Eebbahaa qaarkood? Maalintay u imaan aayadaha
                    Eebbahaa qaarkood wax uma tarto naf rumayn iyadoon horay u rumayn ama
                    aan ku kasban iimankeeda khayr, waxaad dhahdaa, “Suga annaguna waanu
                    sugaynaa.”</li>
                <li>Kuwa ku kala-tagay diintooda oo noqday kooxo, kamid ma tahid,
                    amarkoodana Eebbe un baa iska leh markaasuu uga warrami waxay
                    falayeen.</li>
                <li>Ciddii la timaadda wanaag wuxuu mudan toban lamid ah, ciddii la
                    timaadda xumaanna waxaa laga abaal-mariyaa mid lamid ah lamana
                    dulmiyo.</li>
            </ol>
            <p>Halkan wuxuu Eebbe ugu goodiyi gaalada Xaqa beenisay maalintay la
                kulmaan Eebbe iyo malaa‘igtiisana wax rumayna oo laga aqbali ma jirto,
                haddaan horay Xaqa loo rumeyn, ama khayr horay loo kasban, ha sugeen
                gaaladu Muslimiintuna way sugiye, kuwa ku kala-tagay diintana Nabiga
                (naxariis iyo nabadgalyo Eebbe korkiisa ha yeelee) waxba kama dhexeeyo,
                amarkoodana Eebbaa iska leh, aayadduna waxay ka digi ku kala-tagga
                Diinta iyo is-khilaafka mar hadduu Xaqu cad yahay mid kaliyana yahay,
                waana ka Nabiga lagu khatimay Nabiyadii horana haysteen. Nabiguna
                (naxariis iyo nabadgalyo Eebbe korkiisa ha yeelee) wuxuu yidhi, “Haddaan
                Nabiyada nahay Diintannadu waa mid kaliye.” Kala-tag, is-khilaaf, iyo
                kooxo kooxana ma oggola Diinta Islaamku, Eebbe waa kali dadkuna waa
                addoomadiisa Xaquna waa mid markaas maxaa loo kala tegi? Tan kale ciddii
                wanaag fasha waa loo toban-laabi, xumaantuna waa hal kaliya, cid la
                dulminna ma jirto, taasina waa naxariista Eebbe iyo fadligiisa uu u
                naxariisan addoomadiisa illeen waa naxariistee. Al-Ancaam (158-160)</p>
            <ol start="161" type="1">
                <li>Waxaad dhahdaa, “Wuxuu igu hanuuniyey Eebbahay Jid Toosan Diin sugan
                    oo Diintii [Nabi] Ibraahiim isagoo toosan oon gaalada kamid ahayn.”</li>
                <li>Waxaad dhahdaa, “Salaaddayda, waxaan gawrici, noloshayda iyo
                    geeridaydaba Eebbaa iska leh, Eebbaha caalamka ah.”</li>
                <li>“Wax la wadaagana ma jiro, saasaana lay faray anigaana ugu horreeya
                    Muslimiinta [ummaddan].”</li>
                <li>Waxaad dhahdaa, “Ma wax Ilaah kasoo hadhay yaan Eebbe ka dooni
                    [dhigan] isagoo Ilaahay wax walba Eebbe u ah, naf kastana waxay kasbato
                    waa uun korkeeda, nafna dambi naf kale ma qaaddo, xagga Eebbihiin un
                    baana laydiin celin, wuxuuna idiinka warrami waxaad isku
                    diiddanaydeen.</li>
                <li>Eebbana waa kan idinka yeelay kuwo dhulka u hadhay, qaarkiinna qaar
                    ka sara-mariyey darajooyin, inuu idinku imtixaamo wuxuu idin siiyay,
                    Eebbana waa degdegtaa ciqaabtiisu waana dambi-dhaafe naxariista.</li>
            </ol>
            <p>Halkanna wuxuu Eebbe faray Nabiga (naxariis iyo nabadgalyo Eebbe
                korkiisa ha yeelee) inuu sheego inuu ku toosan yahay Diin fiican oon
                qallooc lahayn, oo ah Diintii Nabi Ibraahiimkii toosnaa, iyo salaadda
                camalka iyo gawraca, noloshooda iyo geeridoodaba Eebbe iska leeyahay ee
                wax la wadaagaa uusan jirin, Nabiguna waa imaamka ummaddan iyo
                mu‘miniinta oo dhan, waxaan Eebbe ahaynna Eebbe lagama dhigto illeen
                Isagaa wax walba Eebbe u ahe. Naf walbana waxay kasbatay iyadaa ka
                mas’uul ah, nafna naf kale dambigeeda ma qaaddo, dhammaanna Eebbaa loo
                noqon, caddaynna wixii laysku diiddanaa, waana kan inaga yeelay kuwa
                camira dhulka oo ku noolaada, kalana duway dadka oo ka yeelay mid cilmi
                leh, mid jaahil ah, mid xoola leh, mid sabool ah, mid Eebbe ka yaabi,
                mid kale iyo wax la mida, imtixaan dartiis. Eebbana waa degdegtaa
                ciqaabtiisu waana dambi-dhaafe naxariista. Suuradduna waxay ku
                dhammaatay cabsi-galin iyo rajo-galin oo ah sida Qur’aanka ku badan, si
                aan laysu illoobin, ama looga quusanin naxariista Eebbe. Al-Ancaam
                (161-165)</p>
            <h2 id="suurat-al-acraaf">Suurat al-Acraaf</h2>
            <p>Magaca Eebbe yaan ku billaabaynaa ee naxariis guild iyo mid gaaraba
                naxariista.</p>
            <ol type="1">
                <li>Alif. Laam. Miim. Saad. [Waxay ku tusin mucjisada Qur’aanka.]</li>
                <li>Kani waa Kitaab aannu kuu soo dejinnay ee yeyna laabtaada dhibi
                    [cidhiidh] ahaan inaad ugu digto, waana waanada mu‘miniinta.</li>
                <li>Raaca waxa laydiinka soo dejiyey xagga Eebbe, hana raacina wax kasoo
                    hadhay oo awliyo ah [gargaara ah] yaraana intaad waantoobaysaan.</li>
                <li>Badanaa intaan magaalo halaagnay oo u timid ciqaabtannadii iyadoo
                    jiifta [habeen] ama qayluushan [maalin].</li>
                <li>Baryadoodu [qayladooduna] markuu u yimid halaaggannagu ma ahayn
                    waxaan ahayn inay dhahaan, “Annagaa daalimiin ahayn.”</li>
                <li>Waana warsanaynaa kuwii loo diray [ummadihii waxay ku jawaabeen]
                    waana warsanaynaa kuwii la diray [Rasuulladii inay gaadhsiiyeen].</li>
                <li>Waana uga warramaynaa ogaansho mana aanaan ka maqnayn.</li>
            </ol>
            <p>Kitaabka Qur’aanka ah waa Kitaab xaq ah oo Nabiga lagu soo dejiyey,
                mana aha inuu cidhiidhi ku galo gaadhsiintiisa, waana waanada
                mu‘miniinta, waana in la raaco Qur’aankan Eebbe soo dejiyey, mana aha in
                la raaco xukun Eebbe xukunkiisa kasoo hadhay, wax waano qaadanna waa yar
                yahay. Imisaa la halaagay magaalo goor habeen ah ama maalin, markaasna
                ku qayliyeen inay daalimiin ahaayeen, Eebbana wuu warsan ummadaha waxay
                ugu jawaabeen Nabiyada, Rasuulladana waxaa la warsan inay gaadhsiiyeen
                Xaqii, Eebbana wax walba waa ogyahay wax ka qarsoonna ma jiro illeen
                Eebbe inagama maqnee, Rasuulkana (naxariis iyo nabadgalyo Eebbe korkiisa
                ha yeelee) wuxuu yidhi, “Dhammaantiin waxaad tihiin ilaaliye
                dhammaantiinna waa laydin warsan.” Al-Acraaf (1-7)</p>
            <ol start="8" type="1">
                <li>Miisaanku waa xaq maalintaas [Qiyaamada] cidday cuslaato
                    miisaankiisa [fiican] kuwaasu waa uun kuwa liibaanay.</li>
                <li>Cidduu fududaado miisaankiisuna kuwaasuna waa kuwa khasaariyey
                    naftooda dulmigay ku falayeen aayaadkannaga dartiis.</li>
                <li>Waxaan idin makaninay dhulka waxaana idiinka yeellay meel lagu
                    noolaado, waxaase yar intaad shukriyeysaan.</li>
                <li>Waan idin abuurray [Nabi Aadan] waana idin suuraynay, markaasaan ku
                    nidhi malaa‘igta, “U-sujuuda [Nabi] Aadam [salaan],” wayna sujuudeen,
                    Ibliise ma ahayn kuwa sujuuda.</li>
                <li>Wuxuu yidhi [Eebbe], “Maxaa kaa reebay inaad sujuuddo markaan ku
                    faray?” Wuxuu yidhi, “Anaa ka khayr-roon, waxaad iga abuurtay dab
                    isagana waxaad ka abuurtay dhoobo.”</li>
            </ol>
            <p>Eebbe waa caadil, wuxuuna oogi Qiyaamada miisaan xaq ah, ciddii
                khayrkeedu badnaadana waa liibaantay, tii khayrkeedu yaraadana way
                khasaartay isagaana dulmi falay, markaasuu Eebbe xusuusiyey addoomadiisa
                siduu ugu nicmeeyey, dhulkana ugu sugay una makaniyey, wayse shukri yar
                yihiin, markaasuu haddana xusuusiyey siduu u sharifay aabbahood Nabi
                Aadam, malaa‘igtana u faray inay qaddariso, wayna yeeleen oo faleen
                wuxuu Eebbe faray, Ibliise isagu wuu diiday inuu wayneeyo Nabi Aadam,
                wuuna xasday wuxuuna sheegay inuu isagu ka fiican yahay, illeen dab baa
                laga abuuray, Nabi Aadamna dhoobee, waana qiyaas beena oo xun. Cid
                kastoo nasab, dhalasho, iyo asal si xun ugu faanta oo Xaqa ku diidana
                Ibliis baa bare iyo hoggaamiye u ah, dadkuna waxay ku kala fiican yihiin
                Eebbe ka-yaabid, wanaagga, sharafta iyo akhlaaqda fiican ee wax-tarka ah
                mase aha waxaan ahay hebel. Al-Acraaf (8-12)</p>
            <ol start="13" type="1">
                <li>Wuxuu yidhi [Eebbe], “Ka daga xaggeeda [Jannada] xaq uma lehid inaad
                    isku dhex kibriside, bax waxaad kamid tahay kuwa dullaysane.”</li>
                <li>Wuxuu yidhi, “Ii sug tan iyo maalinta lasoo bixin.”</li>
                <li>Wuxuu yidhi [Eebbe], “Waxaad kamid tahay kuwa la sugi.”</li>
                <li>Wuxuu yidhi, “I baadiyeyntaada darteed waxaan u fadhiisan Jidkaaga
                    Toosan [waan dhumin].”</li>
                <li>“Waxaana kaga iman hortooda, gadaashooda, midigta iyo bidixda mana
                    helaysid badankooda oo shukriyi.”</li>
                <li>Wuxuu yidhi Eebbe, “Ka bax xaggeeda adoo caayan oo la dheereeyey,
                    ciddii ku raacdana waxaa laga buuxin Jahannamo dhammaantiin.”</li>
            </ol>
            <p>Eebbe wuxuu amray Ibliis inuu ka baxo Jannada Eebbe agteeda illeen
                kuma habboona Eebbe agtiisa isku-kibrine, wuxuuna faray inuu baxo isagoo
                dullaysan, wuxuuse Eebbe warsaday in la sugo tan iyo Qiyaamada, wuxuuna
                u ballan-qaaday in la sugi tan iyo maalintaas, wuxuuna ku dhaartay
                Ibliis inuu dhumiyo dadka kana leexiyo Jidka Toosan, dhan walbana uga
                imaan, una qurxin adduunka, wuxuuna Eebbe ugu jawaabay, “Bax adoo ceeb
                leh oo caayan lana fogeeyey, Jahannamana laydinka buuxin adiga iyo inta
                ku raacdaba.” Ibliisna saasuu col ugu yahay dadka ayna waajib tahay in
                laga digtoonaado. Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Shaydaan wuxuu u fadhiistay dadka jidka wuxuuna ka
                reebay Islaamidda, Hijrada, iyo Jahaadka, wayna khilaafeen oo faleen
                khayrkii ciddii saas yeesha oo si kasta u dhimata Jannaday gali.”
                Waxaana wariyey Imaamu Axmed. Al-Acraaf (13-18)</p>
            <ol start="19" type="1">
                <li>“[Nabi] Aadamow dega adiga iyo haweenaydaadu Jannada, kana cuna
                    meeshaad doontaan, hana u dhawaanina geedkan, ood noqotaan
                    daalimiin.”</li>
                <li>Waxaana waswaasiyey Shaydaan, inuu ka muujiyo xaggooda wixii laga
                    asturay oo cawradooda ah, wuxuuna yidhi, “Wuxuu idinka reebay Eebbe
                    geedkan inaydaan noqonin malaa‘ig, ama aydaan waarin.”</li>
                <li>Wuxuuna ugu dhaartay, “Inaan idiin ahay naseex.”</li>
                <li>Wuuna soo dejiyey dhagar darteed, markay dhadhamiyeen geedka waxaa u
                    muuqday xumaantooda waxayna ahaayeen kuwo isku dhadhajiya caleenta
                    Jannada waxaana u yeedhay Eebbahood, “Miyaanan idinka reebin geedkan,
                    oonan idinku odhan Shaydaanku wuxuu idiin yahay col cad?”</li>
                <li>Waxayna dheheen, “Eebbow waxaan dulminay naftannada haddaadan noo
                    dambi-dhaafin oodan noo naxariisanna waxaan ahaanaynaa kuwo
                    khasaaray.”</li>
            </ol>
            <p>Ilaaheen wuxuu ina xusuusin siduu ugu nicmeeyey Aadam iyo Xaawo
                Jannadana u dejiyey una banneeyey inay nicmadeeda cunaan marka laga
                reebo hal geed, waxaase xasday Shaydaan, wuuna khayaamay isagoo u
                dhaartay inuu nasteex u yahay, markay geedkii wax ka cuneenna darajadii
                ka dhacday, cawradiina muuqatay, Eebbana xusuusiyey inuu Shaydaan uga
                digay una caddeeyey inuu col idiin yahay, markaasay calaacaleen oo
                qirteen gafkoodii Eebbana naxariis warsadeen, taasina waxay ku tusin
                tabar-yarida dadka iyo khaldami ogiddiisa, iyo wax badso jacaylka
                inkastoo loo nicmeeyo, iyo colnimada Ibliis iyo khayaamadiisa, iyo in
                laga digtoonaado cid kasta oo nasteex iska dhigi haba dhaartee, illeen
                cid kastoo dhaaratay run ma sheegaysee, iyo in dambigu ceebta muujin,
                kuna kashifi, waase in Eebbe la magan-galo, laguna xidhnaado. Al-Acraaf
                (19-23)</p>
            <ol start="24" type="1">
                <li>Wuxuu yidhi Eebbe, “Ka dega, qaarkiin qaar buu col u yahaye, waxaana
                    dhulka idiinku sugan nagaadi iyo raaxo tan iyo muddo.”</li>
                <li>Wuxuuna yidhi Eebbe, “Dhexdiisaad ku noolaanaysaan dhexdiisaana ku
                    dhimanaysaan xaggiisaana laydin kasoo bixin.”</li>
                <li>Banii Aadamow waxaan idiin soo dejinnay dhar astura xumaantiinna
                    [cawrada] iyo labbis [xarrago] dharka dhawrsashada yaase khayr-roon,
                    kaasina waa aayaadka Eebbe inay dadku wax xusuustaan.</li>
                <li>Banii Aadamow yuusan idin fidnayn Shaydaan siduu ugasoo bixiyey
                    labadiinnii waalid Jannada, isagoo ka siibi dharkoodii inuu tusiyo
                    xumaantooda [cawrada] wuu idin arkaa isaga iyo colkiisu idinkuse ma
                    aragtaan, waxaana uga yeelnay Shaydaanka sokeeya kuwaan rumeynin
                    Xaqa.</li>
            </ol>
            <p>Wuxuu faray Eebbe inay ka baxaan Jannada iyagoo qaarkood qaar col u
                yahay, iyagoo dhulka ku nagaan tan iyo muddo, oy kuna noolaan dhexdiisa
                kuna dhiman lagana soo bixin, markaasuu Eebbe uga warramay dadka wuxuu
                ugu nicmeeyey oo dhar ay isku asturaana iyo mid xarrago, waxaase ka
                khayr-roon dhawrsoonida si ay u xusuustaan, wuxuuna uga digay inuu
                fidmeeyo Shaydaanku siduu waalidkood Aadam iyo Xaawa uga saaray Jannada,
                isagoo ka siibay dharkoodii, waxaana jira inuu Shaydaanku u jeedo dadka
                iyaguse ayan arkayn, Shaydaankuna wuxuu saaxiib la yahay kuwaan rumaynin
                Xaqa. Waxayna aayaduhu caddayn siduu Shaydaan dadka col ugu yahay, iyo
                inay ka digtoonaadaan, iyo inay xusuustaan sida Eebbe u arrad-bixiyey
                uguna soo dejiyey dhar ay isku asturaan, waxaase muuqda in dadka
                qaarkiis jecel yahay is-qaawinta, sida kuwa dharka gaabsaday iyo kuwa
                xidhay dharka khafiifka ah ee aan wax asturayn, taasoo ku tusin inta
                diidday shukriga nicmada Eebbe. Al-Acraaf (24-27)</p>
            <ol start="28" type="1">
                <li>Markay falaan xumaanna waxay dhahaan, “Waxaan ka hellay
                    aabbayaalkanno Eebbaana na faray iyada.” Waxaad dhahdaa, “Eebbe ma faro
                    xumaan. Ma waxaad ku dhahaysaan Eebbe waxaydaan ogayne?”</li>
                <li>Waxaad dhahdaa, “Wuxuu faraa Eebbe caddaaladda iyo inaad u-jeedisaan
                    wajigiinna [xaggiisa] masaajid kasta agtiisa, baryana idinkoo u
                    kali-yeeli Diinta, siduu idinku billaabay yaad kusoo noqonaysaan.”</li>
                <li>Koox wuu hanuuniyey, kooxna waxaa ku sugnaaday korkooda baadi, maxaa
                    yelay waxay ka yeesheen shayaadiinta awliyo, waxayna u malayn inay
                    hanuunsan yihiin.</li>
            </ol>
            <p>Waxaana wax lala yaaba ah in markay gaaladu xumaan falaan sheegaan
                inay aabbayaalkood kasoo gaadheen, Eebbana faray sidaas, Eebbase ma faro
                xumaan, mana habboona in Eebbe lagu been-abuurto. Eebbese wuxuu faraa
                caddaaladda, salaad dar Eebbe ah, waxaana jirta inuu Eebbe dadka u soo
                celin siduu ku billaabay, Eebbe wuxuu hanuuniyaa qaar, qaarna way
                dhumaan, maxaa yeelay Shaydaan yey sokeeye ka yeesheen Eebbe ka-sokow
                iyagoo isu-malayn inay hanuunsan yihiin, mana habboona in cidna xumaanta
                lagu raaco ama aabbo ha ahaado ama cid kale ha ahaatee. Rasuulkuna
                (naxariis iyo nabadgalyo Eebbe korkiisa ha yeelee) wuxuuu yidhi, “Dadow
                waxaa laydiin soo kulmin Eebbe idinkoo kaba la‘, qaawan, oon gudnayn,
                Eebbaa yidhi, ‘Saan ku billownay yaan kusoo celinaynaa.’” Bukhaari iyo
                Muslim. Al-Acraaf (28-30)</p>
            <ol start="31" type="1">
                <li>Banii Aadamow qaata quruxdiinna [dharka] masaajid kasta agtiisa,
                    cuna oo cabbana hana xad-gudbina illeen Eebbe ma jecla kuwa
                    xad-gudbee.</li>
                <li>Waxaadna dhahdaa, “Yaa reebay quruxdii Eebbe usoo bixiyey
                    addoomadiisa, iyo wanaagga rizqiga ah?” Waxaad dhahdaa, “Waxaa iska leh
                    kuwa rumeeyey nolosha adduunyo dhexdeeda, gaarna u tahay maalinta
                    Qiyaame,” saasaana ugu caddaynay aayaadkannaga ciddii wax og.</li>
                <li>Waxaad dhahdaa, “Wuxuu uun xarrimay Eebbahay waxa xun kan muuqda iyo
                    ka qarsoonba, iyo dambiga, iyo xad-gudub xaq-darro iyo inaad la
                    wadaajisaan Eebbe wuxuusan xujo u soo dejinin, iyo inaad ku sheegtaan
                    Eebbe waxaydaan ogayn [xaqnimadiisa].”</li>
            </ol>
            <p>Waa in cawrada la asturo marka la cibaadaysan iyo mar walba, waxna la
                cuno lana cabbo isagoon la xad-gudbayn, illeen Eebbe ma jecla kuwa
                xad-gudbee, cid xarrimi kartana ma jirto quruxda iyo wanaagga rizqiga ah
                ee Eebbe usoo saaray dadka, wanaagga way mudan tahay mu‘miniinta
                adduunka, gaar bayna u tahay Qiyaamada saasuuna Eebbe ugu caddeeyey
                aayaadkiisa ciddii wax kasi, Eebbe wuxuu xarrimaa xumaanta mid muuqata
                iyo mid qarsoonba iyo dambiga, iyo dulmiga xaq-darro iyo in Eebbe lala
                wadaajiyo waxaan xujo lahayn iyo in lagu sheego Eebbe waxaan loo cilmi
                lahayn. Aayaduhuna waxay ku tusin in wanaaggana la falo xumaantana laga
                fogaado. Al-Acraaf (31-33)</p>
            <ol start="34" type="1">
                <li>Ummad kasta waxaa u sugnaaday ajal [muddo] markay timaaddo ajashuna
                    kama dib-maraan saacad kamana hor maraan.</li>
                <li>Banii Aadamow hadday idiin yimaadaan Rasuullo idin kamid ah oo
                    idiinka warrama aayaadkayga ciddiise dhawrsata oo wanaag fasha, cabsi ma
                    saarra mana walbahaaraan.</li>
                <li>Kuwa beeniyey aayaadkannaga oo iska-kibriya xaggeeda kuwaasi waa
                    Naarta ehelkeeda wayna ku waari.</li>
                <li>Yaa ka dulmi badan cid ku abuuratay Eebbe been ama beenisa
                    aayaadkiisa? Kuwaasu waxay heli qaybtoodii loo qoray, markay u timaaddo
                    malaa‘igtannada [mawdka] oo dili waxay ku dhahaan, “Aaway waxaad
                    caabudayseen Eebbe ka-sokow?” Waxay dhahaan, “Way naga dhumeen,” waxayna
                    ku marag-fureen naftooda inay ahaayeen gaalo.</li>
            </ol>
            <p>Eebbe wuxuu u yeelay ummad kasta waqti ayna kana dib-dhacayn kana
                hor-marayn, wuxuuna uga digay khilaafidda Rasuulladiisa, taasoo ah in
                ciddii dhawrsata oo wanaag fasha ayan cabsi iyo murug midna arkayn,
                ciddiise beenisa aayaadka Eebbe oo is-kibrisana ay Naar gali kuna waari,
                cid ka dulmi badanna ma jirto ruux ku been-abuurtay Eebbe ama beeniyey
                aayaadkiisa, wuxuuna la kulmi camalkiisii iyo wixii loo yaboohay, markay
                dhimanna malaa‘igtaa canaanata oo warsata waxay caabudi jireen oo Eebbe
                kasoo hadhay, waxayna qirtaan gaalnimadii iyagoo waxay caabudayeen ka
                maqnaaday, taasna waxay dadka uga digi inay wax Eebbe kasoo hadhay wax
                ka dayaan. Al-Acraaf (34-37)</p>
            <ol start="38" type="1">
                <li>Wuxuu yidhi Eebbe, “La gala Naarta ummado hortiin tegay oo jinni iyo
                    insiba leh,” markastooy ummadu gasho waxay lacnaddaa walaasheed
                    [saaxiibkeed] markay isku haleelaan dhammaantood dhexdeedana waxay ku
                    dhahdaa tan dambe [wax raacda] tan hore [la raaco], “Eebbow kuwanaa na
                    dhumiyey ee u laablaab cadaab,” Eebbe wuxuu odhan, “Mid kasta waa loo
                    laablaabi mase ogidin.”</li>
                <li>Waxay ku odhan tan hore tan dambe, “Wax dheeraada naguma lihidin ee
                    dhadhamiya cadaabka waxaad kasbanayseen darteed.”</li>
                <li>Kuwa beeniyey aayadkannaga oo iska-kibriyey looma furo irridaha
                    samada mana galaan Jannada intuu ka galo riti irbad dulkeed saasaana ku
                    abaal-marinnaa dambiilayaasha.</li>
                <li>Waxay ku mudan Jahannamo gogol korkoodana waxaa ahaan dabool,
                    saasaana ku abaal-marinnaa daalimiinta.</li>
            </ol>
            <p>Eebbe wuxuu ku odhan gaalada maalinta Qiyaame, “La gala Naarta ummado
                idinka horreeyey oo jinni iyo insiba leh, markay Naarta galaanna inay
                is-nacladaan, iyagoo sheegi inay dhumiyeen kuwaasu oyna warsan Eebbe
                inuu u laablaabo cadaabka, dhammaantoodse waa loo laablaabi cadaabka,
                kan wax dhumiyey iyo kan la-dhumiyeyba mase, oga, calaacal iyo qaylana
                wax uma tarto, kuwa beeniyey aayaadka Eebbe oo iska-kibriyeyna cirka
                looma furo Jannana ma galaan inta riti ka galo irbad dulkeed, waana
                abaalka dambiilayaasha, Jahannamaana hoos iyo korba ka jiri taasoo ah
                abaalka daalimiinta. Waxaana kusoo arooray nafta fiican iyo tan xun
                xadiith dheer oo sheegi in tan fiican loo furi samada lana soo dhaweyn,
                tan xunna laga xidhi samada iyadoo suudh xun leh. Eebbaana ka magan
                gallay xumaan. Al-Acraaf (38-41)</p>
            <ol start="42" type="1">
                <li>Kuwa rumeeyey Xaqa oo falay camal fiican, kuma mashaqaynno naf
                    waxayna karin, kuwaasu waa Jannada ehelkeeda wayna ku dhex waari.</li>
                <li>Waxaana ka siibnaa waxa ku jira laabtooda oo xasad ah, waxaana
                    dareeri hoostooda wabiyadii, waxayna dhahaan, “Mahad waxaa mudan Eebbaha
                    nagu hanuuniyey kan [wanaagga] maanaan hanuuneen haddaan Eebbe na
                    hanuunin, waxay la timid Rasuulladii Eebbaheen Xaq,” waxaana loogu
                    dhawaaqay, “Tiinnani waa Jannadii laydin dhaxalsiiyey camalkiinna
                    dartiis.”</li>
            </ol>
            <p>Markuu Eebbe sheegay kuwii xumaa wuxuu raaciyey kuwii liibaanay,
                waana kuwa Xaqa rumeeyey ee camal fiican falay, kuwaasoo ku waari
                Jannada, oo wanaag ku dhan yahay, isagoo laga daahiriyey xumaan iyo
                xasadba, kuna mahadin Eebbahooda hanuuniyey, illeen cid aan Eebbe
                hanuunin ma toosee, waxayna qiri in Rasuulladii Eebbe Xaq la yimaadeen,
                waxaana loogu dhawaaqi inay galaan Jannada iyagoo ku dhaxli camalkoodii
                fiicnaa dartiis. Waxaa xadiith ku sugnaaday in markay mu‘miniintu ka
                nabadgalaan Naarta lagu joojin meel u dhaxaysa Jannada iyo Naarta,
                markaasaa laysu qisaasi waxay isku dulmiyeen adduunkii, markii la
                daahiriyo yaa loo idmi inay galaan Jannada. Wuxuuna Nabigu (naxariis iyo
                nabadgalyo Eebbe korkiisa ha yeelee) ku dhaartay in mid kasta ka garan
                ogyahay gurigiisa Jannada in ka badan kii addunka. Waxaa wariyey
                Bukhaari. Al-Acraaf (42-43)</p>
            <ol start="44" type="1">
                <li>Waxay u dhawaaqaan ehlu-Jannuhu ehlu-Naarka, “Waan hellay wixii
                    Eebbe noo yaboohay si dhab ah ee idinku ma hesheen wuxuu idiin yaboohay
                    Eebbe si dhab ah?” Waxayna dhahaan, “Haa,” waxaana ka dhawaaqa dhexdooda
                    mid dhawaaqa, “Lacnadda Eebbe haku dhacdo daalimiinta.”</li>
                <li>“Ah kuwa ka celiya dadka Jidka Eebbe lana doona qallooca, iyagoo
                    Aakhiro ka gaaloobay.”</li>
                <li>Dhexdoodana waxaa ahaan xijaab acraafkana [meel sare] waxaa ahaan
                    dad ku garan cid kasta calaamaddooda, waxayna u dhawaaqaan ehlu-Jannaha
                    iyagoo ku leh, “Nabadgalyo korkiinna ha ahaato,” mayna galin Jannada
                    wayse damci.</li>
                <li>Markii loo jeediyo wajigooda xagga ehlu-Naarka waxay dhahaaan,
                    “Eebbow hana yeelin la-jirka daalimiinta.”</li>
            </ol>
            <p>Ehlu-Jannuhu wuxuu la hadli ehlu-Naarka iyagoo warsanaya inay heleen
                wixii Eebbe ugu goodiyey ee ciqaab ahaa, iyaguna way heleen wixii wanaag
                ahaa ee Eebbe u yaboohay, waxayna ugu jawaabeen inay heleen, markaasaa
                dhexdooda lagu dhawaaqay lacnadu haku dhacdo daalimiinta dadka ka
                leexiya Jidka Eebbe oo qallooca la rabta, Aakharana ka gaalobay, waxaana
                u dhaxeeya xijaab, acraafkana waxaa ah dad ku garan cid kasta
                calaamaddeeda, waxayna ugu dhawaaqaan ehlu-Jannaha, “Nabadgalyo
                korkiinna ha ahaato,” waana dad aan wali galin Jannada doonahayase,
                haddii loo jeediyo xagga ehlu-Naarkana waxay dhahaan, “Eebbahanow hana
                yeelin la-jirka daalimiinta.” Aayaduhuna waxay caddayn sida loo kala
                bixi maalinta Aakharo, cid walbana ay u heli wuxuu Eebbe ugu yaboohay
                una camal falay, wax isku qasanna uusan u jirin, Eebbana waa kariim
                caadil ah awoodna badan (Eebbaana kariima). Al-Acraaf (44-47)</p>
            <ol start="48" type="1">
                <li>Waxay u dhawaaqayaan dadka acraafku dad ay ku garan calaamaddooda,
                    waxayna ku odhan, “Waxba idiinma tarin badnaantiinnii [kulankiinnii] iyo
                    waxaad isku kibrinayseen.”</li>
                <li>Ma kuwanaa kuwaad ku dhaarateen inaan Eebbe gaadhsiinayn [siinayn]
                    naxariis [waxaana lagu odhan], “Gala Jannada idinkoon cabsi iyo
                    walbahaar midna arkayn.”</li>
                <li>Waxay u dhawaaqi ehlu-Naarku ehlu-Jannaha [iyagoo dhihi] “Noogu soo
                    deeqa biyaha ama waxa Eebbe idinku arzaaqay,” waxayna dhahaan, “Eebbe
                    wuu ka xarrimay labadaas gaalada.”</li>
                <li>Ee ah kuwa ka yeeshay diintooda madadaalo iyo ciyaar, oyna dhagartay
                    nolosha adduunyo, maanta wuu ku dayn Naarta siday u halmaameen
                    la-kulanka maalintan, iyo diiddadooda aayaadkannaga dartiis.</li>
            </ol>
            <p>Waxayna u dhawaaqaan dadka acraafku dad ay ku garan calaamaddooda oy
                kuna dhihi, “Waxba idiinma tarin waxaad kulminayseen iyo waxaad
                kasbanayseen waana kuwaas kuwaad ku dhaaranayseen inuusan Eebbe siinayn
                naxariis,” waxaana lagu odhan, “Gala Jannada idinkoon cabsi iyo murugo
                midna arkayn,” waana dadkii rumeeyey Xaqa, waxaase dhawaaqay
                ehlu-Naarkii (Eebbaan ka magan-galaye) iyagoo ku dhihi ehlu-Jannaha,
                “Biyaha wax naga siiya oo noogu deeqa, iyo waxa Eebbe idinku arzaaqay,”
                waxayna dhahaan, “Eebbaa ka xarrimay gaalada ka yeeshay diintooda
                madadaalo iyo ciyaar, oyna dhagartay nolosha adduunyo, maalinta
                Qiyaamana waxaa lagu dhex dayn Naarta siday u halmaameen la-kulanka
                maalintaas, aayaadkana u diideen.” Al-Acraaf (48-51)</p>
            <ol start="52" type="1">
                <li>Dhab ahaan baannu ugula nimid Kitaab aannu caddaynay annagoo ku
                    cilmi leh, isagoo hanuun iyo naxariis u ah ciddii rumayn.</li>
                <li>Miyey sugi waxaan ahayn wuxuu sheegi Qur’aanku? Maalintuu yimaado
                    wuxuu sheegi Qur’aanku waxay odhan kuwii horay u halmaamay [kuna
                    camal-falin] waxay la timid Rasuulladii Eebbe Xaq, ee ma jiraa shufaco
                    hanoo shafeeceene, ama ma nala celin inaan fallo waxaan ahayn waxaan
                    fali jirray, waxay khasaariyeen naftooda waxaana ka dhumay waxay
                    been-abuuran jireen.</li>
                <li>Eebbihiin waa kan ku abuuray samooyinka iyo dhulka lix maalmood kuna
                    istawooday Carshiga, wuxuuna ku daboolaa habeenka maalinta wuuna doonaa
                    habeenku si degdega qorraxda, dayaxa iyo xiddigahana waxaa loo sakhiray
                    amarka Eebbe, Eebbaana abuuridda iyo amarkaba iska leh, waxaana
                    waynaaday [oo khayr batay] Eebbaha barbaariya caalamka.</li>
            </ol>
            <p>Eebbe wuxuu soo dejiyey Kitaabka Qur’aanka ah oo cad, wanaagna ku
                dhan yahay, gaalase waxay xaqiiqada dhabta ah ogaan markuu u yimaado
                wuxuu sheegi oo xaq ah, waxaana khasaari ciddii iska nacday oon ku
                camal-falin oo iska halmaantay, waxayna ku calaacali inay Rasuulladii
                Eebbe Xaq ula yimaadeen, yaase u shafeeci ama u celin adduunkii si ay
                camal fiican u falaan. Aayadda kale waxay ka warrami awoodda Eebbe iyo
                siduu u abuuray cirka, dhulka, qorraxda, dayaxa, iyo xiddigahaba, uguna
                sugnaaday abuuridda iyo amarkuba, waana Eebaha wayn ee khayrka badan
                caalamkana Eebbe u ah. Aayaddana kama muuqdo wax Eebbe khalqigiisa ku
                dhaweeya, Jidka Xaqa ah ee toosanna waa in la raaco jidkii hore ee
                suubbanaa. Wuxuu yidhi Nucaym binu Xamaad sheekhii Bukhaari, “Ciddii
                Eebbe u ekaysiisa dadka wuu gaaloobay, ciddii diidda wax Eebbe isku
                tilmaamayna wuu gaaloobay, wuxuu Eebbe isku sheegay ama Rasuulkiisu ku
                tilmaamay u ekaysiin ma leh,” waana in Eebbe xumaan laga dheereeyo
                wanaagna lagu tilmaamo. Al- acraaf (52-54)</p>
            <ol start="55" type="1">
                <li>U barya Eebbihiin si khashuuc ah iyo qarsoodi illeen Eebbe ma jecla
                    kuwa xad-gudbee.</li>
                <li>Hana fasaadinina dhulka inta la wanaajiyey kadib, baryana Eebbe
                    cabsi iyo doonidba naxariista Eebbana waxay u dhawdahay kuwa samaha
                    fala.</li>
                <li>Eebbe waa kan u dira dabaysha bishaaro naxariistiisa [roobka]
                    hortiisa markay xambaarto daruur culusna waxaan u kaxaynaa dhul dhintay
                    [abaar] waxaana ku dejinaa [shubnaa] biyaha, waxaana kusoo bixinnaa
                    midho kasta, saasaana usoo bixinnaa wixii dhintay inaad
                    xusuusataan.</li>
                <li>Dhulka fiican wuxuu kusoo baxaa dooggiisu idinka Eebbe, midka xunna
                    waxaan dhib ahayn kumasoo baxo, saasaan ugu caddaynaa aayaadka ciddii ku
                    shukrin Eebbe.</li>
            </ol>
            <p>Eebbe waa in loo baryaa si habboon, dhulka waa in wanaag lagu joogaa
                oon la fasaadin inta Eebbe wanaajiyey kadib, Eebbe waa in lagu xidhnaado
                illeen naxariistiisu waxay u dhawdahay sama-falayaashee, wuxuu Nabigu
                (naxariis iyo nabadgalyo Eebbe korkiisa ha yeelee) ku yidhi asxaabta,
                “Dadyahow u-dhimriya naftiinna idinku uma dhawaaqaysaan Eebbe dhaga-la’
                ama maqane, Eebbahaad baryeysaan waa maqle dhaw. Aayadaha kale waxay ka
                warrami sida Eebbe ugu nicmeeyey addoomadiisa roobna ugu keeno, uguna
                nooleeyo dhul dhintay, uguna soo bixiyo doog iyo barwaaqo si ay calaamo
                ugu noqoto awoodda Eebbe iyo inuu soo nooleyn karo wixii dhintay,
                dadkuna waxay lamid yihiin dhulka oo midna khayr baa ka imaan oo Xaquu
                raaci sida dhul roob wax kasoo saaray, midna waa Xaq-diide sida dhul xun
                oon wax soo dhalinayn, taasina dadkaa loo caddayn inay wax gartaan.
                Al-Acraaf (55-58)</p>
            <ol start="59" type="1">
                <li>Waxaan u dirray [Nabi] Nuux qawmkiisii, wuxuuna ku yidhi, “Qawmkayow
                    caabuda Eebbe idiinma sugna Eebbe kasoo hadhaye, anugu waxaan idiinka
                    cabsan cadaab maalin wayn.”</li>
                <li>Waxay dheheen madaxdii qawmkiisa kamid ahayd, “Waxaan kugu aragnaa
                    baadi cad.”</li>
                <li>Wuxuuna yidhi, “Qawmkayow baadi kuma sugni waxaanse ahay Rasuul
                    Eebbaha caalamka.”</li>
                <li>“Waxaana idiin gaadhsiin farriinta Eebbahay waana idiin naseexayn,
                    waxaana ka ogahay xagga Eebbe waxaydaan ogayn.”</li>
                <li>“Ma waxaad la yaabteen inuu u yimaado nin idin kamid ah xuska
                    Eebbihiin si uu idiinku digo iyo inaad dhawrsataan laydiinna
                    naxariisto?”</li>
                <li>Wayse beeniyeen waxaana ku korinnay Nuux iyo intii la jirtay doontii
                    waxaana maanshaynay kuwii beeniyey aayaadkannaga, illeen waxay ahaayeen
                    qawm indha-la’ [Xaqa arkayn].</li>
            </ol>
            <p>Qur’aanku wax badan yuu ka warramay Nabi Nuux iyo Nabiyada kalaba,
                siday Xaqa u gaadhsiiyeen dadkii iyo siday u beeniyeen, iyagoo Nabiyadu
                nasteex u ah qawmkoodii, iyaguna ka madax-adaygi, waxaase loo baahan
                yahay in lagu waano-qaato, Xaqana la raaco, maxayse noqotay cidhibtii
                qawmkii Nabi Nuux in la halaago oo biyo iyo duufaan lagu maansheeyo,
                Nabi Nuux iyo intii raacdayna ay nabad-galaan oo u-hadhaan dhulkii
                iyagoo doon koray. Maxamed binu Isxaaq wuxuu yidhi, “Nabi Nuux wuxuu la
                kulmay cid la kulantay ma jirto Nabi la dilay mooyee.” Ibnu Cabbaasna
                wuxuu yidhi, “Qawmkii Nabi Nuux waa qawmkii ugu horreeyey ee caabuda
                sanam.” Ujeeddadu waa in Xaqa la raaco, xumaantana laga leexdo si loo
                liibaano. Al-Acraaf (59-64)</p>
            <ol start="65" type="1">
                <li>Waxaan u dirray Caadna walaalkood [Nabi] Huud wuxuuna yidhi,
                    “Qawmkayow caabuda Eebbe idiinma sugna eebbe kasoo hadhay, miyeydaan
                    dhawrsanayn?”</li>
                <li>Waxay dheheen madaxdii gaalowday oo qawmkiisa kamid ah, anagu waxaan
                    kugu aragnaa safaaho [xumaan] waxaana kuu malaynaynaa
                    beenaalayaasha.</li>
                <li>Wuxuuna yidhi, “Qawmkayow safaaho [xumaan] imahayso waxaanse ahay
                    Rasuul Eebbaha caalamka.”</li>
                <li>“Waxaana idin gaadhsiin farriinta Eebbahay waxaana idiin ahay
                    nasteex aamin ah.”</li>
                <li>“Ma waxaad la yaabteen inuu u yimaaddo xuska Eebbihiin nin idin
                    kamid ah inuu idiin digo? Xusuusta markuu idinka yeelay Eebbe kuwa u
                    hadhay [dhulka] qawmkii [Nabi] Nuux kadib, idiinna kordhiyey xoog, ee
                    xusuusta nicmada Eebbe, waxaad u dhawdihiin inaad liibaantaane.”</li>
            </ol>
            <p>Sidoo kale wuxuu Eebbe u diray Caad Nabi Huud, waana Caadkii hore,
                wuxuuna ku waaniyey inay Eebbe kaliya uun caabudaan, dhawrsadaanna
                illeen eebbe kale ma lehe, madaxdiise way gaaloobeen oo diideen Xaqii oo
                xumaan iyo caqli yari ku sheegeen Nabigii, wuxuuse u sheegay inuusan
                caqli xumayn, ee uu yahay Rasuul Eebbaha caalamka, gaadhsiinna farriinta
                Eebbe yahayna nasteex aamin ah, oyna habboonayn inay la yaabaan in waxyi
                lagu soo dejiyo nin kamid ah inuu u digo, wuxuuna xusuusiyey in Eebbe ka
                yeelay kuwo kasoo hadhay kana dambeeya qawmkii Nabi Nuux, xoogna Eebbe u
                yeelay, oyna waajibna ku tahay inay xusuustaan nicmooyinka Eebbe, inay
                liibaanaan. Taasina waxay ku tusin inay Xaqa iyo xumaantu dagaallamaan
                had iyo jeer, wanaagguna hadho xumaantuna tirtiranto. Taasoo muujin in
                Xaqa lagu sugnaado, xumaantana laga leexdo. Al-Acraaf (65-69)</p>
            <ol start="70" type="1">
                <li>Waxay dheheen, “Ma waxaad noola timid inaan caabudno Eebbe kaliya,
                    oon ka tagno waxay caabudayeen aabbayaalkanno? Noo keen waxaad noogu
                    gooddiyeysay haddaad runle tahay.”</li>
                <li>Wuxuu yidhi, “Waxaa idinkaga dhacaya xagga Eebbe cadaab iyo cadho.
                    Ma waxaad igula murmaysaan magacyo ood magacowdeen idinka iyo
                    aabbayaalkiin oon Eebbe usoo dejinin xujo, suga anna waan idinla
                    sugiye.”</li>
                <li>Markaasaan korinnay isaga iyo intii la jirtay naxariistannada
                    darteed, waxaana goynay cidhibta kuwa beeniyey aayaadkannaga, mana ayan
                    rumayn [Xaqa].</li>
            </ol>
            <p>Nabi Huud iyo Nabiyada kalaba waxay la yimaadeen in Eebbe kaliya la
                caabudo, hase yeeshee way la yaabeen gaaladii Caad, waxayna diideen inay
                ka tagaan waxay aabbayaalkood caabudi jireen, waxaase ku dhacay ciqaab
                iyo cadho Eebbe, illeen cilmi-la‘aan yey ku murmeen Eebbe iyo Xaqiiye,
                waxaana la cidhib-tiray intii beenisay Xaqa ee gaalada ahayd, sidii lagu
                halaagayna waxaa caddeeyey aayado kale oo badan, oo tilmaami sidii loo
                halaagay markay kibreen oo Xaqii beeniyeen, taasuna waa u-digid ciddii
                marta waddadoodii, oo Xaqa ka madax-adaygta, cid xoog iyo tabar ku faani
                kartana ma jirto illeen dad waa miskiin tabar-yar ee. Al-Acraaf
                (70-72)</p>
            <ol start="73" type="1">
                <li>Waxaan u dirray Thamuudna walaalkood [Nabi] Saalax, wuxuuna yidhi,
                    “Qawmkayow caabuda Eebbe wax kasoo hadhay Eebbe idiinma sugnee, waxaa
                    idiinka timid xagga Eebbe xujo [cad] tanna waa hashii Eebbe, waxayna
                    idiin tahay calaamo, ee iska daaya haka cunto dhulka Eebbe hana ku
                    taabanina xumaan oo markaas idin qabto cadaab daran.”</li>
                <li>“Xusuusta markuu idinka yeelay [Eebbe] kuwo baddalay Caad kadib idin
                    dajiyeyna dhulka idinkoo ka yeelay dooxyaheeda daaro, ood kana
                    qoranaysaan buuraheeda guryo, xusuusta nicmooyinka hana fasaadinina
                    dhulka.”</li>
                <li>Waxayna ku dheheen madaxdii is-kibrisay oo qawmkiisa kamid ah kuwii
                    tabarta-yaraa oo rumeeyey, “Ma waxaad ogtihiin in Saalax laga soo diray
                    xagga Eebbe?” Waxayna dheheen, “Annagu waxa lagu diray waan
                    rumaynay.”</li>
                <li>Waxayna dheheen kuwii is-kibriyey, “Annagu waxaad rumeyseen waan ka
                    gaalownay.”</li>
            </ol>
            <p>Reer Thamuud waxay ahaayeen qawm Carab ah oo loo soo diray Nabi
                Saalax, wuxuuna faray inay Eebbe kaliya caabudaan una sheegay in hasha
                loo soo diray ay calaamo u tahay, oyna nabad-galiyaan, xusuustaanna
                nicmooyinkii Eebbe, dhulkana ayan fasaadin, waxaase is-kibriyey sidii
                caadada ahayd kuwii madaxda ahaa, iyagoo warsan warsi xun in Nabi Saalax
                laga soo diray, waxayna caddeeyeen inay diideen waxa lagu soo diray Nabi
                Saalax, mu‘miniintiise waxay caddeeyeen inay Xaqa rumeeyeen, saas
                darteed waa inaan cidna is-moodin inay iyadu Xaqa ka sarrayso ama awood
                leedahay, illeen Xaqaa mudan in la raacee. Al-Acraaf (73-76)</p>
            <ol start="77" type="1">
                <li>Waxayna dileen hashii waxayna ka madax-adaygeen amarkii Eebbahood,
                    waxayna dheheen, “Saalaxow noo keen waxaad noogu gooddiyeyso haddaad
                    tahay mid lasoo diray.”</li>
                <li>Waxaana qabtay gariirkii waxayna ahaadeen kuwo guryahoodii ku
                    dhintay.</li>
                <li>Wuxuuna ka jeedsaday [Nabi Saalax] xaggooda wuxuuna yidhi, “Waan
                    idin gaadhsiiyey farriintii Eebbahay waana idiin naseexeeyey mase
                    jeclidiin nasteexa.”</li>
            </ol>
            <p>Waxay caddayn aayaduhu inay dileen hashii, inkastoo la sheegay in nin
                kaliya dilay haddana waxay aayaddu sheegtay in dhammaan wax ka dileen
                illeen raalli bay ka ahaayeen dilkeedee, waxayna ku dambeeyeen in
                dhul-gariir lagu halaagay, oy guryahoodi ku bakhtiyeen, Nabi Saalaxna
                wuxuu sheegay inuu ku dadaalay siday Xaqa u rumayn lahaayeen uguna
                naseexeeyey mase jeclayn kuwa naseexeeya. Taasina waxay caddayn in
                ciddii Xaqa iyo naseexada diidda ay la kulmi ciqaab iyo halaag, waxaa
                kale oo ay ku tusin inay waajib tahay in Jidka Toosan la raaco,
                xumaantana laga leexdo. Al-Acraaf (77-79)</p>
            <ol start="80" type="1">
                <li>Xusuuso [Nabi] Luud markuu ku yidhi qawmkiisii, “Ma waxaad la
                    imaanaysaan xumaanta uusan idiinka hor-marin ruux caalamka kamid
                    ah?”</li>
                <li>“Idinku waxaad u-tagaysaan ragga hunguriyeyn darteed haweenka
                    ka-sokow, waxaadse tihiin qawm xad-gudbay.”</li>
                <li>Waxayna ahayd jawaabtii qawmkiisa, “Ka bixiya Luud iyo inta rumaysay
                    magaaladiinna waaba dad is-daahirinayee.”</li>
                <li>Waana korinnay Luud iyo ehelkiisa haweenaydiisii mooyee oo kamid
                    noqotay kuwa halaag ku hadhay.</li>
                <li>Waxaana kusoo daadinnay roob [Naareed] bal day siday noqotay
                    cidhibtii dambiilayaasha.</li>
            </ol>
            <p>Qawmkii Nabi Luudna waxay ahaayeen kuwa akhlaaq xun, oo haweenka ka
                leexda oo ragga aada, markuu ka waaniyeyna waxay is-fareen in Luud iyo
                inta rumaysay laga bixiyo magaalada, iyagoo ku caayey inay yihiin kuwo
                nadiif ah, Eebbaase halaagay, nabadna galiyey Nabi Luud iyo intii
                rumaysay. Waxaadna halkaas ku aragtaan in marka akhlaaqdu xumaato ay
                dadka iskaga darman wanaagga iyo xumaantu. Goormayse nadaafaddu ceeb
                noqotay, waana wax la-yaab leh in wanaag laysku caayo. Qataadana wuxuu
                yidhi, “Way caayeen ceeb-la‘aan.” Al-Acraaf (80-84)</p>
            <ol start="85" type="1">
                <li>Madyanna waxaan u dirnay walaalkood [Nabi] Shucayb wuxuuna yidhi,
                    “Qawmkayow caabuda Eebbe idiinma sugna eebbe kasoo hadhaye, waxaa
                    idiinka timid xagga Eebbe xujee, dhammaystirana miisidda iyo miisaanka,
                    hana ka nusqaaminina dadka waxooda, hana fasaadinina dhulka wanaajin
                    kadib, saasaa idiin khayr-roon haddaad mu’miniin tihiin.”</li>
                <li>“Hana fadhiisanina jid kasta idinkoo gooddin oo ka celin dadka jidka
                    Eebbe ciddii rumaysa idinkoo qallooc la dooni, xusuustana markaad
                    yareydeen oo Eebbe idin badiyey, dayana siday noqotay cidhibtii
                    fasaadiyaasha.”</li>
                <li>“Haddayse koox idin kamid ah rumaysay waxa laygu soo diray kooxna
                    ayna rumeynin samra [suga] inta Eebbe ka kala xukmin dhexdeenna isagaa
                    xaakim khayr-roon ah.</li>
            </ol>
            <p>Waxaa lagu sheegay Madyan inay ahayd meel u dhaw magaalada Macaan ee
                Urdun, wuxuuna ka waaniyey Nabi Shucayb inayna nusqaaminin miisidda iyo
                miisaanidda, dadkana khayaamin, dhulkana ayan fasaadin wanaajin kadib,
                jidkana ayan fadhiisan iyagoo Xaqa dadka ka celin iyagoo qallooc la
                raba, iyagoo laga rabo inay xusuustaan sida Eebbe u badiyey iyagoo
                yaraa, haddayse kooxu rumaysay Xaqa midna beenisay hala sugo inta Eebbe
                ka kala xukumo illeen isagaa xaakim khayr-roon ah. Waxayna aayaduhu ku
                tusin xumaan falka qawmkaas, maxayse ka heleen oon ahayn waxa aayaduhu
                sheegi doonaan oo ciqaab daran ah? Al-Acraaf (85-87)</p>
            <ol start="88" type="1">
                <li>Waxay dheheen madaxdii is-kibrisay oo qawmkiisii ah, “Waxaannu kaa
                    bixin Shucaybow adiga iyo kuwa ku rumeeyey magaaladannada ama waxaad
                    kusoo noqon diintanada,” wuxuuna yidhi, “Oo haddaan necebnahayna?”</li>
                <li>“Waxaan ku been-abuurannay Eebbe haddaan ku noqonno diintiinna inta
                    Eebbe naga koriyey kadib, nagumana habboona inaan ku noqonno in Eebbe
                    doono mooyee, illeen Eebbaa cilmigiisu waasac yahaye, waxaana
                    talo-saarannay Eebbe, Eebbow nagu kala xukun dhexdannada Xaq adaa xaakim
                    khayr-roon ahe.”</li>
            </ol>
            <p>Aayadahan waxay ka warrami waxay la qaabileen Nabi Shuceyb iyo inta
                la jirtay oo mu‘miniinta ah, oyna ugu gooddiyeen inay ka eryi
                magaaladooda haddayna kusoo laaban diinta, ku-noqoshada diintoodana
                waxay ula jeedaan dadkii ka baxay ee raacay Nabi Shucayb iyo Xaqa illeen
                Nabi Shucayb marna diintooda ma haysane, ugu dambayntii way diideen
                mu‘miniintii warkii gaalada mar hadduu Eebbe ka koriyey, waxayna
                talo-saarteen Eebbahood kana baryeen inuu si xaq ah ku kala xukumo iyaga
                iyo gaalada Xaqa diidday, taasina waxay ku tusin inay waajib tahay in
                Xaqa lagu sugnaado laguna dhaganaado, Eebbana la talo-saarto isagaa
                xaakim caadil ahe oo cid walba marin waxay mudan tahaye. Al-Acraaf
                (88-89)</p>
            <ol start="90" type="1">
                <li>Waxayna dheheen madaxdii gaalowday oo qawmkiisii kamid ah, “Haddaad
                    raacdaan Shucayb waad khasaarteen.”</li>
                <li>Waxaase qabtay gariir waxayna ahaayeen kuwo guryahoodii ku dhintay
                    [iyagoo lagdan].</li>
                <li>Kuwii beeniyey Shucayb waxaad mooddaa inayna ku nagaanin magaaladaas
                    dhexdeeda, kuwii beeniyey Shucaybna iyaga un baa khasaaray.</li>
                <li>Markaasuu isaga jeedsaday oo yidhi, “Qawmkayow waan idin gaadhsiiyey
                    farriintii Eebbahay waana idiin naseexeeyey ee sideen ugu walbahaari
                    qawm gaala ah?”</li>
            </ol>
            <p>Eebbe wuxuu ka warrami gaalnimadooda iyo madax-adaygooda iyo waxay
                dhex-dabaalan oo baadinimo ah, iyagoo isaga digay raacidda Nabi Shucayb
                oo ay khasaare ku sheegeen, waxaase qabatay gariir waxayna ku dhinteen
                guryahoodii waxaadna mooddaa inayna Xaq-diidayaashu ku nagaanin halkaan,
                khasaarana iyaga un buu ku dhacay, Nabi Shucaybna wuu isaga jeedsaday
                isagoo sheegay inuu gaadhsiiyey farriintii Eebbe una naseexeeyey uusanna
                u murgaynin, wax loo calaacalana ma aha cid intii Xaqa si cad loo
                gaadhsiiyey looguna sharraxay haddana diidda, dulmi, madax-adayg,
                Xaq-diiddo iyo dhibid dadka toosan iyo Xaqaba. Al-Acraaf (90-93)</p>
            <ol start="94" type="1">
                <li>Magaalo kasta oon Nabi u dirraba waxaan ku qabannay ehelkeeda
                    cudurro iyo dhibaato inay khushuucaan [oo baryaan Eebbe].</li>
                <li>Markaasaan u baddallaa meeshii xumaan [dhibka] wanaag [khayr] intay
                    ka bataan oy dhahaan, “Waxaa taabtay aabbayaalkaanno dhibaato iyo
                    farax,” markaasaan ku qabannaa kado iyagoon ogayn.</li>
                <li>Hadday dadka magaalooyinku rumeeyaan [Xaqa] oo dhawrsadaan waxaan ku
                    furi lahayn korkooda [sii dayn lahayn] barakada samada iyo dhulka, wayse
                    beeniyeen [Xaqii] waana qabannay waxay kasbanayeen dartiis.</li>
                <li>Miyey ka aamin-noqdeen dadka magaaladu inuu u yimaado dhibkannaga
                    habeenkii iyagoo hurda?</li>
                <li>Miyeyse ka aamin yihiin dadka magaaladu inuu u yimaado dhibkannagu
                    barqinkii iyagoo ciyaari?</li>
                <li>Ma waxay ka aamin-noqdeen dhibka Eebbe? Cid khasaartay yaa ka
                    aamin-noqota ciqaabta iyo dhibka Eebbe.</li>
            </ol>
            <p>Adduunku waa guri imtixaan, dadkana waxaa lagu imtixaamaa dhib iyo
                khayrba inay xusuustaan Eebbe, haddii kale wuxuu ku qaban Eebbe kado
                iyagoon ogayn, hadduu dadku toosnaado oo Xaqa raaco wuxuu Eebbe ugu
                deeqi lahaa khayr iyo barwaaqo, waxayse beeniyeen Xaqii waxaana lagu
                ciqaabay dambigooda dartiis, mana habboona in laga aamin-noqdo ciqaabta
                Eebbe illeen waxaa suurawda in ciqaabta Eebbe u timaaddo habeen ay
                hurdaan ama maalin ay ciyaari, illeen cid khasaartay un baa ka
                aamin-noqota oon xil iska saarin ka-dhawrsashada ciqaabta Eebbe. Waxaana
                xadiith ah, “Mu‘minka xaalkiisu waa khayr, hadday dhib ku dhacdo wuu
                samraa khayrna wuu u noqdaa, hadduu wanaag helana wuu mahdiyaa oo khayr
                u noqdaa.” Waana in saas loo gartaa xaalka Eebbana lagu tiirsanaadaa.
                Al-Acraaf (94-99)</p>
            <ol start="100" type="1">
                <li>Miyeyna u caddaanin kuwa dhaxlaya dhulka ehelkiisa [halaaggiisa]
                    kadib haddaan doonno waan qaban lahayn dambigooda dartiis, oon dabooli
                    lahayn quluubtooda oyna wax maqlin.</li>
                <li>Taasi waa magaalooyinkii waxaana kaaga qisoonaynaa warkoodii,
                    waxayna ula timid Rasuulladii xujooyin mana ayan rumayn beenintooda
                    darteed horay, saasuuna u daabacaa Eebbe quluubta gaalada.</li>
                <li>Kama aanaan helin badankooda ballan, waxaanse ka hellay badankood
                    iyagoo faasiqiin ah.</li>
            </ol>
            <p>Eebbe wuxuu halaagaa ciddii isla-waynaata oo Xaqa beenisa, waxaase
                habboon in ciddij dhaxasha ay waajib tahay inuu toosnaado oo
                hanuunsanaado si ayna ugu dhicin ciqaabta Eebbe, sidii qawmkii Nabi
                Nuux, Nabi Huud, Nabi Saalax, Nabi Luud, iyo Nabi Shucayb, oo
                dhammaantood Nabiyadu ula yimaaddeen xujooyin cad, badankooduna Xaqii
                bay diideen, waxayna muteen in la daabaco quluubtooda faasiqiinna
                noqdaan, taasina waxay caddayn in Xaqa la raaco, lana digtoonaado, lana
                toosnaado. Al-Acraaf (100-102)</p>
            <ol start="103" type="1">
                <li>Markaasaan la bixinnay [Nabi] Muuse aayaadkannaga xagga Fircoon iyo
                    qawmkiisii wayna dulmiyeen [diideen] ee day siday noqotay cidhibtii
                    mufsidiinta.</li>
                <li>Wuxuuna yidhi [Nabi] Muuse, “Fircoonow anagu Rasuul Eebbaha
                    caalamkaan ahay.”</li>
                <li>“Waxaana dhab ah inaan Eebbe ka sheegayn waxaan Xaq ahayn, waxaana
                    idiin la imid xujo Eebbihiin ee u-daa Banii Israa‘iil la-jirkayga.”</li>
                <li>Wuxuuna yidhi [Fircoon] “Haddaad la timid aayad keen haddaad run
                    sheegi.”</li>
                <li>Markaasuu tuuray ushiisii markaasay soo baxday iyadoo mas cad
                    ah.</li>
                <li>Wuxuuna siibay gacantiisii markaasay soo baxday iyadoo u cad dadka
                    eegi.</li>
            </ol>
            <p>Nabi Muuse wuxuu Eebbe u diray Fircoon iyo qawmkiisii isagoo aayado
                wata, wayse beeniyeen oo diideen, wuxuuna u sheegay Fircoon inuu Rasuul
                Eebbe yahay dhabna waxaan Xaq ahayn uusan sheegayn, xujana uu la yimid
                uuna warsaday inuu u daayo Banii Israa‘iil, wuxuuse codsaday Fircoon
                sidii caadada u ahayd inuu xujo keeno hadduu run sheegi, wuxuuse u
                muujiyey ushii oo mas noqotay iyo gacantiisa oo cad cudur-la‘aan.
                Qisaduna saasay ku socotaa inta laga halaago Fircoon iyo colkiisii
                xumaa. Al-Acraaf (103-108)</p>
            <ol start="109" type="1">
                <li>Waxay dheheen madaxdii qawmkii Fircoon kamid ah, “Kani waa sixirrow
                    aad u yaqaanna.”</li>
                <li>“Wuxuuna dooni inuu idinka bixiyo dhulkiinna ee maxaad
                    faraysaan?”</li>
                <li>Waxayna dheheen, “Dib u-dhig [xaalkiisa] iyo walaalkiis una dir
                    magaalooyinka kuwo soo kulmiya.”</li>
                <li>“Oo kuu keena sixir-badane kasta aadna u yaqaanna.”</li>
                <li>Waxayna u yimaadeen sixirlayaashii Fircoon waxayna dheheen, “Ujuuro
                    ma leenahay haddaan annagu adkaanno?”</li>
                <li>Wuxuuna yidhi, “Haa, waxaadna noqonaysaan kuwa lasoo dhaweeyo.”</li>
                <li>Waxayna dheheen, “Muusow ama tuur ama aan tuurro.”</li>
                <li>Wuxuuna yidhi, “Tuura,” markay tuureenna waxay sixreen indhaha dadka
                    wayna cabsi-galiyeen waxayna la yimaadeen sixir wayn.</li>
            </ol>
            <p>Saasaad u aragtaa markuu dambiile Fircoon Xaqii beeniyey inuu
                madaxdii ka ag-dhawaydna ay ku raaceen beenintii iyagoo ku sheegi Nabi
                Muuse inuu dooni inuu dadka dhulka ka bixiyo taasoo ay rabeen inay dadka
                khaldaan, waxayna dadkii ku dheheen, “Wax na fara idinkaa idinka amar
                qaadanaynaaye,” waxayna u soo jeediyeen in la sugo Muuse iyo walaalkii,
                dadka lasoo kulmiyo cid kastoo sixir taqaanna timaaddo, wayna u
                yimaadeen Fircoon iyagoo warsan ujuuro hadday adkaadaan, wuxuuna ugu
                yaboohay ujuuro iyo waliba u-dhawaansho, waxayna tuureen wax ay indhaha
                dadka ku sixreen kuna cabsi-galiyeen oo wayn. Taasina waxay ku tusin
                xaalkii Fircoon iyo colkiisii ee xumaa khaldanaana. Al-Acraaf
                (109-116)</p>
            <ol start="117" type="1">
                <li>Waxaana u waxyoonnay [Nabi] Muuse, “Tuur ushaada,” waxayna soo
                    baxday inay cunto waxay dhoobdhoobeen.</li>
                <li>Waxaana sugnaaday Xaqii waxaana buray waxay falayeen.</li>
                <li>Waxaana lagaga adkaaday gaaladii halkaas, waxayna noqdeen iyagoo
                    dullaysan.</li>
                <li>Waxaana loo riday sixirlayaashii sujuud.</li>
                <li>Waxayna dheheen, “Waxaan rumeynay Eebbaha caalamka.”</li>
                <li>“Eebbaha Muuse iyo Haaruun.”</li>
                <li>Wuxuuna yidhi Fircoon, “Miyaad rumeyseen Muuse idan ka hor?
                    Arrintani waa dhagar aad ku dhagarteen magaalada si aad uga bixisaan
                    xaggeeda dadkeeda, waad ogaan doontaan.”</li>
                <li>“Waxaan u-goyn gacmihiinna iyo lugahiinna is-dhaaf waana idin wadhi
                    dhammaantiin.”</li>
                <li>Waxayna dheheen, “Xagga Eebbahannaa u noqonaynaa.”</li>
                <li>“Waxaad nagu nacayso oon ahayn inaan rumaynay aayaadka Eebbahanno ma
                    jiro, markay noo timid, Eebbow samir naga buuxi na dilna annagoo
                    Muslimiin ah.”</li>
            </ol>
            <p>Waxaa sugnaaday Xaqii, xumaantiina waa burtay, gaaladiina waa laga
                adkaaday iyagoo dullaysan, sixirlayaashiina way rumeeyeen Xaqii, wuxuuse
                ku guulguulay Fircoon arrintaas, wuxuuna sheegay inay rumeeyeen Xaqa
                isagoon u idmin, wuxuuna ugu gooddiyey inuu ciqaabi oo goyn gacmaha iyo
                lugaha, wadhina, wayse calool-adaygeen Eebbana warsadeen samir iyo
                adkaysi illeen waxaan Xaqa rumayntiisa ahayn Fircoon kuma nicine, kuna
                oofsado Eebbe iyagoo Muslimiin ah. Waana kaas xaqa xumaan waligeed,
                waana kaas Fircoon iyo isla-waynidiisii, waana kaas Xaq oo lagu sugnaado
                iyo rumayn aayaadkiisa dhab ah. Al-Acraaf (117-126)</p>
            <ol start="127" type="1">
                <li>Waxay dheheen madaxdii oo qawmkii Fircoon ah, “Ma ku dayn Muuse iyo
                    qawmkiisa inay fasaadiyaan dhulka inuu ku daayo adiyo cibaadadaada [iyo
                    Ilaahyadaada]?” Wuxuuna yidhi, “Waxaannu dili wiilashooda waxaannu dayn
                    gabdhahooda annagaana ka sarrayna oo dullayn.”</li>
                <li>Muusana wuxuu ku yidhi qawmkiisa, “Kaalmaysta Eebbe, samrana dhulka
                    Eebbaa iska leh wuxuuna dhaxalsiin cidduu doono oo addoomadiisa kamid
                    ah, cidhibta [fiicanna] waxaa iska leh kuwa dhawrsada.”</li>
                <li>Waxayna ku dhaheen, “Waa nala dhibay kahor imaatinkaaga iyo kadib
                    imaatinkaaga,” wuxuuna [Nabi Muuse] ku yidhi, “Waxay u dhawdahay in
                    Eebbihiin halaago cadawgiinna oo dhulka idinku reebo si uu u eego waxaad
                    fashaan.”</li>
            </ol>
            <p>Madaxdii xumayd ee Fircoon ka ag-dhawayd waxay Fircoon u-jeediyeen
                arrin ah, “Ma waxaad dayn Muuse iyo qawmkiisa inay fasaadiyaan dhulka
                adna ay kuu daayaan ilaahyadaada?” Waxaana la sheegay in Fircoon lahaa
                ilaahyo uu qarsoodi ku caabudi jiray, wuxuuse ugu jawaabay waxay rabeen
                oo ah inuu layn wiilasha oo dayn gabdhaha inuu ku shaqaysto ee u rooni
                ma aha, wuxuuna ku faanay inuu Muuse iyo qawmkiisa ka adag yahay kana
                sarreeyo, waana faan jaahil aan wax garanayn. Nabi Muuse isagu wuxuu u
                jeedsaday xagga Eebbe wuxuuna faray qawmkiisa inay kaalmaystaan Eebbe
                samraanna ogaadaanna in dhulka Eebbe leeyahay una reebi cidduu doono oo
                addoomadiisa kamid ah cidhibta fiicanna ay yeelan kuwa dhawrsada,
                waxaase calaacalay qawmkiisii oo sheegay in mar kasta la dhibay, wuxuuna
                ku calool-adkaysiiyey inay u dhawdahay in Eebbe halaago cadowgooda oo
                dhulka iyaga u reebo imtixaan dartiis iyo inuu eego waxay falaan, wana
                taas Xaqa iyo xumaan, iyo mu‘min iyo gaal xaalkiisu. Al-Acraaf
                (127-129)</p>
            <ol start="130" type="1">
                <li>Waxaan ku qabannay Fircoon ehelkiisii abaar iyo nusqaan midhaha inay
                    wax xusuustaan.</li>
                <li>Hadduu wanaag u yimaado waxay dhahaan “Anaa leh tan [mudan],” hadday
                    dhibaato ku dhacdana waxay sharaystaan Muuse iyo inta la jirta,
                    baaskoodu wuxu uun jiraa Eebbe agtiisa, badankooduse ma oga.</li>
                <li>Waxayna dheheen, “Wax kasta oo aayad ah ood noola timaaddo inaad
                    nagu sixirto anagu kuma rumaynayno.”</li>
                <li>Markaasaan ku dirray daad, ayax, injir iyo rah iyo dhiig aayaad cad
                    iyagoo ah, wayna is-kibriyeen waxayna ahaayeen qawm dambiilayaal
                    ah.</li>
                <li>Markuu ku dhacay korkooda cadaabku waxay dheheen, “Muusow noo bari
                    Eebbahaa wuxuu kugula ballamay, haddaad naga fayddo cadaabka waannu ku
                    rumayn, waxaana la diri [u dayn] la-jirkaaga Banii Israa’iil.</li>
                <li>Markaan ka faydnay cadaabkii tan iyo muddo ay gaadhayaan yey
                    ahaadeen kuwo buriya [ballankii].</li>
            </ol>
            <p>Eebbe wuxuu ku qabtay Fircoon iyo qawmkiisii abaar iyo beerihii oo ka
                nusqaamay bal inay waantoobaan, waxaase dhacday in marka wanaag u
                yimaadana ay sheegtaan inay mudan yihiin, haddii xumaani taabatana ay
                baasaystaan Nabi Muuse iyo inta la jirta, mase oga in dhibaatadu uga
                imaan xagga Eebbe, markaasay caddeeyeen warkii oo u sheegeen Nabi Muuse
                iyo dadkii rumeeyey wax kasta oo calaamad ah oo loo keeno inayna
                rumaynayn, markaasaa Eebbe ku sii-daayey daad, cayayaan, rah, ayax iyo
                dhiig oo ah calaamooyin cadcad, wayse iska-kibriyeen, waxayna noqdeen
                dambiilayaal, markuu dhibku ku dhacayna waxay u sheegeen Nabi Muuse in
                haddii dhibka laga faydo ay rumayn Xaqa, wayse beeniyeen ballankii.
                Taasina waxay ku tusin awoodda Eebbe iyo siduu wax u ciqaabo, iyo
                xumaanta gaalada iyo madax-adaygooda, waxaase habboon in Xaqa la raaco.
                Al-Acraaf (130-135)</p>
            <ol start="136" type="1">
                <li>Waan ka aarsannay gaaladii waxaana ku maanshaynay badda illeen waxay
                    beeniyeen aayaadkannaga, wayna halmaameen.</li>
                <li>Waxaana dhaxalsiinnay qawmkii ahaa kuwa lagu dullaysto bariga dhulka
                    iyo galbeedkiis [Masar iyo Shaam] een barakaynay dhexdiisa, wayna u
                    dhammaatay kalimadda [yaboohii] Eebbahaa ee wanaagsanaa Banuu Israa‘iil
                    samirkoodii dartiis. Waxaana baabi‘innay wuxuu samaynayey Fircoon iyo
                    qawmkiisii iyo waxay dhisayeeen.</li>
                <li>Waxaana tallaabinay Banuu Israa‘iil baddii waxayna u yimaadeen qawm
                    ku nagi sanamyadoodii markaasay dheheen, “Muusow noo yeel ilaah siday
                    iyaba Ilaahyo u yeesheen,” wuxuuna ku yidhi, “Idinku waxaad tihiin qawm
                    jaahiliin ah.”</li>
                <li>Kuwaas waa lagu halaagi waxay ku sugan yihiin waana baadil waxay
                    fali.</li>
            </ol>
            <p>Eebbe wuxuu ka warrami in markay gaaladu madax-adaygeen Xaqii uu
                halaagay, baddana ku maansheeyey, Fircoon iyo qawmkiisiina saasay ku
                halaagsameen, waxaana dhulkii kusoo hadhay dadkii la dullaysan jiray,
                waxayna dhaxleen dhulkii barakaysnaa, waxaana la halaagay Fircoon iyo
                qawmkiisii iyo waxay dhisayeen, waxaase dhacay in kuwii jaahiliinta ahaa
                ee Banuu Israa‘iil ay warsadeen Nabi Muuse inuu ilaahyo u yeelo sida
                kuwa ay arkeen oo caabudayey sanamyo, una sheegay inay jaahiliin yihiin,
                waxay kuwaasu falina khasaare iyo baadil yahay, waxaa sugnaatay in dad u
                yimaadeen Nabiga (naxariis iyo nabadgalyo Eebbe korkiisa ha yeelee) kuna
                dhaheen, “Noo samee geed sida gaaladu u leedahay geed ay hubkana ku
                xoqdaan,” markaasuu yidhi, “Eebbaa wayn waa waxay ku dhaheen Banii
                Israa‘iil Nabi Muuse ‘Ilaah noo yeel siday Ilaah u leeyihiin,’ waxaad
                qaadaysaan jidkii kuwii hore, taasina waxay muujin in Xaqa layskaga
                daydo ee aan xumaan iyo dambi layska raacin layskagana dayanin.
                Al-Acraaf (136-139)</p>
            <ol start="140" type="1">
                <li>Wuxuu yidhi ma wax Eebbe kasoo hadhay yaan ilaahnimo idiinka doonaa
                    isagoo caalamkan [jooga] idinka faddilay.</li>
                <li>Xusuusta markaan idinka korinnay Fircoon dadkiisii iyagoo idin
                    dhadhansiiyey cadaab xun, oo laynayey wiilashiinna daynayeyna
                    gabdhihiinna, arrintaasna waxaa ku sugan ibtilo Eebbihiin xaggiisa ka
                    ahaatay oo wayn.</li>
                <li>Waxaan u yaboohnay Nabi Muuse soddon habeen waxaana ku
                    dhammaystirray toban, wuxuuna ku dhammaaday ballankii Eebbihiis afartan
                    habeen, wuxuuna ku yidhi [Nabi] Muuse walaalkiis Haaruun “Iiga dambee
                    qawmkayga wanaajina hana raacin jidka mufsidiinta.”</li>
            </ol>
            <p>Wuxuu xusuusiyey Nabi Muuse qawmkii nicmooyinka Eebbe iyo siduu
                Fircoon uga koriyey isagoo wiilashana laynayey, gabdhahana daynayey si
                uu u dullaysto, markaasaa Eebbe u yaboohay Nabi Muuse Kitaabkii Tawreed,
                siiyeyna muddo afartan habeen ah si Eebbe la hadalkiisa ugu darbado,
                waxaana intaas lasii joogay dadkii walaalkiis Nabi Haaruun oo uu u
                dardaarmay inuu wanaajiyo dadka xumaanna ku raacin. Taasina waxay ku
                tusin in khayrka laysku baraarujiyo, illeen Haaruunba Nabi buu ahaaye.
                Al-Acraaf (140-142)</p>
            <ol start="143" type="1">
                <li>Markuu u yimid [Nabi] Muuse ballankannagii oo la hadlay Eebbihiis
                    wuxuu yidhi, “Eebbow i tus aan ku arkee,” wuxuuna yidhi Eebbe, “Ima
                    arkaysid ee day buurta hadday meesheeda ku sugnaato markaasaad i arki,
                    markuu Eebbe u daahiray buurtii wuxuu ka yee- lay burbur waxaana dhacay
                    Nabi Muuse suuxdin darteed, markuu miyirsadayna wuxuu yidhi (Eebbow
                    adaa) nazahan waan kuu tawbad-keenay waxaan ahay mu‘miniinta kan ugu
                    horreeya [waqtigan] inaan adduunka lagugu [arkayn].</li>
                <li>Wuxuu yidhi Eebbe, “Muusow waxaan kaa doortay dadka [sabankan]
                    diriddayda iyo la-hadalkayga dartiis ee qaado waxaan ku siiyey ahowna
                    kuwa mahdiya.</li>
                <li>Waxaan ugu qorray alwaaxda wax kastoo wacdi iyo caddayn ah, ee ku
                    qaado niyad-adag farna qawmkaaga inay qaataan, ha qaataan teeda fiican
                    ee waxaan idin tusin guryihii faasiqiinta.</li>
            </ol>
            <p>Nabi Muuse markuu ku yimid muddadii oo Eebbe la hadlay yuu ka baryey
                inuu arko, Eebbese sarreeye wuxuu u sheegay inuusan arkayn, markuu
                buurtii u daahiriyeyna ay burburtay, Nabi Muusana suuxay markuu
                miyirsadayna uu wayneeyey Eebbe oo nazahay, markaas Eebbe xusuusiyey
                siduu u doortay uuna faray inuu qabsado waxa loo waxyooday ee waanada
                iyo caddaynta ah, qawmkiisana faro inay aad u qabsadaan, wuxuuna tusay
                guryihii kuwii faasiqiinta ahaa ee la halaagay. Nabigu (naxariis iyo
                nabadgalyo Eebbe korkiisa ha yeelee) wuxuu yidhi, “Dadku way suuxi
                Qiyaamada anaana usoo hor miyirsan markaasaan arkaa nabi Muuse oo
                Carshiga haysta, marka ma ogi inuu hortay soo miyirsaday iyo inuu kamid
                yahay kuwa Eebbe kasoo reebay, taasina waxay ku tusin sharafta
                Nabigeenna iyo Nabi Muusaba, iyadoo nabiyaduba, sharaf wada leeyihiin.
                Al-Acraaf (143-145)</p>
            <ol start="146" type="1">
                <li>Waxaan ka iilaa aayaadkayga kuwa isku kibriya dhulka xaq darro,
                    hadday arkaan aayaad kasta ma rumeeyaan hadday arkaan jidka hanuunka
                    kama yeeshaan waddo, hadday arkaan waddada baadidana waxay ka yeeshaan
                    jid, waxaana ugu wacan inay beeniyeen aayaadkannaga oy ahaayeen kuwo
                    halmaamay.</li>
                <li>Kuwa beeniyeen aayaadkannaga iyo la-kulankannaga Aakhiro waxaa buray
                    camalyaalkooda miyaase laga abaal-mariyaa waxay camal-falayeen
                    mooyee.</li>
                <li>Waxay ka yeesheen qawmkii Nabi Muuse gadaashiis jawhartoodii dibi
                    cod leh, miyeyna arkaynin inuusan lahadlaynin kuna toosinaynin jid, way
                    yeesheen iyagoo daalimiin ah.</li>
                <li>Markii gacmahooda lagu riday [nidaamoodeen] oy arkeen inay dhumeen
                    waxay dhaheen, “Hadduusan noo naxariisan Eebbahanno oosan noo dambi
                    dhaafin waxaan noqonaynaa kuwo khasaara.</li>
            </ol>
            <p>Xaqa waxaa laga leexin kuwa is-kibriya oon Xaqa rumayn, hadday xumaan
                arkaanna raaci, illeen waxay beeniyeen oo halmaameen aayaadka Eebbe,
                kuwa beeniya aayaadka Eebbe iyo la-kulankiisana waxaa buri camalkooda.
                Sufyaan binu Cuyeyna wuxuu yidhi, “Waxaa laga siibay fahminta Qur’aanka
                markaasaa laga leexiyey.” Aayadaha kale waxay ka warrami in qawmkii Nabi
                Muuse intuu ka maqnaa ka yeesheen dibi waxay caabudaan, waana doqonnimo
                illeen wax ma taree, markay arkeen inay khasaareenna waxay sheegeen
                haddaan Eebbe u dhaafin una naxariisan inay dhab u khasaareen. Al-Acraaf
                (146-149)</p>
            <ol start="150" type="1">
                <li>Markuu kusoo noqday Nabi Muuse qawmkiisii isagoo cadhaysan oo
                    walbahaarsan wuxuu yidhi, “Waxaa xun waxaad iiga dambeyseen gadaashay,
                    ma waxaad dadajisateen amarkii Eebbihiin?” Wuxuuna tuuray alwaaxdii
                    wuxuuna qabtay madaxa walaalkiis isagoo xaggiisa u-jiidi, wuxuuna yidhi,
                    “Ina-hooyow qawmku way i tabar-yaraysteen waxayna u dhawaadeen inay i
                    dilaan ee ha igaga farxin colka hana iga yeelin la-jirka qawmka
                    daalimiinta ah.”</li>
                <li>Wuxuuna yidhi [Nabi] Muuse, “Eebbow u dambi-dhaaf ani iyo walaalkay
                    nana gali naxariistaada adaa naxariis badane ahe.”</li>
                <li>Kuwa yeeshay dibi waxaa gaadhi cadho Eebbahood iyo dulli nolosha
                    adduunyo saasaana ku abaal-marinnaa been-abuurtayaasha.</li>
                <li>Kuwa falay xumaan markaas tawbad keenay intaas kadib oo rumeeyey
                    Xaqa Eebbahaa intaas kadib waa dambi-dhaafe naxariista.</li>
            </ol>
            <p>Markuu Nabi Muuse kusoo noqday qawmkiisii isagoo cadhaysan oo ka
                walbahaarsan waxay faleen wuxuu ku yidhi, “Waxaa xun waxaad iiga
                dambeyseen, ma waxaad dedejisateen amarkii Eebbe?” Wuxuuna cadho la
                tuuray alwaaxii, wuxuuna madaxa qabtay walaalkiis Haaruun oo uu ku
                dhaafay gadaashii wuuna jiiday. Markaasuu calaacalay oo ku yidhi,
                “Ina-hooyo madaxa hay qabanin, qawmkii way i liideen ina dili gaadheen
                ee colka ha igaga farxin, daalimiintana haygala mid dhigin.” Markuu
                ogaaday inuu walaalkii dambi-la‘aan yahay yuu u dambi-dhaaf warsaday
                naftiisa iyo walaalkiis. Waana abaalka been-abuurayaasha, ciddiise
                xumaan fasha oo tawbad-keenta oo Xaqa rumaysa Eebbe wuu u dambi-dhaafi.
                Abuu Qilaabo wuxuu yidhi, “Waxaa dulli mudan been-abuurte oo dhan.”
                Al-Acraaf (150-153)</p>
            <ol start="154" type="1">
                <li>Markay cadhadu ka xasishay [Nabi] Muuse wuxuu qaatay alwaaxdii
                    waxaana ku qorraa hanuun iyo naxariis u ah kuwa Eebbahood ka
                    cabsan.</li>
                <li>Wuxuu ka doortay [Nabi] Muuse qawmkiisa toddobaatan nin
                    ballankannaga dartiis, markay qabatay gariirku wuxuu yidhi, “Eebbow
                    haddaad doonto waad halaagi lahayd horay iyaga iyo anigaba, ma waxaad
                    noo halaagi waxay faleen sufaho naga mid ah? Waa imtixaankaaga ciddaad
                    doontana waad dhumisaa kaad doontana waad hanuunisaa, adaa Wali noo ah
                    ee noo dambi-dhaaf noona naxariiso adaa dambi-dhaafe khayr-roon
                    ahe.”</li>
                <li>“Noona qor adduunyadan wanaag iyo Aakhiraba waannu kuu noqonaye,”
                    wuxuu yidhi, “Cadaabkaygu wuxuu ku dhici ciddaan doono, naxariistayduna
                    waxay u waasac noqotay wax kasta, waxaana u qori kuwa dhawrsada oo
                    bixiya zakada iyo kuwa aayaadkaygana rumeeya.”</li>
            </ol>
            <p>Markay cadhadii ka ba‘day Nabi Muuse wuxuu qaatay looxdii oo hanuun
                iyo naxariis ku qoran tahay, kuna waantoobi ciddii cabsan, wuxuuna
                doortay toddobaatan qawmkiisii kamid ah inay Eebbe u tawbad-keenaan,
                markuu gariirkii qabtayna wuxuu ku calaacalay in hadduu Eebbe doono uu
                halaagi lahaa mar hore, “Haddase ma waxaa naloo halaagi wax kuwo xun oo
                naga mid ah faleen? Eebbow waa imtixaamkaagii, ciddaad doontana waad
                dhumisaa taad doontana waad hanuunisaa, adaana Wali noo ah, ee noo
                dambi-dhaaf noona naxariiso, adaa dambi-dhaafe khayr-roon ahe, noona qor
                adduun iyo Aakharaba wanaag, waan kuu tawbad-keennaye,” wuxuuna u
                sheegay Eebbe inuu cadaabkiisu ku dhici cidduu doono, naxariistiisuna
                wax kasta u waasac tahay, khayrna mudan kuwa dhawrsada oo bixiya zakada,
                rumeeyana aayaadka Eebbe. Taasina waxay ku tusin waasacnimada naxariista
                Eebbe iyo in lagu dadaalo sidii loo heli lahaa. Al-Acraaf (154-156)</p>
            <ol start="157" type="1">
                <li>Ee ah kuwa raaca Rasuulka Nabiga ah ee ummiga ah ee ah kay ka
                    heleyeen isagoo ku qoran agtooda Tawreed iyo Injiil farana wanaagga kana
                    reeba xumaanta una banneeya wanaagga [xalaasha] kana xarrima xumaanta
                    [xaaraanta] kana dejiya culayskii iyo xadhkihii korkooda ahaa, kuwa
                    rumeeyey Nabigaas oo qaddariyey oo u gargaaray oo raacay nuurka lagusoo
                    dejiyey kuwaasu waa uun kuwa liibaanay.</li>
                <li>Waxaad dhahdaa, “Dadow anugu waxaan ahay Rasuulkii Eebbe ee
                    xaggiinna dhammaan, waana Eebbaha iska leh xukunka samooyinka iyo
                    dhulka, Ilaahay mooyee Eebbe kalana ma jiro isagaa wax nooleeya, waxna
                    dila ee rumeeya Eebbe iyo Rasuulkiisa Nabiga ah ee ummiga ah ee rumeeyey
                    Eebbe iyo malaa‘igtiisa raacana inaad hanuuntaan.”</li>
            </ol>
            <p>Aayadahani waxay tilmaami Nabiga Muxamed ah (naxariis iyo nabadgalyo
                Eebbe korkiisa ha yeelee) oo ah inuu wanaagga faro xumaantana ka reebo,
                xalaashana u banneeyo xaaraantana ka reebo, dhibka iyo culayskana ka
                fududeeyo, oy naxariista Eebbena mudan ciddii raacda, oo rumaysa,
                qaddarisa, u gargaarta, oo raacda Qur’aanka nuurka ah, inay liibaanto,
                waana Rasuul Eebbe usoo diray dadkoo dhan, oy waajib tahay in la raaco
                si loo hanuuno. Waana taas tilmaanta Nabiga, waxa dadka laga dooni inay
                falaan oo Xaq ah ciddaan indho-la‘ayn. Al-Acraaf (157-158)</p>
            <ol start="159" type="1">
                <li>Waxaa kamid ah qawmkii [Nabi] Muuse ummad ku hanuunsanayd Xaqa kuna
                    caddaalad falaysay.</li>
                <li>Waxaana u kala gaynay laba-iyo-toban farac oo ummadood, waxaana u
                    waxyoonay [Nabi] Muuse markay waraab warsadeen qawmkiisii inuu ku
                    garaaco ushiisa dhagaxa waxaana kasoo burqatay laba-iyo-toban ilood cid
                    kastana waxay ogaatay meeshey ka cabbi lahayd, waxaana ku hadhaynay
                    daruuro, waxaana kusoo dejinnay manna [macaan] iyo cunno, waxaana ku
                    nidhi, “Ka cuna wanaaggaan idinku arzuqay,” mana ayan na dulmiyin
                    waxayse dulmiyeen naftooda.</li>
                <li>Markii lagu yidhi, “Dega magaaladaa kana cuna meeshaad doontaan
                    dhahana ‘Eebbow noo dambi-dhaaf,’ kana gala albaabka idinkoo sujuudsan
                    aan idiin dhaafno dambigiinee una siyaadinno sama-falayaashee.”</li>
                <li>Waxayse ku baddaleen kuwii dulmi falay oo kamid ah hadal ka duwan
                    kii loo yidhi [fala] waxaana ku dirray cadaab samada kaga yimid
                    dulmigoodii dartiis.</li>
            </ol>
            <p>Eebbeheen wuxuu inoo sheegay inuu qawmkii Nabi Muuse kamid ahaayeen
                dadka Xaqa raacay oo ku socday, kana yeelay Banii Israa‘iil qaybo midba
                meel ka cabto, Eebbana ugu nicmeeyey nicmooyin badan sidaan soo sheegnay
                horay ayse dulmi faleen, wanaaggiina xumaan ku baddaleen, taasina waa
                caadadooda xun ee Xaqa ka leexsan. Waxaase lagu abaal-mariyey ciqaab
                daran, ay waajib tahay in laga digtoonaado isagoo kale. Al-Acraaf
                (159-162)</p>
            <ol start="163" type="1">
                <li>Warso [Yuhuud] magaaladii badda ku dhawayd [dadkeedii] markay
                    xad-gudbayeen Sabtida, oo kalluunkoodu u imanayey maalinta Sabtida ah
                    isagoo muuqda, maalintaan Sabti ahaynna uma timaaddo, saasaana ugu
                    imtixaannaa faasiqnimadooda darteed.</li>
                <li>Ka warran markay tidhi ummad kamid ah, “Maxaad u wacdiyeysaan qawm
                    Eebbe halaagi ama u cadaabi si daran,” waxayna dhaheen, “Waa Eebbe
                    u-cudur-daarasho, iyo inay dhawrsadaan inay u dhawyihiin.”</li>
                <li>Markay halmaameen wixii lagu waaniyey waxaan korinnay kuwii xumaanta
                    reebayey waxaana ku qabannay kuwii dulmiga falay cadaab xun
                    faasiqnimadooda darteed.</li>
                <li>Markay ku madax-adaygeen wixii laga reebay yaan ku nidhi, “Noqda
                    daanyeer dullaysan.”</li>
            </ol>
            <p>Wuxuu Eebbe halkan kaga warramay Yuhuuddii degganayd magaalo badda ku
                dhawayd oo lagu sheegay magaceeda Aayla, markii dadkeedii xad-gudbeen oo
                kalluunka laga reebay maalinta Sabtida ah ay ugaadhsadeen markuu usoo
                muuqdo Sabtida, maalmaha kalana ka qarsoomo imtixaan dartiis, waxayna
                u-qaybsameen saddex qeybood: koox ugaadhsatay, mid ka reebtay xumaanta,
                iyo mid iska aamustay, kuna yidhi kooxdii wax reebaysay, “Maxaad u
                waaninaysaan dad Eebbe halaagi ama cadaabi?” Markaas ugu jawaabeen,
                “Inaan waajib gudanno yaannu u fali, ama ay dhawrsadaan,” markiise ay
                halmaameen waanadii yaa waxaa la koriyey kuwii xumaanta reebayey,
                waxaana cadaab lagu qabtay kuwii xumaanta falay, laguna yidhi, “Daanyeer
                dullaysan noqda.” Taasi waxay ku tusin waajibnimada xumaan-reebka iyo
                samo-farka, waxaana la sheegay in Yuhuuddu dabi jireen kalluunka
                maalinta Sabtida ah, markuu ku dhacana ay la baxaan maalinta dambe,
                taasina waxay ku tusin khayaamada iyo xumaanta Yuhuud. Tan kale waxaa
                laga aamusay kuwii aamusay, waxaana lays warsaday in la halaagay iyo in
                la nabad-galiyey, labadana waa la sheegay. Al-Acraaf (163-166)</p>
            <ol start="167" type="1">
                <li>Xusuusta markuu Eebbe ogeysiiyey inuu usoo bixiyaa [Yuhuud] tan iyo
                    Qiyaamaha cid dhadhansiisa cadaab xun, Eebbahaana ciqaabtiisu way
                    degdegtaa, waana dambi-dhaafe naxariista.</li>
                <li>Waxaana ku kala-gaynay dhulka iyagoo ummada ah, kuwo suubban iyo
                    kuwo kalaba waxaana ku imtixaannay wanaag iyo dhibba inay noqdaan.</li>
                <li>Waxaana baddelay kuwo xun oo dhaxlay Kitaabkii qaadanina muuqa
                    adduunyadan dhaw, iyagoo dhihi, “Waa naloo dhaafi,” hadduu u yimaado
                    muuqaal lamid ahna way qaataan, miyaan laga qaadin ballankii Kitaabka
                    inayan Eebbe waxaan Xaq ahayn ku sheegin oyna akhriyin waxa dhaxdiisa
                    ah, daarta Aakhiro yaana u khayr-roon kuwa dhawrsada ee miyeydan wax
                    kasayn?</li>
                <li>Kuwa qabsada Kitaabka oo ooga salaadda annagu ma dayacno ajriga kuwa
                    wax suubbiya [samo-fala].</li>
            </ol>
            <p>Wuxuu Eebbe u-yaboohay Yuhuud in loo soo bixiyo tan iyo Qiyaamada dad
                dhadhansiiya ciqaab daran, Eebbana isagaa wax ciqaaba, naxariistana,
                waxaana lagu kala saydhay adduunka iyagoo kuwo roon iyo kuwo xunba
                lahaa, waana la imtixaamay bal inay waantoobaan, waxaase ka dambeeyey
                kuwaas kuwo adduunyada ka doortay Aakhiro inkastoo ballan laga qaaday
                waxaan run iyo Xaq ahayn inayna Eebbe ku sheegin, oy Kitaabkana bartaan,
                illeen daarta Aakhiro yaa u khayr-roon ciddii dhawrsan oo wax kasiye,
                ciddiise qabsata Kitaabka Xaqa ah iyo Xaqa dhabta ah oo salaadda oogta
                Eebbe ma dayaco ajriga sama-falaha. Waxayna ku tusin wanaag-ku-dadaalka.
                Al-Acraaf (167-170)</p>
            <ol start="171" type="1">
                <li>[Ka warran] markaan ku kor-yeelnay buurtii, sidii isagoo hadhayn,
                    una maleeyeen inuu ku dhici, kuna nidhi,”Ku qaata waxaan idin siinnay
                    niyad adag, kuna waana-qaata waxa ku sugan si aad u dhawrsataan.”</li>
                <li>[Xusuuso] markuu Eebbahaa ka qabtay dadka dhabarkooda faracoodii
                    uuna marag uga yeelay naftooda, kuna yidhi, “Miyaanaan Eebbihiin ahayn?”
                    oy dhaheenna “Inaad Eebbahanno tahay yaan marag kacnay,” inaydaan dhihin
                    maalinta Qiyaame, “Annagu waan halmaansanayn kan.”</li>
                <li>Ama aydaan dhihin, “Waxaa wax la wadaajiyey [Eebbe]
                    aabbayaalkannagii mar hore annaguna waxaan nahay farac ka dambeeyey ee
                    miyaad noo halaagi waxay faleen xumo-falayaal?”</li>
                <li>Saasaanu u caddaynaa aayaadka iyo inay u noqdaan Xaqa.</li>
            </ol>
            <p>Eebbe wuxuu ku amray Banii Israa‘iil inay niyad adag ku qaataan
                Kitaabkii Tawreed, wuxuuna korkooda yeelay buur hadhaysay, haddayna
                aqbalinna lagu dabooli, waxaa kale oo la faray inay ku socdaan Tawreed
                si ay u dhawrsadaan. Aayadaha kalana waxay ka warrami in Eebbe
                Banii-Aadamka naftooda marag uga yeelay, warsadayna inuu Eebbahood yahay
                iyo in kale, oyna marag kaceen Ilaahnimada Eebbe, si ayna u-dhihin
                maalinta Qiyaame, “Waxaan halmaansanayn oo jaahil ka ahayn arrintan,”
                ama ayan u dhihin, “Waxaa Eebbe la wadaajiyey aabbayaalkanno annaguse
                waxaan nahay farac dambeeyey ee ma waxaa naloo halaagi waxay dad xun
                faleen?” Saasuuna Eebbe ugu caddeeyey aayaadka inay Xaqa u noqdaan.
                Taasina waxay muujin inaan dadka cudur-daar u hadhin iyo waxay ku
                calaacalaan. Waxaana la wariyey in Eebbe kulmiyey arwaaxda dadka
                ballanna ka qaaday inay rumeeyaan Xaqa, Eebbana u hoggaansamaan. Waxaana
                habboon Eebbe ka-yaabid, toosnaan iyo wanaag-jacayl. Al-Acraaf
                (171-174)</p>
            <ol start="175" type="1">
                <li>Ku akhri korkooda warkii kii aan siinnay aayaadkannaga oo ka siibtay
                    Shaydaanna uu raacay [isaga] noqdayna kuwa baadida ah.</li>
                <li>Haddaan doonno waannu kor-yeeli lahayn, hasa yeeshee wuxuu u iishay
                    dhulka [adduunyo-jacayl] wuxuuna raacay hawadiisa, wuxuuna lamid yahay
                    eey haddaad erido wuu lalmin carrabka, haddaad deysana wuu lalmin,
                    saasna waa masalka qawmka beeniyey aayaadkannaga ee uga warran qisooyin
                    inay waantoomaan.</li>
                <li>Waxaa tusaale u xun qawmkii beeniyey aayaadkannaga, naftoodana waxay
                    ahaayeen kuwo dulmiya.</li>
                <li>Ciddii Eebbe hanuuniya un baa hanuuni, cidduu dhumiyana waa uun kuwa
                    khasaaray.</li>
            </ol>
            <p>Say dooni ha ahaatee waxay ka warrami aayadahani cid cilmi la baray
                oo addunyo ka doortay, Xaqana ka leexday, noqdayna baadi, oyna ku
                habboonayd inuu ku hanuuno, wuxuuse jeclaaday adduunyada, wuxuuna raacay
                hawadiisa xun, wuxuuna lamid yahay eey had iyo jeer carrabka lalmin,
                waana sidaas ciddii beenisa Xaqa iyo aayaadka Eebbe, ayna habboon tahay
                in dadka looga warramo inay waantoomaan, tusaale iyo dadna iyagaa u xun,
                illeen waxay beeniyeen aayaadka Eebbe, waxayna dulmiyeen naftooda,
                ciddii Eebbe hanuuniyo yaa hanuuni, tuu dhumiyana wuu dhumi, taasina
                waxay ku tusin xumaanta cid Eebbe cilmi baray oon ku socon, Xaqana
                raacin, adduunyana u xishay, cidday dooni ha noqotee, ama Banii
                Israa‘iil ama Carabtii ama cid kasta, Eebbana wuxuu uun dadka ka dooni
                wanaag, Xaq-raac, iyo toosnaan dhab ah. Al-Acraaf (175-178)</p>
            <ol start="179" type="1">
                <li>Waxaan u abuurnay Jahannamo wax badan oo jinni iyo insiba leh,
                    waxayna leeyihiin quluub ayna wax ku kasayn, waxayna leeyihiin indho
                    ayna wax ku arkayn, waxayna leeyihiin dhago ayna wax ku maqlayn,
                    kuwaasina waa xoolo oo kale, waana kasii dhunsan yihiin, kuwaasina waa
                    uun kuwa halmaansan.</li>
                <li>Eebbe waxaa u sugnaaday magacyo wanaag badan, ee ku barya, iskagana
                    taga kuwa leexin magacyadiisa, waxaannu ka abaal-marin waxay camal
                    falayeen.</li>
                <li>Waxaa kamid ah waxaan abuurnay ummad ku hanuunsan Xaqa, kuna
                    socon.</li>
            </ol>
            <p>Eebbe isagaa abuuray Jahannamo (Eebbaan ka magan-galnaye) wuxuuna u
                ballan-qaaday inuu jinni iyo insi ka buuxiyaa, maxaa yeelay wax ma
                kasayaan, xubnaha Eebbe siiyey ee ah: qalbiga, indho iyo dhago toona
                kuma intifaacayaan, waana xoolo oo kale iyo kasii daran, waana kuwo
                halmaamay Xaqa. Tan kale Ilaaheenna Wayn wuxuu leeyahay magacyo wanaag
                badan oyna habboon tahay in lagu baryo, lagana fogaado kuwa leexin
                magaca Eebbe oo ka yeeli wuxuusan raalli ka ahayn, oo ah beenin, leexin,
                si xun u-fasirid iyo wax kastoo wax u dhimi, waana la abaal-marin
                kuwaas. Waxaase jirtay dad hanuunsan oo Xaqa ku socda, siduu Rasuulku
                yidhi (naxariis iyo nabadgalyo Eebbe korkiisa ha yeelee), “Lama waayo
                koox ummaddayda ah oo Xaqa ku taagan oo muuqda wax dhibi karana uusan
                jirin inta Qiyaamadu ka timaaddo.” Waxaa wariyey Bukhaari. Al-Acraaf
                (179-181)</p>
            <ol start="182" type="1">
                <li>Kuwa beeniyey aayaadkannaga waxaannu ka qaban meel ayna ogayn.</li>
                <li>Waana sugi kaydkaygu [awooddayduna] waa daran tahay.</li>
                <li>Miyeyna fikirin inaan saaxiibkooda [Nabiga] waalli hayn, waxaan dige
                    cad ahayna uuna ahayn?</li>
                <li>Miyeyna dayin xukunka samooyinka iyo dhulka, iyo waxa Eebbe abuuray
                    oo wax ah, iyo inay mudan tahay inay dhawdahay ajashoodu, hadalkayse
                    Qur’aanka kadib rumayn?</li>
                <li>Cidduu dhumiyo Eebbe wax hanuunin ma leh. Wuxuuna kaga tegi
                    xad-gudubkooda iyagoo ku wareersan.</li>
                <li>Waxay ku warsan saacadda [Qiyaame] markay sugnaan, waxaad dhahdaa,
                    “Ogaanshaheedu waa Eebbahay agtiisa, waqtigeeda wax muujin kara oon
                    Eebbe ahayn ma jiro, waxay ku cuslaatay samooyinka iyo dhulka, waxaan
                    kado ahaynna idiinkuma timaaddo.” Waxay ku warsan saacadda sidii adoo
                    og, waxaad dhahdaa, “Ogaanshaheedu waa uun Eebbe agtiisa dadka
                    badankiisase ma oga [xaalkaas].</li>
            </ol>
            <p>Xaq-beeniye Eebbaa siduu doono u ciqaabi, in xoolo iyo nolol lagu
                imtixaamana waa dhici kartaa, Eebbana wuu sugi markuuse qabto
                ciqaabtiisu way daran tahay, waana inay gaaladu fikirto inaan Nabigu
                waallayn, ee dige cad uun yahay, hase eegeen mulkiga iyo xukunka Eebbe
                samooyinka iyo dhulka, waxa Eebbe abuuray, waxaana laga yaabaa inay
                ajashoodu dhawdahay, maxayse rumayn Qur’aanka kadib? Cidduu Eebbe
                dhumiyo wax hanuunin ma leh, waxayna ku wareeri xumaanta. Saacadda
                Qiyaamana cidaan Eebbe ahayn ma oga wayna ku cuslaatay cirka iyo dhulka,
                waxayna ku imaan kado, hase la rumeeyo, oo loo darbado. Xadiithna waxaa
                ku sugnaaday in Qiyaamadu dhici iyadoo dad wax kala gadan, ama cidi
                maali xoolaheeda, ama dhoobay daarkiisa oo malaasi, ama cunnadii kor u
                qaaday. Eebbe hanaga fududeeyo dhibkeeda isagaa awood leh. Al-Acraaf
                (182-187)</p>
            <ol start="188" type="1">
                <li>Waxaad dhahdaa, “Uma hanto naftayda nafci iyo dhib midna, wuxuu
                    Eebbe doono mooyee, haddaan ahay mid og waxa maqan waxaan badsan lahaa
                    khayrka imana taabteen xumaani, anigu waxaan uun ahay u-dige una
                    bishaareeye qawmkii rumayn [Xaqa].”</li>
                <li>Eebbe waa kan idinka abuuray naf kaliya, kana yeelay xaggeeda
                    haweenaydiisii inuu weheshado markay kulmeenna waxay qaadday uur fudud
                    saasayna ahayd markay cuslaatayna waxay baryeen Eebbahood, “Haddaad na
                    siiso [ilmo] suubban waxaan noqonaynaa kuwa shukriya.”</li>
                <li>Markuu siiyey mid suubban waxay u yeeleen wax la wadaaga wuxuu Eebbe
                    siiyey, Eebbaa ka sarreeya waxay la wadaajiyeen.</li>
            </ol>
            <p>Awoodda Eebbaa iska leh, cid nafci iyo dhib hananna ma jirto, illeen
                Eebbaa faray Nabigiisa (naxariis iyo nabadgalyo Eebbe korkiisa ha
                yeelee) inuu dadka u caddeeyo xaalkaas, hadduu ogyahay waxa maqanna
                wuxuu badsan lahaa khayrka dhibna uusan taabteen, waana uun u-dige
                u-bishaareeye, ciddii Xaqa rumayn. Eebbana dadka wuxuu ka abuuray naf
                kaliya Aadam kana ahaysiiyey haweenaydiisii si ay isugu xasilaan isuna
                weheshadaan, markay kulmeenna ay uuraysatay ayna Eebbe warsadeen inuu
                ilmo suubban siiyo, markaasay dadku Eebbe wax la wadaajiyaan
                arrimihiisa, intay ku mahdin lahaayeen, Eebbana waa ka sarreeyaa wax
                lala wadaajiyo. Waxaana la sheegay in kuwo Eebbe wax la wadaajiyey ay
                ahaayeen dad kale oon ahayn Aadam iyo Xaawo. Al-Acraaf (188-190)</p>
            <ol start="191" type="1">
                <li>Ma waxay la wadaajin waxaan wax abuuran iyagana la abuuro.</li>
                <li>Oon karaynna gargaar naftoodana aan u gargaarayn.</li>
                <li>Haddaad ugu yeedho hanuunkana idin ma raacaan waana isku-mid haddaad
                    u-yeedhaan iyo haddaad ka aamustaanba.</li>
                <li>Kuwaad caabudaysan [u yeedheysaan] Eebbe ka-sokow waa addoomo
                    idinkoo kala ah, bal u-yeedha oo haydin yeeleen [aqbaleen] haddaad run
                    sheegaysaan.</li>
                <li>Ma waxay leeyihiin lugo ay ku socdaan, mise waxay leeyihiin gacmo ay
                    wax ku qabtaan mise waxay leeyihiin indho ay wax ku arkaan, mise waxay
                    leeyihiin dhago ay wax ku maqlaan, waxaad dhahdaa, “U-yeedha
                    shurakadiinna ina dhagra hana i sugina.”</li>
                <li>Waligaygu waa Ilaaha soo dejiyey Kitaabka isagaana u gargaara kuwa
                    suubban.</li>
            </ol>
            <p>Siday Eebbe ula caabudi waxaan wax abuurayn oo la abuuri iyaga,
                karaynna inay u gargaaraan ama naftooda u gargaarayn, haddaad wax toosin
                ugu yeedhana kuma raacaan waana isku-mid haddaad u yeedhaan ama ka
                aamustaan, waana addoomo idinkoo kale ah, mana ajiibaan hadday u
                yeedhaan, lugo ma leeyihiin ay ku socdaan, ama gacmo ay wax ku qabtaan,
                ama indho ay wax ku arkaan, ama dhago ay wax ku maqlaan, hasoo kulmiyaan
                shurakadooda hana dhagreen waxna yeyna sugin, gargaaraha Nabiga ee kuwa
                suubban dhaqaaleeya waa Eebbaha soo dejiyey Kitaabka Qur’aanka ah, mana
                habboona, mana bannaana in la caabudo waxaan Eebbe ahayn, waxna laga
                rajeeyo, illeen Eebbe un baa awood buuxda lehe. Al-Acraaf (191-196)</p>
            <ol start="197" type="1">
                <li>Waxaad caabudaysaan Eebbe ka-sokow ma karaan gargaarkiinna
                    naftoodana uma gargaarayaan.</li>
                <li>Hadday ugu yeedhaan hanuunkana ma maqlaan waxaadna aragtaa iyagoo
                    kusoo eegi oon waxba arkayn.</li>
                <li>Qaado waxa fudud farna wanaagga kana jeedso jaahiliinta.</li>
                <li>Hadduu ku waswaasiyo Shaydaan waswaasiye ka magan-gal Eebbe isagaa
                    maqle oge ahe.</li>
                <li>Kuwa dhawrsaday hadduu taabto shar Shaydaan way xusuustaan
                    [waantoomaan] wayna arkaan Xaqa [toosnaadaan].</li>
                <li>Walaalaha Shaydaankuse waxay ku kaalmeeyan baadida kamana
                    daalaan.</li>
            </ol>
            <p>Waxa Eebbe kasoo hadhay oo la caabudo waa waxaan waxba karayn,
                gargaari karinna, naftoodana u-gargaari karin, kumana maqlaan, kumana
                arkaan. Wuxuuna Eebbe fari dabeecada wanaagga iyo wanaagga oo la faro,
                jaahiliintana laga jeedsadaa, hadduu Shaydaan waswaasiyo ruuxana waa
                inuu Eebbe ka magan-galaa illeen Eebbaa waxna maqla waxna oge. Maxaa
                yeelay waxaa kamid ah xaalka kuwa dhawrsada in marka Shaydaan xumaan ku
                taabto ay xusuustaan Eebbe waantoomaanna, kuwa gaaloobayse waxaa sii
                dhumiya Shaydaan illeen walaalay ka yeesheene. Aayadahanna waxay fari
                dadka wanaag, ugana digi xumaanta, lagana digtoonaado Shaydaanka,
                gaalada, jaahiliinta. Waxaana xadiith ah, “Xidhiidhi ciddii ku goysa,
                siina ciddii kuu diidda, kana jeedso ciddii ku dulmida.” Saas darteed
                waa in Eebbe uun la caabudo, wanaagna laga rajeeyo, Shaydaan iyo
                colkiisna laga digtoonaado. Al-Acraaf (197-202)</p>
            <ol start="203" type="1">
                <li>Haddaydaan ula imaanin aayad waxay dhahaan, “Maxaad usoo dooran
                    wayday?” Waxaad dhahdaa, “Waxaan uun raaci wixii layga waxyooday xagga
                    Eebbahay, kaasina waa xujooyin xagga Eebbihiin ka ahaatay iyo hanuunka
                    iyo naxariista ciddii rumayn [Xaqa].”</li>
                <li>Markii la akhriyo Qur’aanka dhagaysta una dhag-raariciyana in
                    laydiin naxariisto.</li>
                <li>U-xus Eebbahaa naftaada khushuuc [baryo] iyo cabsi, iyo qaylo-la‘aan
                    hadal, aroor iyo galabba, hana noqon kuwa halmaama [xuska Eebbe].</li>
                <li>Kuwa Eebbe agtiisa ah iskama kibriyaan cibaadadiisa wayna u
                    tasbiixsadaan [nazahaan] isagayna u sujuudaan.</li>
            </ol>
            <p>Gaaladu waxay warsadeen Nabiga (naxariis iyo nabadgalyo Eebbe
                korkiisa ha yeelee) inuu la yimaado mucjisooyin jeebkiisa ah, wuxuuse
                raacaa wixii Eebbe u waxyooday oo Xaq ah, waxna lagu kala garto, hanuun
                iyo naxariisna u ah ciddii Xaqa rumayn, Xaquna waa u cad yahay ciddii
                raaci, oo markuu maqlo Qur’aankoo la akhrin maqlo una dhag-raariciya, si
                loogu naxariisto. Waana in Eebbe si hoos iyo khushuuca loo xuso oon
                qaylo lahayn waqti kasta iyo subax iyo galabba, lana halmaamin.
                Malaa‘igta Eebbe ag-joogtana iskama wayneeyaan cibaadadiisa, wayna
                nazahaan oo u-tasbiixsadaan wayna u sujuudaan. Saas darteed waa in Xaqa
                la raaco, Qur’aankana la akhriyo, Eebbe loo xuso hoos subax iyo galabba,
                lana halmaamin, illeen malaa‘igtaa caabudi, isna kibrinayn, una
                sujuudiye. Nabiguna (naxariis iyo nabadgalyo Eebbe korkiisa ha yeelee)
                wuxuu yidhi, “Dadow u dhimriya naftiinna illeen uma yeedhaysaan mid
                dhaga-la’ ama maqane, Ilaahaad u yeedhaysaan waa wax-maqle, dhawe,
                idiinkana dhaw cunaha gaadiidkiinna.” Waxayna ahayd mar dadku kor u
                qaadeen ducada. Al-Acraaf (203-206)</p>
            <h2 id="suurat-al-anfaal">Suurat al-Anfaal</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxay ku warsan dadku [xukunka] qaniimada, waxaad dhahdaa,
                    “Qaniimada waxaa iska leh Eebbe iyo Rasuulka ee ka dhawrsada Eebbe
                    wanaajiyana xaalka dhexdiinna ah Eebbana adeeca iyo Rasuulkiisa haddaad
                    kuwo rumeeyey tihiin.”</li>
                <li>Mu‘miniinta dhabta ah waa uun kuwa marka Eebbe la xuso ay cabsato
                    quluubtoodu, marka lagu akhriyo korkooda aayaadka Eebbana ay iimaan u
                    kordhiso, Eebbahood uun tala saarta.</li>
                <li>Ee ah kuwa ooga salaadda waxaannu ku arzaaqnayna wax ka bixiya.</li>
                <li>Kuwaasaana ah mu’miniinta xaqa ah, waxayna mudan Jannooyin Eebbahood
                    agtiisa ah, iyo dambi-dhaaf iyo rizqi sharaf leh.</li>
            </ol>
            <p>Dagaalkii waynaa ee Badar ee dhex maray Muslimiinta iyo gaaladii yey
                kusoo degtay aayaddu, markay qaar Muslimiintii kamid ah ku hadleen
                qaniimadii, waxaana tawallin Eebbe oo loo ***ili Xaqa iyo Rasuulka
                (naxariis iyo nabadgalyo Eebbe korkiisa ha yeelee) oo ku bixin una
                qaybin Xaqa. Mase habboona in lagu murmo, waase in Muslimiintu Eebbe ka
                dhawrsadaan, hagaajiyaanna xaalka dhexdooda ah, oyna adeecaan Eebbe iyo
                Rasuulkiisa hadday mu‘miniin dhab ah yihiin. Aayadaha kale waxay
                tilmaami mu‘miniinta dhabta ah, wanaagga kuwa kulansaday, marka Eebbe la
                xuso qalbigoodaa argaggaxa oo cabsada, marka Qur’aanka lagu akhriyana
                iimaan u kordho, Eebbe uun tala saarta, salaadda ooga, waxna bixiya,
                kuwaasaana ah mu‘miniinta xaqa ah ee dhabta ah, mudanna darajooyin Eebbe
                agtiisa, dambi-dhaaf iyo rizqi sharaf leh. Al-Anfaal (1-4)</p>
            <ol start="5" type="1">
                <li>Siduu kaaga bixiyey Eebbahaa gurigaaga si xaq ah [Jahaad] koox
                    mu‘miniinta kamid ah way nacayeen.</li>
                <li>Waxayna kugula murmi Xaqa intuu u caddaaday sidii iyagoo loo wado
                    geeri iyagoo eegi.</li>
                <li>Xusuuso markuu idiin yaboohay Eebbe labadii kooxood midkood [colkii
                    iyo safarkii] idiin sugnaatay idinkoo jecel in midda tabarta yar idiin
                    ahaato, Eebbana wuxuu dooni inuu Xaqa ku sugo Kalimaddiisa, gooyana
                    cidhibta gaalada.</li>
                <li>Si uu Xaqa u sugo, una buriyo baadilka [xumaanta] haba naceen
                    dambiilayaashuye.</li>
            </ol>
            <p>Aayadahanna waxay ka warrami dagaalkii waynaa ee Badar iyo in dad
                kamid ah Muslimiintii ay nacayeen in loo baxo dagaalka, Eebbese wuxuu u
                yaboohay Nabiga (naxariis iyo nabadgalyo Eebbe korkiisa ha yeelee)
                labada kooxood middood oo ah safarkuu Abuu Sufyaan hoggaaminayey ee
                Shaam ka yimid iyo colkii waynaa ee gaaladii Makkaad, inkastoy
                mu‘miniintu jeclayd inay la kulmaan safarka, Eebbaha xikmadda lehse
                wuxuu doonay inuu Xaqa sugo, xumaanta iyo baadilkana buriyo oo jabiyo,
                gaaladana gumaado, saasaana dhacday maalintaas oo gaaladii kibirsanayd
                ee badnaa waxaa jabiyey mu‘miniin yar, gargaarka Eebbana waa mudan tahay
                ciddii Xaqa si dhab ah u raacda ee Diinta Eebbe ku toosta. Al-Anfaal
                (5-8)</p>
            <ol start="9" type="1">
                <li>Xusuusta markaad ka gargaar warsanayseen Eebbe oo uu idinku ajiibay,
                    “Waxaan idinku xoojin kun malaa‘igta kamid ah oo is-raacraacsan.”</li>
                <li>Wuxuu Eebbe u yeelay bishaaro iyo inuu xasilo qalbigiinnu, gargaarra
                    waxaan Eebbe agtiisa ahayn ma aha, Eebbana waa Adkaade fal san.</li>
                <li>Xusuustana markuu idinku daboolay hurdo aaminnimo darteed idinkagana
                    soo dejiyey samada biyo inuu idinku daahiriyo idinkagana tegsiiyo
                    waswaaska shaydaanka iyo inuu ku adkeeyo quluubtiinna kuna sugo
                    gommadihiinna.</li>
                <li>Markuu u waxyoon Eebbahaa malaa‘igta, “Anaa idinla jira ee suga kuwa
                    Xaqa rumeeyey [xoojiya] waxaan ku tuuri quluubta kuwa gaaloobay argaggax
                    ee ka garaaca luqunta korkeeda kana garaaca xubnaha faraha.”</li>
                <li>Maxaa yeelay waxay khilaafeen Eebbe iyo Rasuulkiisa, ciddii
                    khilaafta Eebbe iyo Rasuulkiisana Eebbe waa u ciqaab daran yahay.</li>
                <li>Ee arrintaas dhadhamiya, gaalana waxaa u sugnaaday cadaabka
                    Naarta.</li>
            </ol>
            <p>Dagaalkii Badar wuxuu ahaa arrin aad u wayn, Nabiguna (naxariis iyo
                nabadgalyo Eebbe korkiisa ha yeelee) markuu dayey asxaabta oo saddex
                boqol iyo dhawr ah iyo gaaladii oo kun ah yuu qaabilay Qiblada beryeyna
                Eebbe isagoo dhihi, “Ilaahow ii fuli yaboohaagii, Ilaahow haddaad
                halaagto kooxdan Islaamka ah lagugu caabudi maayo dhulka waligeed.”
                Intuu go‘ii garbaha ka dhaco oo Sayid Abuu Bakar ka dhaho “Kugu filan,”
                wuxuuna Eebbe ku xoojiyey malaa‘ig si loogu bishaareeyo mu‘miniinta,
                quluubtoodana loo xasiliyo, gargaarna Eebbaa haysta, waxaana qabatay
                Muslimiinta hurdo inayan cabsan, roob daahiriyana wuu usoo daayey niyada
                u adkeeyey, lugahana u sugay, wuxuuna Eebbe faray malaa‘igta inay sugaan
                mu’miinta illeen Eebbaa la jiree, kuna tuuri niyadda gaalada argaggax,
                iyo inay ka garaacaan madaxa iyo faraha illeen waxay khilaafeen Eebbe
                iyo Rasuulkiisii, ciddii khilaaftana waxay mudan ciqaab daran, gaalana
                waxaa u sugnaaday cadaabka Naarta, saasuuna Eebbe ugu gargaaraa
                mu‘miniinta dhabta ah. Al-Anfaal (9-14)</p>
            <ol start="15" type="1">
                <li>Kuwa Xaqa rumeeyow haddaad la kulantaan kuwa gaaloobay idinkoo isu
                    soo dhawaan ha u jeedinina dabada [ha cararina].</li>
                <li>Ruuxii u jeediya maalintaas dabadiisa [carara] isagoo u xeelaysanayn
                    dagaal ama u dumayn koox wuxuu la noqdaa cadho Eebbe hoygiisuna waa
                    Jahannamo iyadaana u xun meel loo ahaado.</li>
                <li>Idinku maydaan ku layn gaalada [xooggiinna] Eebbaase laayey, mana
                    aadan ganayn markaad ganaysay Eebbaase ganay [ku hagaajiyey] inuu u
                    nicmeeyo mu‘miniita nicmo wanaagsan, Eebbana waa Maqle Og.</li>
                <li>Arrintaasna waxaa ugu wacan in Eebbe uu tabaryarayn dhagarta
                    gaalada.</li>
            </ol>
            <p>Aayaduhu waxay caddayn inay ka reeboon tahay mu‘miinta markay
                cadowgooda gaalada ah dagaal kula kulmaan inay cararaan oo dhabarka u
                jeediyaan, ciddii carartana waxay mudan cadho Eebbe waxayna u dheelman
                Naarta Jahannamo ee u xun meel loo ahaado, marka laga reebo u-xeelaysi
                dagaal ama ku-biirid iyo dumid koox kale oo taageerta. Rasuulkuna
                (naxariis iyo nabadgalyo Eebbe korkiisa ha yeelee) wuxuu ka mid yeelay
                ka-cararka Jahaadka toddobada dadka halaagta Naartana galisa. Wuxuuna
                Eebbe ku mannadaystay Nabiga (naxariis iyo nabadgalyo Eebbe korkiisa ha
                yeelee) gargaarkii iyo guushii waynayd ee Badar iyo in Eebbe si dhab ah
                ugu hagaajiyey uguna toosiyey tuuryadii gaalada intay ka jabaan oo laga
                laayo, illeen awoodda Eebbaa lehe, mu‘miniintana wuxuu ugu nicmeeyey
                nicmo wanaagsan, wuxuuna saas u falay inuu jilciyo oo tirtiro dhagarta
                gaalada, colka Islaamka ah, taasina waxay ku tusin in Jahaadku waajib
                adag yahay, ciddii Muslim ah oo ka tagtana ay mudan dulli, addoonsi iyo
                tabar-yari, markiise Eebbe lagu xidhnaado, Diintana lagu toosnaado
                Xaqana lagu jahaado waxaa la heli guul, sharaf, cizzi, dambi-dhaaf iyo
                Jannadii Eebbe ee wanaagsanayd. Al-Anfaal (15-18)</p>
            <ol start="19" type="1">
                <li>Haddaad kala xukumid dalabteen gaalooy waxaa idiin yimid gargaarkii
                    [Nabiga] inaadse reebtoontaan yaa idiin khayr roon, haddaad ku noqotaan
                    xumaantana waxaannu ku noqon gargaarka [Nabiga] waxna idiinma tarayso
                    kooxdiinnu haba badnaadeene, Eebbana wuxuu la jiraa mu‘miniinta.</li>
                <li>Kuwa [Xaqa] rumeeyow, adeeca Eebbe iyo Rasuulkiisa hana ka
                    jeedsanina idinkoo maqli.</li>
                <li>Hana noqonina kuwii yidhi, “Maqallay,” iyagoon wax maqlayn.</li>
                <li>Dhul socod waxaa ugu shar badan [u xun] Eebbe agtiisa ma-maqle
                    [Xaqa] ma-hadle oon kasayn [wanaagga].</li>
                <li>Hadduu ku ogyahay Eebbe khayr wuu maqashiin lahaa [garansiin lahaa]
                    hadduuse maqashiiyo way jeedsan lahaayeen [kibir dartiis] iyagoo
                    is-dadbi.</li>
                <li>Kuwa Xaqa rumeeyow, maqla Eebbe iyo Rasuulka markuu idiinku yeedho
                    wax idin nooleeya [Xaqa] ogaadana in Eebbe [karo] inuu kala dhex-maro
                    ruuxa iyo qalbigiisa, oo xaggiisa laydiin soo kulmin.</li>
            </ol>
            <p>Gaaladii Carbeed waxay Eebbe warsan jireen isla-wayni darteed in
                Eebbe halaago ciddii xumaan wadda iyaga iyo mu’miniinta, waxaana u yimid
                waxay warsanayeen maalintii Badar, waana la halaagay, inay xumaanta ka
                joogaan yaana u khayr roon, hadday ku noqdaanna Eebbe wuxuu u gargaari
                mu‘miniinta dhabta ah, waxaana laga rabaa mu‘miniinta inay si run ah u
                adeecaan Eebbe iyo Rasuulkiisa, Xaqana raacaan, oyna la mid noqon kuwa
                dhaha “Waan maqalay,” iyagoon maqlin, waxaana ugu liita Eebbe agtiisa
                waxa dhulka ku socda cid Xaqa ka dhaga-la’ oo ka af-la‘, oon garaynayn
                oo markii Xaqa loo sheego ka jeedsata, dadka mu‘miniinta ahse waa inay
                maqlaan oo yeelaan Eebbe iyo Rasuulkiisa markuu wax nooleeya oo Diinta
                Islaamka ah iyo Xaqa ugu yeedho, illeen waa nolol ee, waxa kasoo
                hadhayna waa geeriye, arrintana Eebbaa haysta oo toosin cidduu doono oo
                wanaagga ku dadaasha, xaggiisaana laysu kulmin. Saas darteed ciddii
                nolol, wanaag, sharaf iyo khayr rabta ha raacdo Qur’aanka iyo Xaqa.
                Al-Anfaal (19-24)</p>
            <ol start="25" type="1">
                <li>Ka dhawrsada fidmo oon ugu dhacayn kuwii dulmiga falay gaar ahaan oo
                    idin kamid ah, ogaadana in Eebbe ciqaabtiisu daran tahay.</li>
                <li>Xusuustana markaad ahaydeen kuwo yar oo lagu tabar-darraysto dhulka
                    [Makkaad] idinkoo ka cabsan in dadku idin dafo oo markaas uu idin
                    dhaweeyey [dumay] idinkuna xoojiyey gargaarkiisa, idinkuna arzaaqay
                    wanaag [xalaal] inaad ku mahdisaan.</li>
                <li>Kuwa [Xaqa] rumeeyow, ha khayaamina Eebbe iyo Rasuulka iyo
                    ammaanadiinna idinkoo og.</li>
                <li>Ogaadana in xoolihiinnu iyo carruurtiinnu fidno uun yihiin oo Eebbe
                    agtiisa ajir wayn yahay.</li>
                <li>Kuwa [Xaqa] rumeeyow, haddaad ka dhawrsataan Eebbe wuxuu idiin yeeli
                    faraj [iyo nabadgalyo] wuxuuna asturi xumaantiinna [dambigiinna], wuuna
                    idiin dhaafi Eebbana waa fadli-wayne.</li>
            </ol>
            <p>Xumaanta haddaan layska reebin kuma kaliyeysato adduunka ciddii
                fashay kaliya, ee way wada heli ciddii ku dhaw oon xumaanta reebin sida
                xadiithyo badan ku sugnaaday, waana arrin ay waajib tahay in si dhab ah
                loo garto looguna camal-falo. Tan kale waxay ahaayeen Muslimiintii
                Makkaad kuwo tabar yar oo cabsada Eebbaase xoojiyey oo Madiino dejiyey
                una gargaaray, oo rizqi fiican ku arzaaqay, waana wax la xusuusto oon la
                halmaami karin. Tan kale waa inaan la khayaamin Eebbe, Diinta, Nabiga,
                ammaanada iyo Xaqa isagoo la ogyahay, lana garto in xoolaha iyo
                carruurtu fidmo iyo imtixaan yihiin ee wanaag iyo ajir Eebbe agtiisa
                yaallo, ciddii si fiican u dhawrsatana Eebbe wuxuu u furi faraj, wuuna
                asturi, una dambi-dhaafi illeen fadligiisaa waasac ahe, isagaana awoodda
                lehe. Al-Anfaal (25-29)</p>
            <ol start="30" type="1">
                <li>Xusuuso [Nabiyow] markay ku dhakrayeen kuwii gaaloobay inay ku
                    xidhaan, ama ku dilaan ama ku bixiyaan, way ku dhakrayeen Eebbaase ka
                    abaal-marin isagaana abaal-mariye khayr roona ah.</li>
                <li>Marka lagu akhriyo aayaadkannaga waxay dhahaan, “Waan maqallay
                    haddaan doonana waan dhahaynaa kanoo kale [Qur’aanka], kanu waxaan
                    warkii kuwii hore ahayn ma aha.”</li>
                <li>Xusuuso markay dheheen, “Eebbow hadduu kanu Xaqa agtaada ah yahay
                    nagaga soo daadi dhagaxyo [Naara] samada, ama noo keen cadaab
                    daran.”</li>
                <li>Eebbase ma aha kii cadaaba adoo dhex-jooga, mana aha mid cadaaba
                    iyagoo dambi-dhaaf warsan.</li>
            </ol>
            <p>Gaaladii Qureysheed dhagar bay u sameeyeen Nabigii (naxariis iyo
                nabadgalyo Eebbe korkiisa ha yeelee) waxayna ku shireen Daaru Nadwa
                markay wax badan hadleenna waxaa arrin soo jeediyey Abuu Jahal wuxuuna
                soo jeediyey in meel kasta wiil xoog leh laga keeno markaas seefo loo
                dhiibo Nabigana hal mar kuwada dhuftaan si qaraabadiisu mag u qaadato
                illeen lama colloobi karaan dadkoo dhane, waxayna isku waafaqeen
                ra‘yigaas, Eebbaase ogaysiiyey Nabigiisa arrintiina gacantooda ka
                bixiyey oo nabad-galiyey Nabigii, waana kii baxay ee godka galay isaga
                iyo Sayid Abuu Bakar, kadibna Madiina aadeen. Waxayna ahaayeen
                gaaladaasu kuwa marka lagu akhriyo Qur’aanka yidhaahda “Maqallay,
                haddaan doonno waan dhihi lahayn isagoo kale, waana warkii dadkii hore,”
                waxayna codsadeen in Eebbe cadaab cirka kaga soo daayo hadduu Qur’aanku
                Xaq yahay, taasina waa doqonnimo wax Eebbe la waydiistana ma aha, ee
                waxaa habboon in la dhaho “Eebbow nagu hanuuni Xaqa,” Eebbase ma cadaabo
                Nabigoo dhex jooga ama iyagoo dambi-dhaaf warsan, illeen way dawaafi
                jireene. Ibnu Cabbaas wuxuu yidhi, “Waxaa jiray labo ammaan, Nabigii iyo
                dambi-dhaaf warsasho, waxaase tegey Nabigii waxaana hadhay dambi-dhaaf
                dooniddii.” Al-Anfaal (30-33)</p>
            <ol start="34" type="1">
                <li>Muxuusanse Eebbe u cadaabayn iyagoo ka celin dadka Masjidka Xurmada
                    leh, mana aha ehelkiisa, ehelkiisu waxaan kuwa dhawrsada ahayn ma aha,
                    badankoodse ma oga.</li>
                <li>Salaaddooda Kacbada agteeda ahna ma aha waxaan foodhi iyo
                    sacabbo-tumid ahayn, ee dhadhamiya cadaabka gaalnimadiinna darteed.</li>
                <li>Kuwii gaaloobay waxay ku bixin xoolahooda inay ka celiyaan dadka
                    Jidka Eebbe, way bixin doonaan waxayna ku noqon qoomamo markaasaa laga
                    adkaan, kuwa gaaloobayna xagga Jahannamaa loo kulmin.</li>
                <li>In Eebbe kala bixiyo xumaanta iyo wanaagga, yeelana xumaanta
                    qaarkeed tan kale korkeeda uuna kulmin dhammaan uuna yeeli Jahannamo,
                    kuwaasuna waa uun kuwa khasaaray.</li>
            </ol>
            <p>Gaaladu way mutaan ciqaabta iyo cadaabkaba, illeen waxay dadka ka
                celiyaan Masaajidka Xurmaysan, oo ayna mudnayn inay daris la noqdaan
                waxaase mudan inuu gacanta ku hayo Muslimiinta. Gaaladuna dhab ahaan
                ugama yaabaan Eebbe, cibaadadooduse waa foodhi, buuq iyo sacabbo-tun,
                abaalkooduna waa cadaab gaalnimadooda dartiis, waxay gaaladu bixin oo
                xoola ah inay Jidka Eebbe ka leexiyaan, way bixin waxayse ku noqon
                khasaare waana laga adkaan, Naarta Jahannamana waa lagu kulmin, si Eebbe
                u kala saaro xumaanta iyo wanaagga, xumaanta wuu kulmiyaa dhammaanna
                yeela Naarta Jahannamo waana kuwa khasaaray. Ibnu Isxaaq wuxuu sheegay
                in Cabdullaahi binu Rabiica, Cikrima Abuu Jahal iyo Safwaan binu Umayya
                u tageen Abii Sufyaan dagaalkii Badar ee lagu laayey qaraabadoodii inay
                oggolaadaan safarkii Abuu Sufyaan hoggaaminayey ee dagaalku ku billowday
                xoolihiisa in lagu bixiyo la-dagaallanka Nabiga iyo Muslimiinta,
                markaasaa waxaa soo degtay aayadahan. Badar bay kusoo degeenna waa la
                yidhi, waxaase dhab ah in gaalo khasaari. Al-Anfaal (34-37)</p>
            <ol start="38" type="1">
                <li>Ku dheh kuwii gaaloobay hadday ka reebtoomaan [gaalnimada] waxaa loo
                    dhaafi wixii hor maray, haddayse daa‘imaan [gaalnimada] waxaa tagtay
                    [horraysay] jidkii kuwii hore.</li>
                <li>La dagaallama gaalada intaan gaalnimo iyo [xumaan] laga helin una
                    ahaato Diintu dhammaan Eebbe, hadday reebtoomaan Eebbe waxay fali wuu
                    arkayaa.</li>
                <li>Hadday jeedsadaanna ogaada in Eebbe yahay Gargaarihiinna isagaana u
                    fiican Gargaare.</li>
                <li>Ogaadana waxaad qanimaysataan in Eebbe shan-meelood meel leeyahay,
                    iyo Rasuulku, iyo qaraabada, iyo agoonta, iyo masaakiinta, iyo
                    socdaalka, haddaad tihiin kuwo rumeeyey Eebbe iyo waxaan ku dejinnay
                    addoonkannaga maalintii kala-bixinta, maalintay kulmeen labadii col
                    [Badar], Eebbana wax kasta [oo uu doono] wuu karaa.</li>
            </ol>
            <p>Eebbe waa Naxariiste wuxuuna u dhaafaa wixii hore ciddii gaalnimada
                kasoo noqota oo xumaanta ka tawbad-keenta, sida ku sugnaatay xadiith:
                “Islaamku wuu tiraa wixii ka horreeyey, tawbaduna way tirtaa wixii ka
                horreeyey,” ciddii xumaan ku noqota way caddahay waddadii kuwii hore.
                Waana in gaalada lala dagaallamo intaan xumaan laga helin, Diintuna
                dhammaan Eebbe u ahaato, ciddii xumaanta ka joogtana Eebbe wuu arkaa,
                ciddii jeedsatana Eebbaa uga gargaari mu‘miniinta, Kaalmeeye iyo
                Gargaarana Eebbaa u fiican. Wixii gaalada laga helo waqtiga dagaalkana
                shan-meelood meel waxaa loo iili Jidka Eebbe iyo Rasuulkiisa, qaraabada
                Nabiga oo zako la siinayn, agoonta, masaakiinta, iyo socdaalka, haddii
                dhab loo rumeeyey Eebbe iyo Qur’aanka, waana xoolo xalaal ah oo lagu
                xoojin Islaamka iyo Xaqa, laguna wiiqi gaalada. Al-Anfaal (38-41)</p>
            <ol start="42" type="1">
                <li>Xusuusta markaad ahaydeen dhinicii u dhawaa [Badar] gaaladuna ahayd
                    dhinicii ka fogaa [Badar] safarkiina idinka hooseeyey, haddaad isu
                    yaboohdaan [ballanna] waad isku khilaafi lahaydeen ballanka, Eebbaase
                    falay inuu xukumo amar uu fali in ciddii halaagsamina si cad u
                    halaagsanto, ciddii noolaanna si cad u noolaato, Eebbana waa Maqle
                    Og.</li>
                <li>Markuu idinku tusiyey Eebbe gaalada hurdada iyagoo yar, haddu ku
                    tusiyo iyagoo badanna waad fashili lahaydeen ood ku murmi lahaydeen
                    amarka, Eebbaase nabadgaliyey, illeen wuu ogyahay waxa laabta ku
                    sugane.</li>
                <li>Iyo markuu idin tusiyey markaad kulanteen iyagoo ku yar indhihiinna,
                    idinkuna yareeyey indhahooda in Eebbe xukumo amar uu fali, xagga
                    Eebbaana loo celin umuuraha.</li>
            </ol>
            <p>Muslimiintu waxay degeen daanta Badar ee xigta xagga Madiino,
                gaaladuna xagga Makka jahadeeda, safarkiina maray xagga badda Eebbana
                kulmiyey si ciddii halaagsami iyo tan noolaanba xaalku u caddaado,
                wuxuuna Eebbe isu muujiyey labada kooxood iyadoo midba la yar tahay
                midda kale, in Eebbe sugo guusha Islaamka, saasayna u kulmeen labadaas
                col, oo midna Xaqa iyo Islaamka matalayo iyo mid gaalnimo iyo
                isla-wayni. Wuxuuna Ibnu Jariir sheegay in Abuu Sufyaan u ciddiray
                gaaladii Qureysheed kuna yidhi, “Noqda waa nabadgalaye,” waxaase siiday
                Abuu Jahal oo sheegay inayna noqonayn intay ka tagaan Ceelka Badar,
                saddex maalmoodna ku nagaadaan oo cunno ku cunaan, geelna ku qashaan,
                khamrana ku cabbaan gabdhuhuna durbaan u garaacaan oo Carabtuna maqasho,
                qaddariyaanna. Nabiguna wuxuu yidhi, “Makka waxay idinku soo tuurtay
                beerkeedii, waana kaas Xaq iyo xumaan.” Al-Anfaal (42-44)</p>
            <ol start="45" type="1">
                <li>Kuwa Xaqa rumeeyow, haddaad la kulantaan koox [cadow ah] sugnaada
                    xusana Eebbe wax badan inaad liibaantaan.</li>
                <li>Adeecana Eebbe iyo Rasuulkiisa hana murmina ood fashishaan uu tagana
                    xooggiinnu, samra Eebbe wuxuu la jiraa kuwa samree [adkaysta].</li>
                <li>Hana kamid noqonina kuwii ka baxay guryahooda kibir iyo is-tuska
                    dadka darttiis kana celinaya [dadka] Jidka Eebbe, Eebbana waa koobay
                    waxay camal-fali.</li>
                <li>Markuu u qurxiyey Shaydaanku camalkooda kuna yidhi, “Wax idinka
                    adkaan oo dad ah ma jiro maanta, anna kaalmeeyaan idiin ahay,” markay
                    is-arkeen labadii kooxoodna wuxuu u gurtay cidhibtiisa, wuxuuna yidhi,
                    “Anugu bari baan idinka ahay, waxaana arkaa waxaydaan arkin, waxaana ka
                    cabsan Eebbe Ilaahayna waa ciqaab-darane.”</li>
                <li>Markay dhahayeen munaafiqiintu iyo kuwa cudurku qalbiga kaga jiro,
                    “Waxaa dhagray kuwaas Diintooda,” ciddii Eebbe tala-saarata Ilaahay waa
                    Adkaade Falsan.</li>
            </ol>
            <p>Waa in la sugnaado marka colka lala kulmo oon la cararin, Eebbana la
                xuso, lana adeeco Eebbe iyo Rasuulkiisa, lana murmin si aan loo fashilin
                loona tabar-yaraan, waana in la adkaysto illeen Eebbe wuxuu la jiraa
                cidda adkaysatee, lana mid noqonin sidii gaaladii reer Makkaad ee
                kibirka iyo is-tustuska dadka iyo Xaqa-ka-leexintiisa usoo baxday,
                Shaydaanna u qurxiyey camalkooda una sheegay inaan laga adkaanayn una
                gargaari, markay labadii col kulmeenna dib u gurtay, sheegayna inuu arko
                waxayna arag, sheegayna inuu Eebbe ka yaabi isagoo been sheegi.
                Munaafiqiinta iyo kuwa qalbiga ka bukana ku sheegi mu‘miniinta in
                Diintoodu khaladday beenna u sheegtay, ciddiise Eebbe tala-saarata
                isagaa Adkaada ah Falsan, waxaana muuqda in la adkaysto Eebbana lagu
                xidhnaado, kibir, is-tus, iyo Shaydaanna laga fogaado. Al-Anfaal
                (45-49)</p>
            <ol start="50" type="1">
                <li>Haddaad aragto markay oofsan [nafta ka qaadi] malaa‘igtu kuwii
                    gaaloobay oy ka garaaci wajiyadooda iyo gadaashooda iyagoo ku dhihi,
                    “Dhadhamiya cadaabka gubidda,” [waxaad arki lahayd arrin wayn].</li>
                <li>Arrintaasuna waa waxay hor-marsatay gacmihiinnu darteed Eebbana ma
                    dulmiyo addoomada.</li>
                <li>Waa caadadii Fircoon qawmkiisii iyo kuwii ka horreeyey ee ka
                    gaaloobay aayaadkii Eebbe oo Eebbe qabtay dambigooda dartiis, Eebbana
                    waa xoog-badane ciqaab daran.</li>
                <li>Arrintaasna waa inaan Eebbe doorinin nicmo uu ugu nicmeeyey qawm
                    intay ka dooriyaan waxa naftooda ah, Eebbana waa Maqle Og.</li>
                <li>Waa caadadii Fircoon qawmkiisii iyo kuwii ka horreeyey, waxay ka
                    gaaloobeen aayaadkii Eebbahood markaasuu halaagay dambigooda dartiis
                    waxayna dhammaan ahaayeen daalimiin.</li>
            </ol>
            <p>Geeridu waa wax wayn, saas darteed yuu Eebbe u sheegay Nabiga
                (naxariis iyo nabadgalyo Eebbe korkiisa ha yeelee) in hadduu arko
                gaalada oo malaa‘igtu nafta ka qaadi kana garaaci wajiga iyo gadaasha
                kuna dhihi, “Dhadhamiya cadaabka gubidda,” inuu arki lahaa arrin wayn,
                waana hor-marsadeen gacmahoodu illeen Eebbe ma dulmiyo addoomadee,
                waxayna lamid yihiin Fircoon iyo dadkiisii iyo kuwii ka horreeyey ee ka
                gaaloobay aayaadka Eebbe oo Eebbe qabtay dambigoodii dartiis, Eebbana
                waa xoog-badane ciqaabtiisuna daran tahay, waxaana ugu wacan inaan Eebbe
                dad ka doorinin nicmo uu ugu nicmeeyey intay naftooda ka dooriyaan,
                dambina falaan, illeen Eebbe waa Maqle Oge, sidaasna waxaa falay Fircoon
                iyo dadkiisii iyo kuwii ka horreeyey oo beeniyey aayadkii Eebbe
                markaasna Eebbe halaagay dambigooda dartiis, Fircoon iyo colkiisiina wuu
                maansheeyey illeen daalimiin bay ahaayeene. Al-Anfaal (50-54)</p>
            <ol start="55" type="1">
                <li>Dhul socde waxaa ugu shar badan Eebbe agtiisa kuwa gaaloobay oon
                    rumeynin.</li>
                <li>Ee ah kuwaad la ballantay markaas buriya ballankooda mar kasta, oon
                    dhawrsanayn.</li>
                <li>Haddaad ku liibaanto [adkaato] dagaalka ku eri [xanuuji] kuwa ka
                    dambeeya inay xusuustaan.</li>
                <li>Haddaad ka cabsato qawm khayaanadii u tuur [ogaysii] ballankii si
                    siman, illeen Eebbe ma jecla khaa’imiinta.</li>
                <li>Yeyna u malayn kuwii gaaloobay inay carari [karaan] iyagu ma
                    daaliyaan [Eebbe].</li>
                <li>Ugu darbada waxaad kartaan oo xoog ah, iyo darbidda fardaha inaad ku
                    cabsi-galisaan colka Eebbe iyo colkiina [gaalada] iyo kuwa kale oo kasoo
                    hadhay [munaafiqiinta] ma ogidin Eebbaase og, waxaad ku bixisaan Jidka
                    Eebbana waa laydiin oofin [dhammayn] idinkoon laydin dulmiyeyn.</li>
            </ol>
            <p>Aayadahanna wuxuu Eebbe ku sheegay in waxa dhulka ku socda ugu liito
                gaalada beenisay Xaqa, een waliba rumaynayn, oo buriya ballanka Nabiga
                mar kasta oon dhawrsanaynna, Eebbaana faray Nabiga (naxariis iyo
                nabadgalyo Eebbe korkiisa ha yeelee) in cidduu ka helo kuwaas dagaalka
                uu xanuujiyo si kuwa ka dambeeya u cabsadaan, una xusuustaan, hadduu
                khayaamadooda ka yaabana uu ogaysiiyo inuu ballankoodii u celiyey
                aaminaynna mar kale, illeen Eebbe ma jecla khaa‘imiintee. Yeyna u malayn
                gaaladu inay Eebbe ka carari karaan, wuxuuna Eebbe faray Muslimiinta
                inay u darbadaan dagaalka gaalada una hub samaystaan, iyagoo ku cabsi
                galin colka Eebbe iyo Muslimiinta ee gaalada ah, kuwa la ogyahay iyo
                kuwa Eebbe uun ogyahay, Jidka Eebbana wax lagu bixiyo, si Eebbe ugu
                oofiyo wanaagga oon loona dulmiyin. Waxaana kusoo arooray wanaagga
                dagaal-barashada iyo hubka xadiithyo badan sida, “Fardaha fuuliddooda
                waxaa lagu xidhay khayr tan iyo Qiyaamada,” iyo “Gana oo kora,
                ganiddaana ka khayr-roon koridda.” Taasina waxay muujin inay waajib
                tahay in loo darbado Jahaadka iyo daaficidda Diinta, xoolaha, dhulka iyo
                sharafta, markay ka tageen Muslimiintuna amarkii Eebbe yey dulloobeen,
                gaalana u talisay, Jahaad un baana ka saari kara. Al-Anfaal (55-60)</p>
            <ol start="61" type="1">
                <li>Hadday u iishaan gaaladu nabad u iilo adna talana-saaro Eebbe,
                    illeen Isagaa uun maqla ognee.</li>
                <li>Hadday doonaan inay ku dhagraan waxaa Kaafiyahaaga ah Eebbaha kugu
                    xoojiya gargaarkiisa iyo mu’miniinta.</li>
                <li>Isuna soo dumay quluubtooda, haddaad bixiso waxa dhulka ku sugan oo
                    dhan maadan isu dunteen quluubtooda, Eebbaase isu-dumay dhexdooda illeen
                    isagaa Adkaade Falsan ehe.</li>
                <li>Nabiyow waxaa kugu filan Eebbe adi iyo inta ku raacday ee
                    mu‘miniinta ah.</li>
                <li>Nabiyow ku boorri mu’miniinta dagaalka hadday idin kamid yihiin
                    labaatan samra [adkaysta] waxay ka adkaan labo boqol, hadday idin kamid
                    yihiin boqol waxay ka adkaan kun ah kuwa gaaloobay illeen waa qawm aan
                    wax kasayne.</li>
            </ol>
            <p>Diinta Islaamku waa Diin nabadgalyo, is-jaceyl, is-kaalmayn, saas
                darteed yuu Eebbe faray Nabiga (naxariis iyo nabadgalyo Eebbe korkiisa
                ha yeelee) in hadday gaaladu u leexdaan oo doonaan nabad iyo
                dagaal-la‘aan Nabiguna u leexdo Eebbana talo-saarto kana digtoonaado,
                illeen Eebbaa wax maqla waxna oge, hadday doonaan inay khayaamaan oo
                dhagraan Nabigana waxaa ku filan Eebbaha ku xoojiyey gargaarkiisa iyo
                mu‘miniinta, isuna dumay quluubta mu‘miniinta, illeen waxa dhulka ku
                sugan oo dhan haddii la bixiyo cidina isuma dumi karto quluubtoode,
                Eebbaase isu dumay, illeen isagaa adkaada oo falsame, kaafiyana Nabiga
                iyo mu‘miniintee. Tan kale waa in mu‘miniintu dagaallamaan Xaqana
                difaacaan haba ka badnaadeen gaaladuyee, illeen Muslimiinta waxaa laga
                rabaa adkaysi, rumayn Xaqa, iyo Jahaad dhab ah, gaalana way jabi oo
                halaagsami hadday la dagaallamaan Muslimiintii dhab ah oo geerida oggol
                Eebbana ku xidhan dhabna u rumeysan. Al-Anfaal (61-65)</p>
            <ol start="66" type="1">
                <li>Hadda wuu idinka fududeeyey Eebbe wuxuuna ogyahay inaad tabar-yar
                    tihiin, hadday idin kamid yihiin boqol samra [adkaysta] waxay ka adkaan
                    labo boqol, hadday idin kamid yihiin kunna waxay ka adkaan labo kun
                    idanka Eebbe, Ilaahayna wuxuu la jiraa kuwa samra.</li>
                <li>Kuma habboona Nabi inay u ahaato kuwo la qafaashay intuu kaga
                    jilciyo dhulka dhexdiisa [gaalada] waxaad doonaysaan muuqa adduunyada
                    Eebbana wuxuu dooni Aakhiro, Eebbana waa Adkaade Falsan.</li>
                <li>Hadduusan jirin Kitaab Eebbe oo horreeyey waxaa idin taaban lahaa
                    waxaad qaadateen darteed cadaab wayn.</li>
                <li>Ee cuna waxaad qaniimaysataan oo xalaal fiican ah kana dhawrsada
                    Eebbe illeen Ilaahay waa Dhaafe Naxariistee.</li>
            </ol>
            <p>Ibnu Cabbaas waxaa laga wariyey in markay soo degtay aayadda caddayn
                in labaatan Muslimiina la dagaallamaan labo boqol oo gaala ah ay ku
                cuslaatay Muslimiintii markaas Eebbe soo dejiyey aayadahan ka fududayn
                oo ah in boqolku la dagaallamaan labo boqol, kunkuna labo kun la
                dagaallamo, markay samraan oo adkaystaan Eebbaa u gargaari, saasuuna
                xaalku ku sugnaaday, sina uma bannaana in markaas la cararo ama la
                cabsado, markii maalintii Badar qaar la laayey gaaladii qaarna la
                qafaashay yuu Nabigu (naxariis iyo nabadgalyo Eebbe korkiisa ha yeelee)
                la tashaday asxaabta sidii la yeeli lahaa dadkaas markaasuu Sayid Abuu
                Bakar yidhi, “Aan daynno oon la layn,” Sayid Cumarna yidhi hala laayo,
                markii la raacay soo-jeedintii Sayid Abuu Bakarna waxaa soo degtay
                aayadahan oo canaan ah, iyo inay habboon tahay in Eebbe la adeeco
                adduunna loo xilan, saasna uu ku xalaaleeyey qaniimada laga helo gaalada
                waxaana Muslimiinta ku waajib ah Jahaad, adkaysi iyo Eebbe-adeecid.
                Al-Anfaal (66-69)</p>
            <ol start="70" type="1">
                <li>Nabiyow ku dheh kuwa la qafaashay ee gacmihiinna ku jira, “Hadduu ku
                    ogyahay Eebbe quluubtiinna khayr wuxuu idin siin mid ka khayr-roon wixii
                    laydinka qaaday wuuna idiin dhaafi, Eebbana waa Dhaafe Naxariista.”</li>
                <li>Hadday doonaan khiyaamadaadana waxay khayaameen Eebbe mar hore
                    markaasuu idin makaniyey Eebbana waa Oge Falsan.</li>
                <li>Kuwa rumeeyey ee hijrooday ee ku jahaaday xoolahooda iyo naftooda
                    Jidka Eebbe iyo kuwa dumay [soo dhaweeyey] una gargaaray kuwaasu
                    qaarkood waa gargaaraha qaar, kuwa rumeeyey oon hijroonin gargaarkooda
                    waxba idinkama saarra intay ka hijrooni, haddayse idiinku
                    gargaar-warsadaan Diinta korkiinna gargaar baa ah qaar dhexdiinna ballan
                    yahay mooyee, Eebbana waxaad falaysaan wuu arkaa.</li>
            </ol>
            <p>Dagaalkii Badar ee waynaa waxaa lagu qafaashay gaalo badan iyo dad
                lasoo qasbay, ciddii toosnaata oo kamid ahna Eebbe wuxuu siin wax ka
                khayr-roon wixii laga qaaday una dambi-dhaafi, haddayse Nabiga
                khayaamaan horay Eebbe u khayaameen markaas Muslimiinta gacanta u
                galiyey, illeen waa wax-walba-oge Falsane. Tan kale ciddii rumaysay Xaqa
                oo hijrootay oo xoolaheeda iyo nafteedaba ugu jahaadday Jidka Eebbe, iyo
                kuwii soo dhaweeyey una gargaaray qaarkood qaar buu sokeeye u yahay,
                kuwaanse saas falin waxba kama dhaxeeyo intay ka falaan, haddayse
                gargaar idin warsadaan waa loogu gargaari ciddaan ballan lala dhigan.
                Al-Anfaal (70-72)</p>
            <ol start="73" type="1">
                <li>Kuwa gaaloobay qaarkood waa sokeeyaha qaar, haddaydaan saas falinna
                    [ogaanna] fidmaa ahaan dhulka iyo fasaad wayn.</li>
                <li>Kuwa rumeeyey ee hijrooday ee ku jahaaday Jidka Eebbe iyo kuwa soo
                    dhaweeyey una gargaaray kuwaasu iyagaa mu’miniin dhab ah, waxayna mudan
                    dambi-dhaafid iyo rizqi sharaf leh.</li>
                <li>Kuwa rumeeya gadaal oo hijrooda oo jahaada la-jirkiinna kuwaasu waa
                    idin kamid, qaraabadaana qaarkeed qaar ku mudan yahay xukunka Eebbe
                    Ilaahayna wax kasta waa ogyahay.</li>
            </ol>
            <p>Waa in la ogaado in Muslimiintuna walaalo yihiin, gaaladuna
                isu-kaalmaystaan colnimada Xaqa iyo Diinta Islaamka. Haddii kale waxaa
                dhici fidmo iyo fasaad wayn, kuwa Xaqa rumeeyase oo hijrooda kuna
                jahaada Jidka Eebbe iyo kuwa soo dhaweeya una gargaara kuwaasu waa
                mu‘miniinta xaqa ah ee dhabta ah dambi-dhaafid iyo wanaagna way mudan.
                Kuwa dib ka rumeeya oo hijrooda oo jahaada la-jirkiinna waa idin kamid,
                qaraabadaasi qaarkeed qaar ku mudan yahay Kitaabka Eebbe, wax kastana
                Eebbaa og. Waxay caddeeyeen aayaduhu abaalka wanaagsan ee mu‘miniintu
                mudan Aakhiro. Al-Anfaal (73-75)</p>
            <h2 id="suurat-at-tawbah">Suurat at-Tawbah</h2>
            <ol type="1">
                <li>Tani waa ka bari ahaasho Eebbe iyo Rasuulkiisa kuwaad la ballanteen
                    oo mushrikiinta [gaalada] ah.</li>
                <li>Ee socda dhulka afar bilood ogaadana inaydaan daalinayn Eebbe iyo in
                    Eebbe uu dulleyn gaalada.</li>
                <li>Waana ogaysiin Eebbe ka ahaaday iyo Rasuulkiisa oo dadka maalinta
                    Xajka wayn in Eebbe ka bari yahay gaalada iyo Rasuulkiisu, haddaad
                    tawbad-keentaanna saasaa idiin khayr-roon, haddaad jeedsataanna ogaada
                    inaydaan Eebbe daalinayn, uguna bishaareeya kuwii gaaloobay cadaab
                    daran.</li>
                <li>Kuwaad ballanteen mooyee oo gaalada ah markaasna aan idinka
                    nusqaaminin waxba, idiinkuna kaalmaynin cidna, ee dhammeeya tan iyo
                    ballankooda [muddadood] Eebbana wuxuu jecel yahay kuwa dhawrsada.</li>
            </ol>
            <p>Suuraddani waxay kamid tahay suuradaha ugu dambeeyey soo-degid,
                illeen xaggeeda hore waxay soo degeen markii lagasoo noqday duullaankii
                Tabuuk, bisinna laguma billaabin suuradda, waxayna caddeyn in Eebbe iyo
                Rasuulkiisu ka bari yihiin gaalo, kuwii ballan lala dhigtayna uu u jiro
                muddo afar bilood ah, saasaana la ogaysiiyey maalintii iiddii Carrafo,
                cid ballan leh oon jabin mooyee, colna ugu kaalmaynin Muslimiinta
                waxaana la sugi muddadooda, taasina waxay ku tusin sida Islaamku
                ballanka u dhawro una ilaaliyo iyo inaan Eebbe iyo Rasuulkiisa iyo gaalo
                wanaag dhex oollin. At-Tawbah (1-4)</p>
            <ol start="5" type="1">
                <li>Markay faydmaan bilaha xurmada leh ku dila gaalada meeshaad ka
                    heshaan qabtana [qafaasha] go‘doomiya una fadhiista meel gabbasho ah oo
                    dhan, haddayse tawbad-keenaan oogaanna salaadda, bixiyaanna zakada u sii
                    daaya jidkooda Eebbe waa dambi-dhaafe naxariistee.</li>
                <li>Mid kamid ah gaaladana hadduu magan-gal idin waydiisto magan-galiya
                    intuu ka maqlo hadalka Eebbe markaas gaadhsiiya meeluu aamin ku yahay,
                    illeen waa qawm aan wax ogayne.</li>
                <li>Siday ugu ahaan gaalada ballan Eebbe agtiisa iyo Rasuulkiisa agtiisa
                    kuwaad kula ballanteen Masaajidka Xurmada leh agtiisa mooyee ee hadday
                    idiin toosnaadaan u-toosanaada, Eebbe wuxuu jecel yahay kuwa
                    dhawrsadee.</li>
            </ol>
            <p>Markay baxaan bilaha xurmada leh waxaa bannaan in la laayo gaalada
                meel kastoo laga helo oo la qafaasho lana qabto meel kastana loo
                fadhiisto, haddayse tawbad-keenaan oo salaadda oogaan oo bixiyaan zakada
                waxaa loo sii dayn jidkooda, illeen Eebbe waa dambi-dhaafe naxariiste,
                haddii cid gaalada kamid ah nabad-galin warsadaan Muslimiinta hala
                nabad-galiyo intay ka dhagaystaan hadalka Eebbe, markaas la gaadhsiiyo
                meeshay aaminka ku yihiin illeen waa kuwaan wax ogayn, siduu Nabigu
                falay (naxariis iyo nabadgalyo Eebbe korkiisa ha yeelee) sanadkii
                Xudaybiyo, iyo marar kale oo sabab u noqotay hanuunkooda, tan kale
                gaaladu ballan kuma laha Eebbe iyo Rasuulkiisa agtiisa, kuwii lagula
                ballamay Masaajidka Xurmada leh agtiisa mooyee, waana in loo toosnaado
                intay toosan yihiin, Eebbana wuxuu jecel yahay kuwa dhawrsada, Nabiguna
                saasuu falay Muslimiintuna saasay faleen mana bannaana in ballan la
                jabiyo. At-Tawbah (5-7)</p>
            <ol start="8" type="1">
                <li>Waa sidee hadday idinka adkaadaan ayna idiin dhawrayn qaraabanimo
                    iyo ballan midna, waxay idinku raalli-galin afkooda wayna diidi
                    quluubtoodu, badankooduna waa faasiqiin.</li>
                <li>Waxay ku gataan aayaadka Eebbe qiimo yar waxayna ka leexiyeen Jidka
                    Eebbe waxaana xun waxay falayeen.</li>
                <li>Umana dhawraan mu‘min qaraabonimo iyo ballan [midna] kuwaasuna waa
                    uun xad-gudbayaal.</li>
                <li>Haddayse tawbad-keenaan oo oogaan salaadda bixiyaanna zakada waa
                    walaalihiinna Diinta waana u caddaynay aayaadka qawmkii wax garan.</li>
                <li>Haddayse buriyaan dhaartooda ballankoodii kadib, duraanna
                    Diintiinna, dila madaxda gaalada waa kuwaan dhaar lahayne, inay ka
                    joogan [xumaanta].</li>
            </ol>
            <p>Gaaladu ma dhawraan Muslimiinta hadday ka tabar-roonaadaan ugumana
                naxariistaan qaraabannimo iyo ballan midna, iyagoo afkana isku dayi inay
                ku raalli-galiyaan Muslimiinta, qalbigooduna diidi oo faasiqiina ah,
                kuna gatay aayaadka Eebbe qiimo yar, Jidkiisana ka leexiya dadka wax
                xunna fala, cid mu‘min ahna aan u dhawrayn qaraabo iyo ballan, iyagoo
                xad-gudbi, haddayse tawbad-keenaan oo salaadda oogaan oo zakada
                bixiyaan, waa walaalihiinna Diinta, aayaadkana wuxuu Eebbe u caddeeyey
                ciddii wax garan, haddayse buriyaan dhaartooda ballan kadib duraanna
                Diintiinna waa in la laayo madaxda gaalada dadka fari xumaanta,
                Xaq-diidka iyo gaalnimadana ku hagaajin, waa kuwaan ballan iyo dhaar
                lahayne bal inay xumaanta ka joogaan, saasayna u muuqataa waddada
                Islaamku oon qarsoodi iyo qalqallooc midna ugu jirin, ciddii kula
                nabaddana la nabad tii diidda Xaqa oo burisa ballankana iska celiya kana
                digtoonaada. At-Tawbah (8-12)</p>
            <ol start="13" type="1">
                <li>Miyeydaan la dagaallamayn qawm buriyey dhaartooda oo hamiyey
                    [doonay] bixinta Rasuulka idinkuna billaabay markii horaba, miyaad ka
                    cabsanaysaan? Eebbaa mudan inaad ka cabsataan haddaad mu‘miniin
                    tihiin.</li>
                <li>La dagaallama, Eebbe haku cadaabo gacmihiinnee, hana dulleeyee, hana
                    idinku gargaaree oo bugsiiyo laabta qawm mu‘miniin ah.</li>
                <li>Tegsiiyana cadhada quluubtooda, wuxuuna ka tawbad aqbalaa Eebbe
                    cidduu doono, Eebbana waa oge falsan.</li>
                <li>Ma waxaad u malayseen in laydinka tegi isagoon Eebbe muujin kuwa
                    jahaaday oo idin kamid ah oon ka yeelanin wax kasoo hadhay Eebbe iyo
                    Rasuulkiisa iyo mu‘miniinta saaxiib? Eebbana waa ogyahay waxaad
                    falaysaan.</li>
            </ol>
            <p>Aayaduhu waxay ku adkayn Muslimiinta inay la dagaallamaan gaalada
                burin ballanka oo ahaa kuwii bixinta Rasuulka hamiyey doonayna xumaanna
                billaabay, wax laga cabsadana ma aha ee Ilaahay yaa ka cabsi mudan,
                waana in kuwaas lala dagaallamo, lana dulleeyo, Eebbana ugu gargaaro
                mu’miniinta quluubtoodana u-caafiyo cadhadana ka tegsiiyo, cidduu
                doonana uu ka aqbalo tawbada, illeen waa oge falsane. Imtixaan-la‘aanna
                mu‘miniinta lagu dayn maayo intay ka muuqato kuwa jahaaday oon gaalo
                saaxiib ka yeelan intay Eebbe, Rasuulkiisa iyo mu’miniinta ka leexdaan,
                Eebbase waa ogyahay waxay fali, wuuna ka abaal-marin. Aayaduhu waxay ku
                uruursadeen in gaalo colka Muslimiinta tahay oyna waajib tahay in lala
                jahaado intay Xaqa kasoo hor-jeedaan lagana dhiganin saaxiib sokeeye iyo
                gargaare midna, illeen waa col ee. At-Tawbah (13-16)</p>
            <ol start="17" type="1">
                <li>Uma bannaana gaalada inay cammiraan masaajidda Eebbe iyagoo ku qiri
                    naftooda gaalnimo kuwaas waxaa buray camalkoodii Naartana way ku dhex
                    waari.</li>
                <li>Waxaa uun cammira masaajidda Eebbe cid rumaysay Eebbe iyo Maalinta
                    Dambe oo salaadda ooga oo bixiya zakada kana cabsanayn waxaan Eebbe
                    ahayn, waxay u dhaw yihiin kuwaas inay kamid noqdaan kuwa
                    hanuunsan.</li>
                <li>Ma waxaad kala mid dhigteen waraabinta xaajiga iyo camiridda
                    Masaajidka Xurmaysan ruux rumeeyey Eebbe iyo Maalinta Dambe oo ku
                    jahaaday Jidka Eebbe? Kuma sinna Eebbe agtiisa, Eebbana ma hanuuniyo
                    qawmka daalimiinta ah.</li>
                <li>Kuwa rumeeyey [Xaqa] oo hijrooday oo ku jahaaday Jidka Eebbe
                    xoolahooda iyo naftooda, yaa ku darajo wayn Eebbe agtiisa, kuwaasina waa
                    kuwa uun liibaanay.</li>
                <li>Wuxuu ugu bishaarayn Eebbahood naxariis xaggiisa ah, raalli-ahaansho
                    iyo Jannooyin oy ku mudan dhexdeeda memo nagaadi ah [joogto].</li>
                <li>Iyagoo ku waari dhexdeeda waligood Eebbe agtiisaana ajir wayn
                    yahay.</li>
            </ol>
            <p>Gaalo xaq uma leh inay cammiraan oo dhisaan ama ku nagaadaan
                masaajidda Eebbe illeen waaba gaalee, camalkooduna wuu buri, Naarna way
                ku waari, waxaase cammira masaajidda Eebbe mu‘miniinta hanuunsan, isku
                midna ma aha cid Xaqa dhammaan rumaysay iyo gaaladii Makkaad ee waraabin
                jiray xujaajta masaajidkana cammiri jiray, waxbase uma tarin, waxaase
                liibaani oo Janne ku waari kuwa rumeeya Xaqa, oo hijrooday oo jahaada,
                waana kaas Jidka Xaqa ah ee toosan ee wax tara qiimana leh. Waxaa jirtay
                in dad ku faaneen inay cammiri Masaajidka Xurmaysan iyo waraabinta
                xujaajta iyo wax lamid ah, markaasaa waxaa soo dagay aayaddan caddeyn
                mu‘minka dhabta ah ee liibaanay. At-Tawbah (17-22)</p>
            <ol start="23" type="1">
                <li>Kuwa [Xaqa] rumeeyow, haka yeelanina aabbayaalkiin iyo walaalihiin
                    sokeeye hadday ka jeclaadaan gaalnimada iimaanka, ciddiise ka
                    sokeeye-yeelata oo idin kamid ah kuwaasu iyaga un baa daalimiin ah.</li>
                <li>Waxaad dhahdaa, “Haddaad aabbayaalkiin, carruurtiinna, walaalihiin,
                    haweenkiinna, qaraabadiinna, xoolo aad kasbateen, ganacsi aad ka
                    cabsanaysaan inuu baaro iyo guryo aad ka raalli tihiin ka jeceshihiin
                    Ilaahay, Rasuulkiisa iyo Jahaad Jidkiisa, suga inta Eebbe ka keeni
                    amarkiisa, Eebbana ma hanuuniyo qawmka faasiqiinta ah.”</li>
                <li>Wuxuu idiinku gargaaray Eebbe meelo badan, iyo maalintii Xunayn
                    markay idin cajabisay badnidiinnii oona waxba idiin tarin dhulkuna
                    idinku cidhiidhyamay isagoo waasac ah markaas aad jeedsateen idinkoo
                    carari.</li>
                <li>Markaas Eebbe kusoo dajiyey xasilkiisii Rasuulkiisii iyo
                    mu’miniintii kuna soo dejiyey junuud aydaan arkayn uuna cadaabay kuwii
                    gaaloobay, taasina waa abaalka gaalada.</li>
                <li>Markaas Eebbe ka tawbad-aqbalo intaas kadib cidduu doono Eebbana waa
                    dambi-dhaafe naxariista.</li>
            </ol>
            <p>Eebbe wuxuu ku reebi aayadaha hore in qaraabo laga yeesho cid
                gaalnimo Xaqa ka dooratay ama aabbo ha ahaato ama walaal iyo wax lamid
                ah, ciddiise qaraabadiisa, xoolihiisa, ganacsigiisa iyo guryihiisa ka
                doorta Xaqa iyo Jahaadka ha sugo balaayo iyo ciqaab, illeen faasiq buu
                noqdaye. Waxaana waajib ah in Eebbe, Diinta Islaamka ah iyo Rasuulka
                Muxamad ah, loo jeclaado si daran, wax kastana laga jeclaado sida
                xadiith ku sugnaatay. Aayadaha kale waxay caddayn in Muslimiinta wax
                badan Eebbe u gargaaray, gaar ahaan maalintii Xunayn oo Muslimiintu la
                yaabeen badnidooda markaas ay carareen Nabiga iyo in la jirtay mooyee,
                markaas Eebbe xoojiyey si fiicanna u dagaallameen gaaladiina jabiye,
                cidduu doonana ka tawbad-aqbalay, waana dagaalkii Xuneyn ee Makka iyo
                Daa‘if dhexdooda lala galay qawmkii Hawaasin, taasina waxay ku tusi
                inayna badni waxba tarayn mar haddaan Eebbe gargaarkiisu jirin laguna
                xidhnayn, illeen maalintii Badar oo la yaraana waa kii markiiba gaaladii
                badnayd la jabiyey, maalintii Xuneyna ee la badnaana markii hore la
                jabay markaas Eebbe u gargaaray. At-Tawbah (23-27)</p>
            <ol start="28" type="1">
                <li>Kuwa Xaqa rumeeyow, mushrikiintu [gaalada] waa nijaas ee yeyna
                    Masaajidka Xurmaysan u dhawaanin sanadkan kadib, haddaad ka cabsataan
                    saboolnimana wuxuu idinku hodmin Eebbe fadligiisa hadduu doono illeen
                    waa oge falsane.</li>
                <li>La dagaallama kuwaan rumeyn Eebbe iyo maalinta Aakhiro oon xaaraan
                    yeelayn wuxuu reebay Eebbe iyo Rasuulkiisu, ka diin-dhiganayn Diinta
                    Xaqa ah [Islaamka] oo ah kuwa ehlu-Kitaabka ah Yuhuud iyo Nasaarada
                    intay ka dhiibaan jizyada [iyadoo darban] iyaguna dullaysan yihiin.</li>
                <li>Waxay dhaheen Yuhuud Cuzayr waa wiil Eebbe, Nasaarana waxay tidhi
                    Masiix [Ciise] waa wiil Eebbe, kaasina waa hadalkoodii oy afka ka
                    sheegeen, waxay shabahaan kuwii horey u gaaloobay hadalkoodii, Eebbe
                    hallaayo ee xaggee loo leexin?</li>
                <li>Waxay ka yeesheen culimadoodii iyo suufiyadoodii eebbayaal Ilaahay
                    ka-sokow iyo Ciise ibnu Maryama, waxaan cibaadada Ilaahay kali ah
                    ahaynna lama farin, Eebbe mooyee ilaah kalana [xaq lagu caabudo] ma jiro
                    waana ka nazahan yahay waxay la wadaajin.</li>
            </ol>
            <p>Gaaladu waa nijaas mana bannaana inay masaajidda galaan una
                dhawaadaan, waana in lala dagaallamo kuwa Kitaabka sheegan intay xoolo
                jizya ah ay bixiyaan Muslimiintana siiyaan dhawriddooda darteed, illeen
                waxay ka leexdeen Diintii Islaamka ee Xaqa ahayde kamana joogaan waxa
                Eebbe iyo Rasuulkiisu reebeen, waana in kuwaas la xukumo lana ilaaliyo,
                kibir iyo isla-waynina ayan kula noolaanin Muslimiinta, aayadaha kale
                Yuhuuddu waxay Cuzayr ku sheegtay wiil Eebbe, Nasaarana waxay Ciise ku
                sheegeen wiil Eebbe waana hadalkii gaaladii ka horraysay oo kale, meel
                daran yaana loo leexiyey, waxayna eebbe ka yeesheen wadaaddadoodii iyo
                Nabi Ciise iyadoo cibaadada Eebbe kaliya la faray. Cadiy binu Xaatim yaa
                ku yidhi, “Maanaan caabudi jirin culimada,” markaasuu yidhi Nabigu,
                “Waxay jideeyaan sow kumaydaan dhaqmayn?” Wuxuuna yidhi, “Haa.”
                Markaasuu yidhi, “Wataas cibaadadu.” At-Tawbah (28-31)</p>
            <ol start="32" type="1">
                <li>Waxay dooni gaaladu inay ku damiyaan Nuurka Eebbe afkooda, Eebbana
                    wuu diidi dhammaystirka Nuurka mooyee haba naceen gaaladuye.</li>
                <li>Eebbe waa kan ku diray Rasuulkiisa hanuun iyo Diin Xaq ah inuu ka
                    kor-mariyo diimaha dhammaan haba naceen gaaladuye.</li>
                <li>Kuwa Xaqa rumeeyow, wax badan oo kamid ah axbaarta [culimada Yuhuud]
                    iyo ruhbaantu [culimada Nasaarada] waxay ku cunaan xoolaha dadka
                    xaq-darro waxayna ka celiyaan [dadka Xaqa] kuwa kaydsada dahabka iyo
                    fiddada oon ku bixinayn Jidka Eebbe ugu bishaaree cadaab daran.</li>
                <li>Maalinta lagu gubi xoolahaas dartood Naarta Jahannamo ay ku guban
                    wajiyadoodu iyo dhinacyadoodu iyo dhabarkoodu oo lagu odhan, “Kani waa
                    waxaad u kaydsanayseen naftiinna ee dhadhamiya waxaad kaydsanayseen
                    ciqaabtiisa.”</li>
            </ol>
            <p>Culimada xun waa balaayo dadka ku dhex jirta sida culimadii Yuhuud
                iyo Nasaara oo been iyo xaq-darro ku cunayey xoolaha dadka, ciddii
                sidooda fashana wuxuu qaaday jidkoodii, tan kale ciddii Eebbe xoola
                siiyey oon Xaqa ku bixinin ee kulmiya uun oo uruuriya wuxuu mudan in
                xoolihii lagu gubo lagagana shido meel kasta isagoo lagu dhihi,
                “Dhadhami waxaad kaydsatay ciqaabtiisa.” Xoolahaan zakada iyo xaqa Eebbe
                laga bixininna waa kayd Naareed, aayadaha horena waxay caddeyn in
                gaaladu dooni inay Xaqa iyo Nuurka Eebbe damiyaan kuna qariyaan xumaan
                iyo baadil, Eebbaase diray Rasuulka oo hanuun wata iyo Diinta Islaamka
                ee Xaqa ah, Eebbaana dhammaystiri oo diimaha ka kor-marin haba naceen
                gaaladuye. Rasuulkuna (naxariis iyo nabadgalyo Eebbe korkiisa ha yeelee)
                wuxuu yidhi, “Diintu waxay gaadhi meeshey habeen iyo maalin joogaan,
                waxayna gali guri kasto.” Taasina waa bishaaro caddeyn caalaminimada
                Diinta Islaamka iyo say u faafi. At-Tawbah (32-35)</p>
            <ol start="36" type="1">
                <li>Tirada bilaha Eebbe agtiisa waa labiyo-toban Kitaabka Eebbe
                    dhexdiisa taniyo maalintuu abuuray samooyinka iyo dhulka, waxaana kamid
                    ah afar xurmo [gaar ah] leh waana taas Diinta toosan ee ha dulmiyina
                    dhexdooda naftiinna, lana dagaallama gaalada dhammaantiin, siday idiinla
                    dagaallamayaan dhammaan, ogaadana in Eebbe la jiro kuwa dhawrsada.</li>
                <li>Dib u-dhigidda [bilo] waa uun badsasho gaalnimo laguna baadiyeeyo
                    kuwa gaaloobay, waxay banneeyaan sanad waxayna reebaan mid inay
                    waafaqaan tirada Eebbe reebay waxayna banneeyaan wax Eebbe reebay, waxaa
                    loo qurxiyey camalkoodii xumaa Eebbana ma hanuuniyo qawmka gaalada
                    ah.</li>
            </ol>
            <p>Waxaa jirtay in gaaladu bilaha sanadka say rabaan u qaybin jireen oo
                mar soo hormarin jireen marna dib u-dhigi jireen markaasaa Eebbe ku
                caddeeyey aayadda in biluhu yihiin labiyo-toban, afar si gaar ah loo
                dhawrana kamid yihiin sida: Sidataal, Arafo, Saka, iyo Rajab oyna xun
                tahay in lays dulmiyo. Tan kale waa in gaalada dhammaan lala dagaallamo
                siday iyaba dhammaan ula dagaallami Muslimiinta, Eebbana wuxuu la jiraa
                Muslimiinta dhawrsada ee dhabta ah, in kastoo dulmigu goor walba xun
                yahay haddana bilahaas waa kasii daran yahay, saas darteed dib u-dhigga
                bil ama hor-u-marinteedu waa uun kordhisasho gaalnimo, waxaana halkaas
                ka muuqda in xalaal tahay wuxuu Eebbe banneeyey, xaaraanna tahay wuxuu
                Eebbe reebay, xaaraanna yahay wuxuu Rasuulku reebo ciddii wax Eebbe
                reebay bannaysa ama wax Eebbe banneeyey reebta waa mid Ilaahay is
                barbar-dhigtay oo dhuntay Xaqana ka leexatay. At-Tawbah (36-37)</p>
            <ol start="38" type="1">
                <li>Kuwa Xaqa rumeeyow, maxaad leedihiin oo marka laydin dhaho, “Ku baxa
                    Jidka Eebbe,” aad ugu cuslaataan dhulka, ma waxaad ku raalli noqotaan
                    nolosha adduun Aakhiro ka-sokow? Nolosha adduunyo marka Aakharo loo dayo
                    waa uun raaxo yar.</li>
                <li>Haddaydaan bixin wuxuu Eebbe idin cadaabi cadaab daran, wuxuuna
                    idinku baddali qawm aan idinka ahayn, waxna kama dhibaysaan Eebbe,
                    Ilaahayna wax kasta oo uu doono waa karaa.</li>
                <li>Haddaydaan u-gargaarin Nabiga waxaa u-gargaaray Eebbe markay
                    bixiyeen kuwii gaaloobay isagoo labo midkood ah markay godka ku jireen
                    markuu ku lahaa saaxiibkiis, “Ha walbahaarin Eebbaa inala jiree,” oo
                    Eebbe ku dajiyey xasilkiisa kuna xoojiyey januud aydaan arkayn kana
                    yeelay kalimadda kuwa gaaloobay tan hoosaysa, Kalimadda Ilaahayna waa
                    tan sarreysa, Eebbana waa adkaade falsan.</li>
            </ol>
            <p>Jahaadku waa waajib mana habboona in marka jahaadku joogo la dib-maro
                oon la bixin, lana doorto nolosha iyo raaxada adduunka, raaxada adduunse
                waa wax yar oo dhammaan, haddaan Jahaadka loo bixinna Eebbe wuu cadaabi
                isagoo ciqaab adduun usoo dadajinaya, kuna baddali qawm kasoo hadhay,
                waxna Eebbe kama dhimaan, Eebbana isagaa awood leh. Hadday dadku
                u-gargaari waayaan Nabiga iyo Diinta Eebbe, Ilaahay waa kuu u-gargaaray
                markay gaaladii ka bixiyeen Makka oo uu godka galay isaga iyo
                saaxiibkiis Abuu Bakar kuna yidhi, “Ha walbahaarin Eebbaa inala jiree,”
                Ilaahayna xasil kusoo dajiyey kalimaddii gaaladana hoos ka yeelay,
                Kalimaddii Eebbe ee Xaqa ahna kor-yeelay, illeen Eebbaa adkaada oo
                falsan, waana taas dhibaatada loosoo maray Diinta Islaamka, waxaa
                sugnaaday in markuu sayid Abuu Bakar ku yidhi Nabiga (naxariis iyo
                nabadgalyo Eebbe korkiisa ha yeelee), “Hadduu midkood dayo gondihiisa
                wuu ina arki lahaa,” uu ku yidhi, “Maxaad u-malayn labo Eebbo
                saddaxeeyo?” Eebbaana wax lagu tiirsada ah lana rumeeyo, Diintiisana loo
                dagaallamo. At-Tawbah (38-40)</p>
            <ol start="41" type="1">
                <li>Baxa idinkoo fudud iyo idinkoo cuius kuna jahaada xoolihiinna iyo
                    naftiinna Jidka Eebbe, saasaana idiin khayr-roon haddaad wax
                    ogtihiin.</li>
                <li>Hadduu jiro muuqaal adduunyo oo dhaw iyo socdaal gaaban way ku raaci
                    lahaayeen waxaase ku fogaaday socdaalkii, waxayna ku dhaaran Eebbe,
                    “Haddaanu kari waan idinla bixi lahayn,” waxayna halaagi naftooda
                    Eebbana waa ogyahay inay been sheegi.</li>
                <li>Eebbe haku cafiyee maxaad u idantay intay kaaga caddaato kuwa runta
                    sheegi ood ka ogaato beenaalayaasha?</li>
                <li>Kaama idin waydiistaan kuwa rumeeyey Eebbe iyo Maalinta Dambe inay
                    ku jahaadaan xoolahooda iyo naftooda, Eebbana waa ogyahay kuwa
                    dhawrsada.</li>
                <li>Waxaase ku idin waydiin kuwaan rumaynin Eebbe iyo Maalinta Dambe
                    ayna shakiday quluubtoodu, waxayna ku noqnoqon [ku wareersan yihiin]
                    shakigooda.</li>
            </ol>
            <p>Duullimaadkii waynaa ee Tabuuk yuu Eebbe faray Muslimiinta inay la
                baxaan Nabiga (naxariis iyo nabadgalyo Eebbe korkiisa ha yeelee) waxaana
                loo baxay xagga Shaam oo gaaladii Ruum, waxayna ahayd arrin adag oo lagu
                kala-baxay, oo munaafiqiintii soocmeen, haddii qaniimo dhaw la heli ama
                socdaalku gaaban yahay way bixi lahaayeen, waxaase dheer jidka, waxayna
                ku dhaaran “Haddaan karno waan kula jiri lahayn,” iyagoo been sheegi oo
                naftooda halaagi, markuu Nabigu qaar kamid ah u idmay inay hadhaan yuu
                Eebbe ku yidhi Nabiga, “Eebbe haku saamaxo ee maxaad u fasaxday intay
                dadku dhab ugu kala caddaan?” Muslimiinta dhabta ahse ma idin warsadaan
                inay jahaadaan iyo in kale, waxaase idin warsada kuwaan Eebbe iyo
                Aakhiro rumaynin oo shakiga la wareersan, aayaduhuna waxay caddeyn siday
                waajib u tahay inay u wada jiraan Jahaadka una kala-hadhin, si loo
                daafaco Diinta Islaamka iyo dhulka Islaamka, Muslimiintuna markay ka
                tageen Jahaadkii Xaqa ahaa nafna jecleysteen wakaas la qaybsaday oo la
                qabsaday dhulkoodii, wax sharaftoodii usoo celin oo Jahaad dhab ah
                ahayna ma jiro ee cid maqli ma jirtaa? At-Tawbah (41-45)</p>
            <ol start="46" type="1">
                <li>Hadday doonaan bixid waxay u-darban lahaayeen qalab, wuxuuse nacay
                    Eebbe bixintooda wuuna dib-mariyey waxaana lagu yidhi [gaaladii] “La
                    fadhiista kuwa fadhiya.”</li>
                <li>Hadday baxaan dhexdiinna waxaan xumaan ahayn idiinma kordhiyaan,
                    waxayna u dagdagi lahaayeen fasaadinta dhexdiinna iyagoo idinla dooni
                    fidmo, waxaana idin ku jira kuwo idiin dhagaysan Eebbana waa ogyahay
                    daalimiinta.</li>
                <li>Waxay idinla dooneen fidno mar hore waxayna kuu gadgaddiyeen
                    umuuraha intuu ka yimaado Xaqu oo ka muuqdo amarka Eebbe [Xaqa] iyagoo
                    nici.</li>
                <li>Waxaa kamid ah kuwo dhihi, “I fasax hana i fidneyn,” waxayse ku
                    dhaceen fidno Jahannamana way koobtay gaalada.</li>
            </ol>
            <p>Munaafiqiinta iyo diin-laawayaashu waxba uma taraan Muslimiinta,
                wayna u raacaan dagaalka wax faa‘iido ahna kuma jirto, illeen hadday
                run-sheegi way u darban lahaayeen Jahaadkee, Eebbaase nacay bixiddooda
                ee ha fadhiyeen sida kuwa fadhiya, hadday baxaan waxay ku abuuri war iyo
                xumaan Muslimiinta dhexdeeda ah iyo fidno iyo balaayo ay la dooni
                Muslimiinta, waxaana ku jira Muslimiinta kuwo maqli warka munaafiqiinta,
                Eebbese waa ogyahay daalimiinta, horay bay u damceen fidno iyo qasba,
                uguna gadgaddiyeen xaalka Nabiga iyo Muslimiinta dhibkeeda intuu ka
                muuqdo Xaqu iyo amarka Eebbe iyagoo neceb, waxaase kamid ah kuwo dhihi,
                “I fasax Nabiyow, hana igu fidneynin bixidda,” waxayse ku dhaceen
                fidnadii iyo balaayadii, Jahannamana waxay koobi gaalada. Halkaasna
                waxaa ka muuqda u-darbashada Jahaadka, ka-digtoonida munaafiqiinta iyo
                war-xumayaasha xumaanta la jecel Muslimiinta, in Eebbe muujin Xaqa oo
                kor-yeeli markay Muslimiintu gartaan wanaagga kuna socdaan, waana inaan
                laga cudur-daar warsanin Jahaadka ee waa in la muujiyaa niyad-sami,
                khayr-jacayl, daafaca Diinta Islaamka iyo doonidda wanaagga iyo sharafta
                Eebbe agtiisa ah, isagood tala-saarani adkaysi iyo shaqana badini.
                At-Tawbah (46-49)</p>
            <ol start="50" type="1">
                <li>Hadduu wanaag kusoo gaadho wuu walbahaarinayaa munaafiqiinta, hadday
                    ku hesho dhibaatana waxay dhahayaan,”Waan ka dadaalay raaciddiisa mar
                    hore,” wayna jeedsadaan iyagoo faraxsan.</li>
                <li>Waxaad dhahdaa, “Naguma dhaco wax Eebbe noo qoray mooyee, isagaa
                    Gargaarahannaga ah ee Ilaahay uun ha tala-saarteen mu’miniintu.”</li>
                <li>Waxaad dhahdaa, “Ma waxaad nala sugaysaan waxaan labada wanaag
                    midkood ahayn [guul ama shahaado]? Annaguna waxaan idin la sugaynaa inuu
                    Eebbe idinku asiibo [ciqaabo] cadaab agtiisa ah ama gacmahannaga, ee
                    suga annaguna waan idin la sugaynaaye.”</li>
                <li>Waxaad dhahdaa, “Bixiya wax ama oggolaansho ama qasab marnaba laydin
                    kama aqbalee, illeen waxaad tihiin qawm faasiqiin ah.”</li>
                <li>Wax u diiday in la aqbalo bixinteeda oon ka-gaalowgooda Eebbe iyo
                    Rasuulkiisa ahayn ma jiro, mana yimaadaan salaadda iyagoo wahsan mooyee,
                    mana bixiyaan iyagoo neceb mooyee.</li>
            </ol>
            <p>Munaafiqiinta waxaa kamid ah kuwo Nabiga fasax waydiisan inay
                dagaalka ka hadhaan iyagoo sheegi inay fidnoobi hadday baxaan, waxayse
                dhab ugu dhaceen fidno Naarta Jahannamana way koobi gaalo, hadday
                Muslimiintu khayr helaanna way ka naxaan, hadday dhibaato ku timaaddana
                waxay sheegaan inay dadaaleen waana farxaan, waxaan Eebbe qorinse
                Muslimiinta kuma dhaco, isagaana Gargaara ah Muslimiintu ay
                tala-saartaan, Muslimiintuna waxay heli guul ama waxay ku dhiman
                shahaadanimo, gaalana ha sugto ciqaab Eebbe ama jab ku gaadha gacmaha
                Muslimiinta, waxay bixiyaanna lagama aqbalo illeen waa faasiqiine,
                waxayna ka gaaloobeen Eebbe iyo Rasuulkiisa, salaaddana iyagoo
                wahsanayeey yimaadaan, waxayna wax bixiyaan iyagoo neceb, illeen waa
                munaafiqiine. At-Tawbah (50-54)</p>
            <ol start="55" type="1">
                <li>Yeyna ku yaab-galinin xoolahoodu iyo carruurtoodu, wuxuu un dooni
                    Eebbe inuu ku ciqaabo nolosha adduun oy baxdo naftoodu iyagoo gaala
                    ah.</li>
                <li>Waxay ku dhaaran Eebbe inay idinla jiraan idin lamana jiraan, waase
                    qawm cabsan.</li>
                <li>Hadday helayaan meel ay magan-galaan ama godod [buuro] ama meel ay
                    galaan way u jeedsan lahaayeen iyagoo degdegi.</li>
                <li>Waxaa kamid ah kuwo kugu ceebin sadaqada [zakada] haddii la siiyana
                    raalli noqon haddaan la siininna cadhoon.</li>
                <li>Hadday ku raalli-noqdaan waxay siin Eebbe iyo Rasuulkiisu oy
                    dhahaan, “Waxaana nagu filan Eebbe wuxuu naga siin Eebbe fadligiisa
                    Rasuulkiisuna wuu na siin anaguna Eebbe un baan wax ka doonaynaa,”
                    [saasaa u khayr-roon].</li>
            </ol>
            <p>Wax lala yaabana ma aha ama la wanaajisto xoolahooda iyo carruurtooda
                waxay un ku noqon khasaare Aakharo iyo adduunbe, waxayna dhiman iyagoo
                gaalo ah, waxayna ku dhaaran inay la jiraan Muslimiinta lamana jiraan ee
                way cabsan, hadday helaan meelay ku cararaanna way ku degdegi,
                qaarkoodna waxay ku ceebayn jireen Nabiga (naxariis iyo nabadgalyo Eebbe
                korkiisa ha yeelee) iyo Muslimiinta waxay bixin, iyagoo haddii wax la
                siiyana raalli noqda hadday waayaanna cadhooda. Haddayse ku
                raalli-noqdaan waxay Eebbe iyo Rasuulkiisu siiyaan oy ku kalsoonaadaan
                Eebbe iyo Rasuulkiisa saasaa u wanaag badnaan lahayd, tilmaantaasna waa
                tilmaanta munaafiqiinta, had iyo jeerna waxay ceebeeyaan oo xumaan iyo
                shar la doonaan Muslimiinta sidii kii ku yidhi Nabiga, “Caddaalad maadan
                falin,” ee uu ku yidhi, “Yaa caddaalad fali haddaanan caddaalad falin?”
                Xumaan badanaa kuwaasu. At-Tawbah (55-59)</p>
            <ol start="60" type="1">
                <li>Sadaqada [zakada] waxaa uun muta fuqarada, masaakiinta, kuwa ka
                    shaqeeya, kuwa lasoo dhawayn quluubtooda, kuwa la xorayn, kuwa [Xaqa] ku
                    daynoobay, Jidka Eebbe iyo socdaalka, waana wax Eebbe faral yeelay,
                    Ilaahayna waa oge falsan.</li>
                <li>Waxaa kamid ah [munaafiqiinta] kuwa dhiba Nabiga oo dhaha, “Waa wax
                    walba maqle,” waxaad dhahdaa, “Waa khayr maqlihiinna wuxuuna rumayn
                    Eebbe, wuxuuna u-rumayn mu‘miniinta, waana u-naxariistaa kuwa rumeeyey
                    oo idin kamid ah,” kuwa dhiba Rasuulka Eebbe waxay mudan cadaab
                    daran.</li>
                <li>Waxay idiinku dhaaran Eebbe inay idin raalli-galinayaan, Eebbe iyo
                    Rasuulkiisa yaa mudnaan badan inay raalli-galiyaan hadday mu‘miniin
                    yihiin.</li>
                <li>Miyeyna ogayn ciddii la dagaallanta [oo khilaafta] Eebbe iyo
                    Rasuulkiisa inuu mudan Naarta Jahannama, kuna waari dhexdeeda?
                    Arrintaasuna waa dulli wayn.</li>
            </ol>
            <p>Zakada waxaa mudan siddeeddaas nooc ee Eebbe sheegay isagoon cidna
                u-dayn, taasna waxay ku tusin inay bixinta zakadu waajib tahay, in
                siddeeddaas kooxood mudan yihiin wanaagga iyo isu-naxariisashada Diinta
                Islaamku ma aha hadal iyo war la sheegsheego saas darteed waa in la
                bixiyo zakada lana siiyo dadkaas iyo meelahaas mudan. Tan kale
                munaafiqiintu waa cudur ku dhex-jira Muslimiinta wax kastana wax ka
                sheegi, waxaana kamid ah inay Nabiga (naxariis iyo nabadgalyo Eebbe
                korkiisa ha yeelee) ku dhahayeen, “Waa wax walba maqle,” khayrka iyo
                wanaagga yuuna maqlayey, ciddiise dhibta waxay mudan cadaab daran dhaar
                beena yeyna maraan si ay u raalli-galiyaan Muslimiinta, Eebbaase mudan
                in la raalli-galiyo, ciddii la collowda Eebbe iyo Rasuulkana wuxuu mudan
                cadaab daran. At-Tawbah (60-63)</p>
            <ol start="64" type="1">
                <li>Waxay ka digtoon yihiin munaafiqiintu in lagusoo dajiyo suurad ka
                    warrami waxa quluubtooda ku sugan, waxaad dhahdaa, “Jeesjeesa Eebbe
                    wuxuu soo bixin waxaad ka digtoon tihiin [cabsanaysaan].”</li>
                <li>Haddaad warsato waxay dhihi, “Waan un yar tiimbanaynay oon
                    ciyaaraynay,” waxaad dhahdaa, “Ma Eebbe iyo aayaadkiisa iyo Rasuulkiisa
                    yaad ku jeesjeesayseen?”</li>
                <li>Ha cudur-daaranina waad gaalowdeen rumayn kadib, haddaan cafinno
                    koox idin kamid ah waxaan cadaabaynaa koox illeen iyagu waa
                    dambiilayaale.</li>
                <li>Munaafiqiintu rag iyo haweenba qaarkood qaarka kale yuu ka ahaaday
                    waxayna faraan xumaanta, waxayna ka reebaan wanaagga, waxayna laabaan
                    gacmahooda [wax ma bixiyaan] Eebbayna halmaameen isna aabbayeel-darro
                    yuu kula dhaqmay, munaafiqiin iyaga un baa faasiqiin ah.</li>
                <li>Wuxuuna Eebbe u yaboohay munaafiqiintaa rag iyo haweenba iyo gaalada
                    Naarta Jahannamo wayna ku dhex waari iyadaana ku filan, waxaana lacnaday
                    Eebbe waxayna mudan cadaab joogta ah.</li>
            </ol>
            <p>Munaafiqiinta rag iyo haweenba waa colka Diinta Islaamka iyo
                Muslimiinta waxayna ku jeesjeesi kuna ciyaaraan Eebbe iyo Rasuulka iyo
                Xaqa, waxayna is-faraan xumaanta wanaaggana way iska reebaan, Eebbe iyo
                Xaqana way halmaamaan waxayse mudan cadaab daran oy ku waari kuna
                dulloobi, illeen waa dambiilayaale. Aayaduhuna waxay kusoo dageen mar ay
                ku sheekeysanayeen dhibka iyo xumaanta Muslimiinta lahaayeenna, “Ma
                kuwanaa iska celin reer Ruum? Barri baan arkaynaa iyagoo xidhxidhan.”
                Munaafiqna wax uma taro Muslime wuu uun dhibaa. At-Tawbah (64-68)</p>
            <ol start="69" type="1">
                <li>Waxaad lamid tihiin kuwii idinka horreeyey, waxayna ahaayeen kuwo
                    idinka badan xoog iyo xoolo iyo carruur waxayna ku raaxaysteen
                    nasiibkoodii idinkuna waxaad raaxaysateen nasiibkiin siday ugu
                    raaxaysteen kuwii idinka horreeyey nasiibkoodii, waadna dhumbateen
                    xumaanta siday u dhumbadeen, kuwaas waxaa buray camalkoodii adduun iyo
                    Aakhiraba kuwaasuna iyaga un baa khasaaray.</li>
                <li>Miyeyna soo gaadhin warkii kuwii ka horreeyey oo ah qawmkii [Nabi]
                    Nuux, Caad, Thamuud, qawmkii [Nabi] Ibraahiim, Madyan dadkeedi iyo
                    qawmkii [Nabi] Luud, waxay ula timid Rasuulladoodii xujooyin, Eebbana ma
                    aha mid dulmiya iyagaase naftooda dulmiya.</li>
            </ol>
            <p>Aayadahan wuxuu Eebbe ku sheegi inay ku daydeen kuwa Xaqa diidi
                gaaladii hore kana xoolo, xoog iyo carruur badnaa, waxayna ku
                raaxaysteen addunka sidii kuwaas hore waxayna xumaanta u dhumbadeen
                siday kuwaas u dhumbadeen, waana buray camalkoodu adduun iyo Aakhiro,
                waana kuwo khasaaray. Nabiguna (naxariis iyo nabadgalyo Eebbe korkiisa
                ha yeelee) wuxuu yidhi, “Waxaad maraysaan waddadii gaaladii taako taako
                iyo dhudhun dhudhun xataa hadday galaan god kharaaba waad ka
                daba-galaysaan.” Sidii qawmamkii ka horreeyey ee Nabiyada beeniyey
                markay Rasuulladii ula yimaadeen xujooyin iyo Xaq wayse dulmiyeen
                naftooda, illeen Eebbe wax ma dulmiyee, waxaase habboon rumayn iyo
                wanaag. At- Tawbah (69-70)</p>
            <ol start="71" type="1">
                <li>Mu’miniinta rag iyo haweenba qaarkood qaarka [kale] waa u-sokeeye
                    waxayna faraan wanaagga kana reebaan xumaanta, waxayna oogaan salaadda,
                    waxayna bixiyaan zakada, waxayna addeecaan Eebbe iyo Rasuulkiisa, kuwaas
                    waxaa u naxariisan Eebbe, illeen Eebbe waa adkaade fal sane.</li>
                <li>Wuxuu u yaboohay Eebbe mu’miniinta rag iyo haweenba Jannooyin ay
                    socoto dhexdeeda wabiyaal- kii iyagoo ku waari dhexdeeda, iyo guryo
                    wanaagsan oo Jannada Cadni [nagaadiga] raalli-ahaanshaha Eebbaana ka
                    wayn, arrintaasuna waa uun liibaanta wayn.</li>
            </ol>
            <p>Aayadahani waxay caddeyn in mu‘miniintu rag iyo haweenba sokeeye iyo
                qaraabo isu-gargaara yihiin, wanaaggana is-faraan, xumaantana
                iska-reebaan, salaaddana si wanaag ah u oogaan, zakadana bixiyaan Eebbe
                iyo Rasuulkiisana adeecaan, waana kuwa naxariista Eebbe awoodda lehe
                falka san muta. Wuxuuna Eebbe u yaboohay Jannooyin aan laga guuraynin oo
                wabiyaal dhex socdaan, isagoo raalli-ahaanshaha Ilaahay ka wayn yahay,
                waana liibaanta ugu wayn arrintaasi, waxaana halkaas ka muuqda siday u
                kala duwan yihiin tilmaanta munaafiqiinta iyo tan mu’miniinta, waxaana
                kamid ah tilmaanta mu‘miniinta inay isku-tiirsanaadaan, isuna
                naxariistaan, siduu Rasuulku yidhi (naxariis iyo nabadgalyo Eebbe
                korkiisa ha yeelee), “Mu‘minku mu‘minka wuxuu u yahay sida dhista
                qaarkeed qaarka kale u xoojiyo,” iyo xadiithka kale ee caddayn inay jidh
                kaliya yihiin isuna xanuunsan, sidaas darteed khilaaf-badane,
                xumaan-fale, naxariis-yare, ma-gargaare, mu‘min toosan ma yahay?
                At-Tawbah (71-72)</p>
            <ol start="73" type="1">
                <li>Nabiyow la jahaad gaalada iyo munaafiqiinta, kuna darrow
                    dheelmadkooduna waa Naarta Jahannamo iyadaana u xun meel loo ahaan.</li>
                <li>Waxay ku dhaaran inayna dhihin [hadal xun] iyagoo yidhi hadal
                    gaalnimo ayna gaaloobeen Islaamnimo [muuq ah] kadib, ayna dooneen
                    waxayna gaadhin, waxayna ku naceen ku hodanaynta Eebbe iyo Rasuulkiisa
                    fadligiisa, hadday tawbad-keenaan khayr bay u tahay, hadday jeedsadaanna
                    wuxuu Eebbe cadaabi cadaab daran adduun iyo Aakhiraba, gargaarana kuma
                    leh dhulka dhexdiisa iyo sokeeye midna.</li>
            </ol>
            <p>Eebbe wuxuu faray Nabiga (naxariis iyo nabadgalyo Eebbe korkiisa ha
                yeelee) inuu la jahaado gaalada iyo munaafiqiinta kuna darraado ayna ka
                helin jileec illeen hoygoodu waa Naartii Jahannamee, waxayna ku
                dhaartaan been iyo gaalnimo intay Islaamnimo muuq ah muujiyeen kadib,
                wax xunna way dooneen, waxayna la cadhoodeen u-nicmeynta Eebbe iyo
                Rasuulkiisa, hadday tawbad-keenaanna way u fiican tahay, hadday
                jeedsadaanna Eebbe wuxuu u-cadaabi si daran adduun iyo Aakhiraba, mana
                helayaan gargaare. Taasina waxay ku tusin xumaanta gaalada,
                munaafiqiinta, diin-laawayaasha iyo Xaq-diidayaasha, ayna habboon tahay
                in laga foojignaado. At-Tawbah (73-74)</p>
            <ol start="75" type="1">
                <li>Waxaa kamid ah kuwo la ballamay Eebbe hadduu wax ka siiyo fadligiisa
                    inuu sadaqaysto noqdana kuwa suubban.</li>
                <li>Markuu wax ka siiyey fadligiisa ay ku bakhayleen jeedsadeenna iyagoo
                    diidi.</li>
                <li>Wuxuu ku reebay quluubtooda munaafiqnimo tan iyo maalintay la kulmi
                    ku-baajintooda Eebbe waxay kula ballantameen iyo beenintoodii
                    darteed.</li>
                <li>Miyeyna ogayn in Eebbe ogyahay qarsoodigooda iyo muuqooda iyo in
                    Eebbe ogyahay waxa maqan?</li>
                <li>Waa kuwa ku ceebayn kuwa sadaqaysan oo mu‘miniinta ah sadaqadooda
                    iyo kuwaan helaynin tabartooda mooyee, way ku jeesjeesi Eebbana wuu kula
                    macaamiloon abaalkooda waxayna mudan cadaab daran.</li>
            </ol>
            <p>Waxaa kamid ah dabeecadda munaafiqiinta inay ceebeeyaan Muslimiinta
                waxna ka sheegaan, iyo inay buriyaan ballanka, markuu Eebbe wax siiyana
                ay ka gaaloobaan nicmada, kuna bakhaylaan si qalbigoodu ugu waarto
                munaafiqnimo iyo kufri caloolo, illeen waxay baajiyeen ballankii Eebbe
                waxayna beeniyeen Xaqii, sidii iyagoon ogayn Eebbe qarsoodigooda iyo
                muuqooda iyo waxa maqan, waxayna sheegaan fasirayaashu inay aayaduhu
                kusoo degeen nin la dhihi jiray Thaclaba oo xoola batay markaas ka tagay
                cibaadadii Eebbe zakadiina diiday, cid kastase way u taallaa hadday Xaqa
                ka leexato, mana habboona in mu‘miniinta lagu ceebbeeyo waxa yar ee ay
                awoodaan hadday sadaqaystaan, ciddii ceebeysana Eebbaa ka abaal-marin oo
                u-ciqaabi si daran, waxaana la sheegay in Cabdiraxmaan binu Cawf
                sadaqaystay wax badan asxaabi kalana ku deeqay wax yar markaasay
                munaafiqiintii dureen labadiiba. Diinta Islaamkuna ma rabto ceebeynta,
                xumaan-sheegga iyo xaqiraadda Muslimiinta. At-Tawbah (75-79)</p>
            <ol start="80" type="1">
                <li>Ama u dambi-dhaaf warso ama ha u dambi-dhaaf warsanin, haddaad u
                    dambi-dhaaf warsato toddobaatan jeer uma dambi-dhaafo Eebbe, illeen
                    iyagu waxay ka gaaloobeen Eebbe iyo Rasuulkiisa, Eebbana ma hanuuniyo
                    qawmka faasiqiinta ah.</li>
                <li>Waxay ku farxeen kuwii kadib dhacay fadhigoodii Rasuulka
                    gadaashiisa, waxayna naceen inay ku jahaadaan xoolahooda iyo naftooda
                    Jidka Eebbe, waxayna dheheen, “Haku bixina kulaylka,” waxaad dhahdaa,
                    “Naarta Jahannamo yaa ka kulayl daran,” hadday wax kasi.</li>
                <li>Ee ha qosleen wax yar [adduunka] hana ooyeen wax badan [Aakhiro]
                    iyadoo laga abaal-marin waxay kasbadeen.</li>
                <li>Hadduu kuusoo celiyo Eebbe koox kamid ah oy kaa idin waydiistaan
                    bixid waxaad dhahdaa, “Bixi maysaan la-jirkayga waligiin, lana
                    dagaallami maysaan col la-jirkayga illeen waxaad jeclaateen fadhi markii
                    horaba ee la fadhiya kuwa dib-maray.”</li>
            </ol>
            <p>Munaafiqiintu ma mutaan in loo dambi-dhaaf warsado, wuxuuna Eebbe
                Nabiga (naxariis iyo nabadgalyo Eebbe korkiisa ha yeelee) ka reebay inuu
                u dambi-dhaaf warsado, illeen waxay ka gaaloobeen Eebbe iyo Rasuulkiisa,
                waxayna noqdeen faasiqiin aan hanuunayn, kuna farxay inay ka hadheen
                Jahaadka Nabigu u baxay, reebtayna xoolahoodii iyo naftoodii, isuna
                dardaarmay inayna kulaylka ku bixin, waxaase ka dambaysa Naartii
                Jahannamo hadday wax kasi, ee addunka wax yar ha qosleen, Aakhiray wax
                badan ooyiye, waxaana laga abaal-marin waxay kasbanayeen, hadday koox
                kamid ah doonaan inay idin la baxaan diida inay idin la baxaan ama
                dagaal idin la galaan illeen waa kuwii markii horaba iska fadhiistaye oo
                nacay Jahaadkee munaafiqiinna waa colka Muslimiinta. At-Tawbah
                (80-83)</p>
            <ol start="84" type="1">
                <li>Haku tukanin mid kamid ah oo dhinta waligeed, hana kor is-taagin
                    qabrigiisa, illeen waxay ka gaaloobeen Eebbe iyo Rasuulkiisa waxayna
                    dhinteen iyagoo faasiqiin ah.</li>
                <li>Ee yeyna ku yaab-galinin xoolahoodu iyo carruurtoodu, wuxuu uun
                    Eebbe dooni inuu ku cadaabo adduunka ay baxdana naftooduna iyagoo gaalo
                    ah.</li>
                <li>Marka lasoo dejiyo suurad [dhihi], “Rumeeya Eebbe Jahaadana la-jirka
                    Rasuulkiisa,” waxaa idan ku warsada kuwa awoodda leh oo kamid ah waxayna
                    dhahaan, “Na daa aan noqonno kuwa fadhiyee.”</li>
                <li>Waxay ka raalli-noqdeen inay noqdaan kuwa dib-maray, waxaana la
                    daboolay quluubtooda waxna ma kasayaan.</li>
            </ol>
            <p>Eebbe wuxuu ka reebay Nabiga (naxariis iyo nabadgalyo Eebbe korkiisa
                ha yeelee) inuu ku tukado una duceeyo ciddii munaafiqiinta kamid ah oo
                dhimata iyo inuu qabrigeeda kor is-taago, illeen waxay ka gaaloobeen
                Eebbe iyo Rasuulkiisa, waxayna ku dhinteen iyagoo faasiqiine, waxaana la
                sheegay inay ku soo dagtay aayaddu xaalkii munaafiqiinta, sida
                Cabdullaahi binu Ubayyi. Waana inaadan la yaabin ama waynaysanin xoolaha
                iyo carruurta munaafiqiinta, adduunkana waa lagu cadaabi waxayna dhiman
                iyagoo gaalo ah, marka Jahaadka la farana waxaa inay iska hadhaan
                warsada kuwa awoodda leh oo kamid ah, iyagoo jecel inay xaaska iyo dadka
                tabarta yar la hadhaan. Waxaana la daabacay qalbigooda waxna ma
                kasayaan. Suuradduna wax badan yey ka warrami xaalka munaafiqiinta,
                waxaase habboon in laga digtoonaado camalkooda iyo habkooda oo kale.
                At-Tawbah (84-87)</p>
            <ol start="88" type="1">
                <li>Rasuulkase iyo kuwa rumeeyey ee la jira way ku jahaadaan xoolahooda
                    iyo naftooda waxaana kuwaas u sugnaaday khayraad, kuwaasuna waa
                    Rasuulkase iyo mu‘miniinta la jira ee Xaqa rumeeyey waxay ku jahaadaan
                    xoolahooda iyo naftooda, waxayna mudan wanaag waana kuwa liibaanay,
                    waxayna gali Jannooyin ay ku waari, waana liibaanta wayn.</li>
            </ol>
            <p>Had iyo jeerna way cudur-daaran jireen reer-baadiyaha kuwa kamid ah,
                wayna iska fadhiisteen kuwii beeniyey Eebbe iyo Rasuulkiisa, waxaase
                haleeli cadaab daran. Taasina waxay muujin xumaanta nolosha
                munaafiqiinta iyo siday qas iyo lab iyo wareerin ugula dhex noolaayeen
                Muslimiinta, munaafiqiinna wanaag iyo sharaf waa ka fog yihiin.
                At-Tawbah (88-90)</p>
            <ol start="89" type="1">
                <li>Wuxuuna u darbay Eebbe Jannooyin oy socoto dhexdeeda wabiyadii
                    iyagoo ku waari dhexdeeda taasina waa liibaan wayn.</li>
                <li>Waxaa yimid kuwii cudur-daaranayey oo reer-baadiyaha ahaa in loo
                    idmo [dib-mar] waxaana iska fadhiistay kuwii beeniyey Eebbe iyo
                    Rasuulkiisa, waxaana ku dhici kuwii gaaloobay oo kamid ah cadaab
                    daran.</li>
                <li>Dhib ma saarra kuwa tabarta yar, kuwa buka iyo kuwaan helayn waxay
                    bixiyaan, hadday u naseexeeyaan [Diinta] Eebbe iyo Rasuulkiisa, kuwa
                    sama-falana jid laguma leh Eebbana waa dambi-dhaafe naxariista.</li>
                <li>Kuwiina dhib ma saarra kuu yimid inaad xambaarto [gaadiid siisid]
                    markaas aad ku tidhi, “Ma helayo waxaan idinku xambaaro,” markaas
                    jeedsaday iyagoo indhahoodu la daadan illin walbahaar inayna helin waxay
                    bixiyaan.</li>
                <li>Waxaa uun jid lagu leeyahay kuwa ku idan-warsada iyagoo hodanna oo
                    ka raalli-noqday inay kamid noqdaan kuwa hadhay [xaaska] wuxuuna Eebbe
                    daabacay quluubtooda waxna ma oga.</li>
            </ol>
            <p>Jahaadkuna ma aha in cid walba lagu dhibi ee waxaa uun laga rabaa
                ciddii awoodda, saas darteed dambi ma saarra kuwa tabarta yar, kuwa
                buka, kuwaan helayn waxay ku bixiyaan Jahaadka, hadday niyad-samaadaan,
                sidoo kale dambi ma saarra kuwii Nabiga u-yimid iyagoo warsan inuu siiyo
                gaadiid ay ku jahaadaan, markaas noqday iyagoo ooyi oo walbahaarsan
                inayna helin waxay bixiyaan, waxaase jid lagu leeyahay kuwa xoolaha leh
                oo jeclaaday inay kamid noqdaan kuwa iska fadhiistay, waana kuwo la
                daabacay qalbigooda oon wax ogayn, taasina waxay muujin waajibnimada
                Jahaadka, difaaca Xaqa iyo Diinta Islaamka, iyo inaan waxba laga
                hagranin u-shaqaynta Diinta iyo Xaqa. At-Tawbah (91-93)</p>
            <ol start="94" type="1">
                <li>Way idiin cudur-daaran markaad u noqotaan xaggooda, waxaad dhahdaan,
                    “Ha cudur-daaranina idiin rumeyn meynee, wuu nooga warramay Eebbe
                    xaalkiinne, Eebbana wuu arkaa camalkiinne iyo Rasuulkiisu, markaasna
                    waxaa laydiin celin Eebbaha og waxa maqan iyo waxaa muuqdaba oo idiinka
                    warrami waxaa camal-falayseen.</li>
                <li>Way idiin dhaaran markaad u gaddoontaan xaggooda inaad ka jeedsataan
                    ee iskaga jeedsada iyagu waa wasakhe hoygooduna waa Jahannamee waana ka
                    abaal-marin waxay kasbanayeen.</li>
                <li>Way idiin dhaaran inaad ka raalli noqotaan, haddaad ka raalli
                    noqotaan Eebbe kama raalli noqdo qawmka faasiqiinta ah.</li>
            </ol>
            <p>Markay Muslimiintii u baxeen dagaalkii iyo Jahaadkii Tabuuk
                munaafiqiintii way iska hadheen iyagoo wax dana ah sheegsheegan, markay
                Muslimiintii kusoo noqdeen Madiinnana waxay billaabeen munaafiqiintii
                inay Nabiga (naxariis iyo nabadgalyo Eebbe korkiisa ha yeelee) ay u
                cudur-daarani Eebbase waa ogyahay dhaartooda beenta ah iyo
                cudurdaarkooda aan wax-ka-jirin oy ku dooni inay ku raalli-galiyaan
                Muslimiinta, waase kuwo xun oo gali Naarta Jahannamo, Eebbana kama
                raalli aha camalkooda. Taasina waxay kuu adkeyn sidaan wax badan soo
                sheegnay inaan munaafiq, gaal, diin-laawe iyo Muslim waxba ka dhaxaynin
                isku ujeeddana ahayn, kala qaadeenna labo waddo oo kala duwan. At-Tawbah
                (94-96)</p>
            <ol start="97" type="1">
                <li>Reer baadiyahaa ugu daran gaalnimada iyo munaafaqnimada, mudanna
                    inayna waxba ka ogayn xuduudda [soohdimaha] waxa Eebbe kusoo dejiyey
                    Rasuulkiisa, Eebbena waa oge fal san.</li>
                <li>Reer baadiyaha waxaa kamid ah kuwo ka-yeelan waxay bixin dayn-bax oo
                    kale, oo idin la sugi dhibaato korkooda ha ahaato wareegga xumaanta,
                    Eebbana waa maqle og.</li>
                <li>Reer baadiyaha waxaa kamid ah kuwa rumeyn Eebbe iyo maalinta Aakhiro
                    kana yeelan wuxuu bixin dhawaansho Eebbe agtiisa, iyo u ducaynta
                    Rasuulka [iyaga] taasi waa dhawaanshahooda wuxuuna galin Eebbe
                    naxariistiisa, illeen Eebbe waa dambi-dhaafe naxariista.</li>
            </ol>
            <p>Dadkii reer Madiina ma wada sinnayn isku midna ma aha, waxaa kamid
                ahaa reer-baadiyaha kuwo gaalnimada iyo munaafiqnimada ku fogaaday oo
                jaahiliin ah, iyo kuwo waxa la faray inay bixiyaan oo zaka ah iyo wixii
                lamid ah kala mid yeeli dayn-gud oo kale oo culays ku yahay xumaanna la
                jecel Muslimiinta, kuwaas balaayadu haku dhacdo. Waxaase kamid ahaa
                reer-baadiyihii Madiina kuwo rumeeyey Eebbe, Aakhiro, waxay bixinna ka
                yeelan sadaqo iyo dhawaansho Eebbe iyo in Rasuulku u duceeyo, waxayna u
                noqon sadaqo iyo u-dhawaansho Eebbe, wuxuuna gelin Eebbe naxariistiisa.
                Saasayna u kala tageen Muslim iyo munaafaq iyo gaal, Muslim wuxuu mudan
                yahay liibaan, guul iyo naxariista Eebbaha awoodda leh. At-Tawbah
                (97-99)</p>
            <ol start="100" type="1">
                <li>Kuwii ku dheereeyey [khayrka] ee horreeyey oo kamid ah Muhaajiriinta
                    iyo Ansaar iyo kuwii ku raacay wanaagga Eebbaa ka raalli noqday iyana
                    way ka raalli noqdeen, wuxuuna u darbay Jannooyin ay socoto dhexdeeda
                    wabiyadii iyagoo ku waari waligood, taasina waa liibaan wayn.</li>
                <li>Gaararkiinna waxaa kamid ah reer-baadiye munaafiqiin ah, reer
                    Madiinana [waa kamid] waxay ku madax taageen munaafaqnimo, ma ogidin
                    annagaase og, waxaannu cadaabi labo jeer, markaasaa loo celin cadaab
                    wayn.</li>
                <li>Kuwo kalana waxay qirteen dambigooda, waxayna isku khaldeen camal
                    fiican iyo mid kale oo xun, Eebbe wuxuu mudan yahay inuu ka
                    tawbad-aqbalo, illeen Eebbe waa dambi-dhaafe naxariista.</li>
            </ol>
            <p>Kuwii wanaagga ku horreeyey oo Muhaajiriintii iyo Ansaar kamid ah iyo
                inta wanaagga ku raacda Eebbaa ka raalli noqda, iyana way ka raalli
                noqdaan, wuxuuna u darbay Jannooyin ay ku waari waligood, waana
                liibaanta u wayn, mar kale waxay aayaduhu ka warrameen in gaararka
                magaalada Madiina ahaayeen munaafiqiin, xataa magaalada dhexdeeda waxaa
                jiray kuwo ku dheeraaday munaafaqnimada dadkuse ma oga ee Eebbe un baa
                og wuxuuna u ciqaabi si daran, kuwo kale yaase jiray oo isku daray camal
                fiican iyo mid xun qirtayna dambigoodii mudanna in Eebbe u dambi-dhaafo.
                Ruuxuna hadduu dambaabo waa inuu Eebbe si dhab ah ugu noqdaa uguna
                tawbad-keenaa. At-Tawbah (100-102)</p>
            <ol start="103" type="1">
                <li>Ka qaad xoolahooda xaggooda sadaqo [zakada] ood ku daahirin kuna
                    nadiifin una ducee illeen ducadaadu waxay u noqon xasile, Eebbana waa
                    maqle og.</li>
                <li>Miyayna ogayn in Eebbe ka aqbalo tawbadda addoomadiisa kana qaado
                    sadaqada [aqbalo] iyo in Eebbe yahay kan tawbad aqbalka badan ee
                    naxariista.</li>
                <li>Waxaad dhahdaa, “Camal fala wuu arki Eebbe camalkiinna iyo
                    Rasuulkiisu iyo mu‘miniintu waxaana la idiin celin xagga [Eebbaha] og
                    waxa maqan iyo waxa jooga idiinkana warrami [abaal-marin] waxaad
                    falayseen.</li>
                <li>Kuwo kalana waxaa dib loogu dhigay amarka Eebbe inuu cadaabo iyo
                    inuu ka tawbad-aqbalo, Eebbana waa oge falsan.</li>
            </ol>
            <p>Eebbe wuxuu faray Rasuulkiisa (naxariis iyo nabadgalyo Eebbe korkiisa
                ha yeelee) inuu ka qaado xoolaha Muslimiinta zako uu ku daahirin uguna
                ducayn, illeen ducadiisu waa xasilloonida Muslimiintee, zakaduna ma aha
                wax la dhaafi karo ama la fudaydsan karo, Nabiguna (naxariis iyo nabad
                galyo Eebbe korkiisa ha yeelee) wuxuu ahaa mid u duceeya ruuxii zako
                keena, sidii haweenaydii uu ku yidhi, “Eebbe ha u naxariisto adiga iyo
                ninkaagaba.” Eebana wuxuu ka aqbalaa adoomadiisa sadaqaduu ka qaado, wax
                kastoo la fali waa la arki waxaana dadka loo celin Eebbaha og waxa maqan
                iyo waxa jooga uu kana abaal-marin, waxaana xadiith ku sugnaaday,
                “Haddii ruux camal ku falo dhagax aan albaab iyo daaqad lahayn wuxuu u
                muujin Eebbe dadka meeshuu doono ha ahaadee. Taasina waxay muujin
                naxariista Eebbe, adayga zakada ogaanshaha Eebbe wax walba, u-ducaynta
                dadka zakada bixiya. Aayadaha danbana waxay ka warrami dad dib uga
                dhacay duullaankii Tabuuk markay tawbad-keeneenna xaalkoodii dib Eebbe u
                dhigay ugu danbayntiina Eebbe wuu ka aqbalay tawbadii illeen Eebbe waa
                naxariistee, inkastoy xun tahay in Jahaadka laga hadho ama laga wahsado.
                At-Tawbah (103-106)</p>
            <ol start="107" type="1">
                <li>Waxaa kamid ah kuwo u yeeshay masaajid gaalnimo, kala-goynta
                    mu‘miniinta iyo darbidda cid la dagaallanta Eebbe iyo Rasuulkiisa mar
                    hore waxayna ku dhaaran inaanaan doonayn waxaan wanaag ahayn Eebbana waa
                    ogyahay inay been sheegi.</li>
                <li>Ha joogsan dhexdiisa waligaa. Masaajid lagu billaabay maalintii
                    horaba dhawrsasho yaa mudan inaad joogsato dhexdiisa [masaajidka Nabiga
                    iyo Quba] waxaa dhex jooga niman jecel inay is-daahiriyaan Eebbana wuu
                    jecel yahay kuwa is-daahiriya.</li>
                <li>Ma ruux ku billaabay dhismihiisa ka dhawrsasho Eebbe iyo raalli
                    noqoshadiisa yaa khayr-roon mise ruux ku billaabay dhismihiisa god dumi
                    dhinaciis oo kula dhici Naarta Jahannamo Eebbana ma hanuuniyo qawmka
                    daalimiinta ah.</li>
                <li>Kama tago dhismahooda ay dhiseen inuu ku jiro shaki quluubtoodu
                    intay ka kala go’do [dhimatana] quluubtoodu, Eebbana waa oge
                    falsan.</li>
            </ol>
            <p>Aayaduhu waxay soo dageen mar nin munaafaq ahaa oo dhib badnaa oo la
                dhihi jiray Abuu Caamir uu ka dhisay masaajidka Quba ee Madiina agtiisa
                uuna masaajid ku magacaabay si ciddii xumi ugu gabbato ama ugu shiraan
                dhibka Muslimiinta, kuna kala geeyo Muslimiinta. Eebbana wuu ka reebay
                Nabiga (naxariis iyo nabadgalyo Eebbe korkiisa ha yeelee) inuu ku
                tukado, illeen waxaa loo dhisay dhib Muslim iyo gaalnimee iyo xumaane,
                waxaase mudan in lagu tukado masaajidka khayrka iyo wanaagga lagu
                billaabay markii horaba, dad nadiif ah oo Eebbe jecel yahayna ku
                tukadaan, isku-midna ma aha dhismo khayr iyo dhismo shar oo dumi oo
                Jahannamo ku ridi ciddii dhista, oo shaki, munaafaqnimo iyo xumaan
                beeri, halkaasna waxaa kaaga muuqda xumaanta kala-gaynta Muslimiinta
                haba lagu kala-geeyo magac khayr u muuqdee, sida masaajidka iyo waxyaabo
                kale, waxaase fiican oo waajib ah isku-duubnida Muslimiinta. At-Tawbah
                (107-110)</p>
            <ol start="111" type="1">
                <li>Eebbe wuxuu kaga gatay mu’miniinta naftooda iyo xoolahooda inay
                    Janno u ahaato iyagoo ku dagaallami Jidka Eebbe oy waxna dili iyana la
                    dili, waana yabooh ku sugan [dhab ah] Tawreed iyo Injiil iyo Qur’aanka,
                    yaa ka oofin badan ballankiisa Eebbe? Ku-bishaaraysta gadiddii ood
                    gaddeen kaasina waa uun liibaanta wayn.</li>
                <li>Waa kuwa tawbad-keena, ee caabuda [Eebbe] ee mahdiya, ee saa‘ixiinta
                    ah [sooma oo jahaada] ee rukuuca ee sujuuda, ee fara wanaagga reebana
                    xumaanta, ee dhawra xuduudda Eebbe, ee u-bishaaree mu‘miniinta.</li>
            </ol>
            <p>Eebbe waa naxariis badan yahay, isagaa abuuray dad, xoolaha, isagaana
                leh oo hanta naftooda, iyo xoolahooda, iyo Jannaba, haddana kaga gatay
                mu‘miniinta naftooda iyo xoolahooda Janno, hadday jahaadaan oy Xaqa
                daafacaan, ama wax ha dileen ama iyaga hala dilee, waana yabooh adag oo
                Eebbe ku yaboohay Tawreed, Injiil, iyo Qur’aanka, wax Eebbe ka oofin
                badan ballanna ma jiro, ee ciddii ballan ka qaadda haku bishaaraysato
                iibkooda ah liibaanta u wayn, kuwaasuna waa kuwa tawbad-keena, ee Ilaah
                caabuda, ee mahdiya, ee sooma, jahaadana khayrkana u socdaala, ee
                salaadda ku dadaala, samahana fara, xumaantana reeba, dhawrana xuduudda
                Eebbe, waana loo bishaareeyey mu‘miniinta. Aayaduhuna waxay muujin
                qiimaha Jahaadka, naxariista Eebbe, sharafta iyo wanaagga mu‘miniinta,
                faridda wanaagga, reebidda xumaanta iyo bishaarada mu‘miniinta.
                At-Tawbah (111-112)</p>
            <ol start="113" type="1">
                <li>Kuma habboona Nabiga iyo kuwa rumeeyey [Xaqa] inay u dambi-dhaaf
                    warsadaan mushrikiinta [gaalada] haba ahaadeen qaraabadoodee intay u
                    caddaatay kadib inay ehelka Naarta Jaxiima yihiin.</li>
                <li>Ma ahayn u dambi-dhaaf dooniddii [Nabi] Ibraahiim aabbihiis ballan
                    uu u yaboohay mooyee, markayse u caddaatay inuu col Eebbe yahay wuu iska
                    bari yeelay xaggiisa [Nabi] Ibraahiim wuxuu ahaa duco [baryo] badanaha
                    [Eebbe] oo dul badan.</li>
                <li>Eebbana ma aha mid dhumiya qawm intuu hanuuniyey kadib intuu uga
                    caddeeyo waxay ku dhawrsadaan, Eebbana wax kasta waa ogyahay.</li>
                <li>Eebbena waxaa u-sugnaaday xukunka samooyinka iyo dhulka isagaana wax
                    nooleeya waxna dila, isagaana wax kasoo hadhayna oo wali ah ama gargaara
                    ah ma lehidiin.</li>
            </ol>
            <p>Geeridii Abuu Daalib yey soo degtay aayaddu, wuxuuna Eebbe reebay in
                loo dambi-dhaaf warsado cid ku dhimatay waxaan Islaamka ahayn qaraababa
                ha ahaatee, mar hadday caddaato inay Naarta ehelkeeda noqon, Nabi
                Ibraahiimse wuxuu uun u yaboohay aabbihiis inuu u dambi-dhaaf warsan
                markayse u caddaatay inuu col Eebbe yahay wuu iska bari yeelay illeen
                Nabi Ibraahiim wuxuu ahaa tawbad-keen badane dulsan. Caddaaladda Eebbana
                waxaa kamid ah inuusan cidna dhuminin isagoon u caddaynin waxa Xaqa ah
                oy ku dhawrsadaan, illeen wax walba wuu ogyahaye, wuxuuna leeyahay
                xukunka samooyinka iyo dhulka, waxna waa dilaa waxna nooleeyaa, wax
                kasoo hadhay oo gargaarina ma jiro. Taasina waxay muujin awoodda Eebbe
                iyo inaan cidna isku hallayn wanaagga cid kale iyo inaan jacayl cidna
                lagu hanuunin karin. At-Tawbah (113-116)</p>
            <ol start="117" type="1">
                <li>Wuxuu Eebbe ka tawbad-aqbalay Nabiga, Muhaajiriinta iyo Ansaartii
                    raacday saacaddii cidhiidhiga intay u dhawaatay inay iilato quluub koox
                    kamid ah kadib, markaasuu ka tawbad-aqbalay, illeen waa u-turaha u
                    naxariistee.</li>
                <li>Saddexdiina wuu [ka tawbad aqbalay] la dib-mariyey intuu kaga
                    cidhiidhyamo dhulku isagoo waasac ah, kuna cidhiidhyantay naftoodu una
                    maleeyeen [yaqiinsadeen] inayna jirin meel la magan-galo oon Eebbe
                    ahayn, markaas Eebbe ka tawbad aqbalay inay tawbad-keenaan, Eebbana waa
                    tawbad-aqbale naxariista.</li>
                <li>Kuwa Xaqa rumeeyow, ka dhawrsada Eebbe noqdana la-jirka kuwa runta
                    badan.</li>
            </ol>
            <p>Aayadahani waxay kusoo degeen duullaankii Tabuuk, wuxuuna ahaa waqti
                aad u daran oo kulul, oo socdaal dheer, illeen Madiina iyo Tabuuk waa
                kala dheer yihiin marka lug lagu socdee, wuxuuna Eebbe waafajiyey
                wanaagga Nabiga (naxariis iyo nabadgalyo Eebbe korkiisa ha yeelee) iyo
                Muhaajiriintii iyo Ansaartii raacday saacaddii dhibka markay u dhawaatay
                in quluub dad badan iilato oo leexato Eebbase ka tawbad-aqbalay illeen
                waa u-turaha naxariistee. Saddexdii la dib-mariyeyna Eebbaa ka tawbad
                aqbalay oo kala ahaa: Kacab binu Maalik, Maraaro binu Rabiic iyo Hilaal
                binu Umayya, waxayna ahaayeen niman fiicane markaas un bay naftoodu
                sirtay wayse run sheegeen Eebbana waa ka-tawbad-aqbalay, markay
                naftoodii la cidhiidhyantay, dhulkuna ku yaraaday isna-neceen, waxaana
                lala hadlin kontan maalmood wax ku dhaw, arrintaasuna waxay caddayn in
                Jahaadka loo darbado loona baxo markuu waajibo, in runta la sheego
                laguna socdo, Eebbana lagu xidhnaado, loona tawbad-keeno, kuwa runta
                sheega ee fala lala jiro, Muslimiintana aan la khayaamin, lana
                guntin-furin iyo in la edbiyo ciddii fasha waxyaalaha kala guntin-fura
                Muslimiinta. At-Tawbah (117-119)</p>
            <ol start="120" type="1">
                <li>Kuma habboona [uma bannaana] reer-Madiino iyo kuwa gaararkeeda ah oo
                    baadiyaha Carbeed ah inay ka gadaal-maraan Rasuulka Eebbe oy kana
                    jeclaadaan naftooda naftiisa, illeen wixii ku dhaca oo oona, ama dhib ah
                    ama gaajo ah Jidka Eebbe dhexdiisa ama meeshey ku joogsadaan oo cadho
                    galin gaalada iyo waxay gaadhsiiyaan colka [dhammaan] waxaa loogu dhigi
                    camal suubban, Eebbana ma halleeyo ajirka samo-falayaasha.</li>
                <li>Waxay bixiyaan oo yar ama wayn iyo togay gooyaanna waa loo qori inuu
                    ka abaal-mariyo Eebbe wanaagga waxay falayeen.</li>
                <li>Mana aha inay mu‘miniinta oo dhan baxaan, ee may koox kastaba qaar
                    ka baxdo inay Diinta kasaan, una digaan dadkooda markay usoo noqdaan
                    waxay u dhawdahay inay digtoonaadaane.</li>
            </ol>
            <p>Aayadahanna wuxuu Eebbe ku caddayn inayna ku habboonayn reer-Madiino
                iyo kuwa daggan gaararkeeda inay ka gadaal-maraan Rasuulka markuu
                Jahaadka u baxo, kana jeclaadaan naftooda naftiisa, wixiise lagala kulmo
                Jidka Eebbe oo ah oon, dhib, gaajo ama meel kasta oo la maro oo gaalada
                ka cadhaysa ama wixii dhiba oo gaalada lagala kulmo wuxuu Eebbe ugu qori
                camal fiican, Eebbana ma halleeyo ajir iyo wanaag cidda fasho, sidoo
                kale wixii bixin ah ama ha yaraato ama ha waynaato iyo toggay gooyaan
                waxaa loogu qori ajirka u wanaagsan. Mana aha inaan cidna magaalada ku
                hadhin ee Jahaad loo wada baxo ee waa in si nidaam ah iyo qorsha ah
                qaarna u baxaan qaarna u maamulaan dadka iyo magaalada si ciddii baxday
                markay soo noqoto ay dadka wax ugu faa‘iideeyaan, taasina waxay ku tusin
                in Diinta Islaamku tahay Diin nidaam. At-Tawbah (120-122)</p>
            <ol start="123" type="1">
                <li>Kuwa Xaqa rumeeyow, la dagaallama kuwa idinla xidhiidha ee gaalada
                    ah, hana idinka heleen adayg, ogaadana in Eebbe la-jiro kuwa
                    dhawrsada.</li>
                <li>Marka lasoo dejiyo suurad waxaa kamid ah kuwo [munaafiqiin ah]
                    dhihi, “Kiinnay u-kordhisay iimaan?” Kuwa Xaqa rumeeyeyse waxay u
                    kordhisay iimaan iyagoo bishaaraysan.</li>
                <li>Kuwa quluubta ka bukase waxay u kordhisaa xumaan xumaantoodii [kale]
                    wayna dhintaan iyagoo gaalo ah.</li>
                <li>Miyeyna arkayn in la imtixaamo sanad kasta hal jeer ama labo jeer
                    markaas ayan tawbad-keenin xusuusanaynna?</li>
                <li>Marka lasoo dejiyo suurad way dayaan munafiqiinta qaarkood qaar
                    waxayna is-dhahaan “Ruuxna maydin arkaa?” markaasay gaddoomaan, Eebbe ha
                    iilo quluubtooda illeen waa kuwo aan wax kasayn.</li>
                <li>Waxaa idiin yimid Rasuul idin kamid ah oyna ku daran tahay waxa idin
                    dhiba, idiin kuna dadaali, una turid iyo naxariis badan
                    mu’miniinta.</li>
                <li>Haddayse jeedsadaan dadku waxaad dhahdaa kaalmeeyahaygu waa Ilaahay,
                    Eebbe mooyee ilaah kalana [xaq lagu caabudo] ma jiro isagaana talo
                    saartay waana Eebbaha Carshiga wayn.</li>
            </ol>
            <p>Aayadda hore waxay fari in lala jahaado gaalada la-dariska ah
                Muslimiinta illeen dhib iyo xumaan lagama waayee, oy kuna ogaadaan
                Muslimiinta adayg iyo xoog, illeen Eebbaa la jiree, tan kale waxay ka
                warrami munaafiqiintii marka Qur’aanku soo dego is-warsan jiray ruuxuu
                wax rumayn ah u kordhiyey, mu‘miniintase waxaa u kordha iimaan koodii
                hore ka-sokow, munaafiqiintuse cudur iyo xumaan yey kororsadaan, iyagoo
                gaalo ah yeyna dhintaan, kumana waana qaataan imtixaanka had iyo jeer,
                wayna cararaan oo dusaan marka Qur’aan lasoo dejiyo illeen qalbigoodaa
                Eebbe iilay waxna ma kasayaane, wuxuuna Eebbe usoo diray Muslimiinta
                Rasuul kamid ah oo wanaaggooda jecel xumaantoodana neceb, una dadaala
                mu‘miniinta, una naxariis badan, ciddiise Xaqa ka jeedsata waxba kama
                saarra, illeen Eebbaa kaafiyee, isaga mooyee ilaah kalana ma jiree, lana
                talo saaran, lehna awood iyo Carshiga wayn, saasayna ku dhammaatay
                suuraddii iyadoo caddaysay wax badan oo Jahaad, wax-bixin, ballanka,
                munaafiqiin, iyo inuu Rasuulku yahay naxariis loosoo diray caalamka
                khayrna la jecel. At-Tawbah (123-129)</p>
            <h2 id="suurat-yuunus">Suurat Yuunus</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Alif. Laam. Raa. [Waxay ku tusin mucjisada Qur’aanka.] Taasina waa
                    aayaadka Kitaabka falka san.</li>
                <li>Dadka ma waxaa la-yaab ku noqotay inaan u waxyoon nin kamid ah u-dig
                    dadka, uguna bishaaree kuwa rumeeyey inay ku leeyihiin camal fiican
                    Eebbahood agtiisa, waxay dheheen gaaladiina, “Kani waa sixirrow
                    cad.”</li>
                <li>Eebbihiin waa kan ku abuuray samooyinka iyo dhulka lix maalmood
                    markaas ku istiwooday Carshiga isagaana maamula amarka wax shafeecina
                    idinkiisa la‘aantiisa ma jiro, kaasi waa Eebbihiinna idin barbaariya ee
                    caabuda, miyeydaan wax xusuusanayn?</li>
            </ol>
            <p>Qur’aanka waxaa ku dhan xikmo iyo sharaf, gaaladuna waxay la yaabeen
                in ruux kamid ah lagusoo dejiyo waxyi inuu u-digo dadka una bishaareeyo
                kuwa Xaqa rumeeyey ee wanaag ku leh Eebbe agtiisa, gaaladuna waxay ku
                sheegeen in Nabigu saaxir yahay, Eebbaha Xaqa ahna waa kan abuuray cirka
                iyo dhulka isagoo awood, sharaf iyo qudraba mudan, isagaa wax maamula,
                wax shafeeci kara idinkiisa la‘aantiisna ma jiro, isagaana mudan in la
                caabudo. Ibnu Cabbaas wuxuu yidhi, “Markuu Eebbe bixiyey Nabiga Muxamad
                ah (naxariis iyo nabadgalyo Eebbe korkiisa ha yeelee) yey beeniyeen
                Carabtu iyagoo sheegi in Eebbe ka wayn yahay inuu soo diro Nabi dad ah,
                markaasaa Eebbe soo dejiyey aayadda. Taasina waa doqonnimadii iyo
                madax-adaygoodii, maxaa yeelay dad waa in uun dad loo soo diro si uu u
                toosiyo. Yuunus (1-3)</p>
            <ol start="4" type="1">
                <li>Xaggiisaa laydiin celin dhammaan yabooha Eebbena waa Xaq, Eebbaa
                    billaaba abuurka haddana soo celin inuu ku abaal-mariyo kuwa rumeeyey
                    [Xaqa] oo falay camal fiican, si caddaalad ah, kuwa gaaloobayna waxaa u
                    sugnaaday cabbid kulul iyo cadaab daran gaalnimadooda darteed.</li>
                <li>Eebbe waa kan ka yeelay qorraxda ifid dayaxana nuur una qaddaray
                    meelo ay socdaan, inaad ogaataan tirada sanooyinka iyo xisaabta wuxuu u
                    abuuray Eebbe arrintaas xaq wuxuuna u caddayn aayaadka ciddii wax
                    og.</li>
                <li>Is-baddalka habeenka iyo maalinta iyo abuurka Eebbe ee samooyinka
                    iyo dhulka aayad baa ugu sugan ciddii dhawrsan.</li>
            </ol>
            <p>Xagga Eebbaa loo noqon dhammaan, yabooha Eebbana waa dhab oo ah in si
                caddalad ah loogu abaal-mariyo kuwa wanaaggaa falay Janno kuwa
                gaaloobayna cadaab daran. Eebbana waa kan dadka ugu nicmeeyey qorraxda
                ifi iyo dayaxa nuuri si waqtiga iyo xisaabta loogu garto, habeenka iyo
                dharaarta is-baddelkeedana iyo abuurka cirka iyo dhulka waxaa ku sugan
                calaamooyin muujin xaqnimada Eebbe iyo awooddiisa, ciddii caqli leh oo
                Eebbe nuur u geliyey qalbiga wuxuu yaqiinsan waynida awoodda Eebbaha
                abuuray cirka, dhulka, qorraxda, dayaxa iyo khalqiga kalaba mudanna in
                la caabudo. Yuunus (4-6)</p>
            <ol start="7" type="1">
                <li>Kuwaan rajaynayn la-kulankannaga kuna raalli-noqday nolosha dhaw
                    kuna xasilay iyo kuwa halmaansan aayaadkannaga.</li>
                <li>Kuwaas hoygoodu waa Naar waxay kasbanayeen darteed.</li>
                <li>Kuwa rumeeyey Xaqa oo falay camal wanaagsan wuxuu ku hanuunin
                    Eebbahood iimaankooda waxaana socon dhexdooda wabiyadii Jannooyinka
                    naciimo dhexdeeda iyagoo ku sugan.</li>
                <li>Yeedhidooduna dhexdeeda waa Eebbow waad nazahan tahay,
                    bariidadooduna waa [nabadgalyo] salaan, ducadooduna waxaa ugu dambayn
                    mahad Ilaah baa leh Eebbaha caalamka ah.</li>
                <li>Hadduu Eebbe u dedejiyo dadka xumaanta siday khayrka u dedejistaan
                    waxaa loo dhammayn lahaa ajashooda, waanuse ku dayn kuwaan rajaynayn
                    la-kulankannaga fasaadkooda iyagoo ku wareersan.</li>
            </ol>
            <p>Wuxuu Eebbe kaga warramay aayadahan xaalka kuwaan Eebbe la-kulankiisa
                rajaynayn, oo adduunyada ka raalli-noqday, kuna xasilay, halmaamayna
                aayaadka Eebbe ee Naari u sugnaatay, iyo kuwa rumeeyey Xaqa wanaaggana
                falay oo iimaankoodu hanuunin Jannada nicmadeedana ku waari,
                hadalkooduna yahay xuska Eebbe iyo salaan iyo mahad Eebbe, waana labo
                kooxood oo kala fog, oo midna khasaaray midna liibaanay. Tan kale hadduu
                Eebbe ugu dedejiyo dadka xumaanta sida khayr waa la dhammayn lahaa,
                wuxuuse u dayn daalimiinta xumaanta iyagoo ku indha-la‘ mana ku habboona
                ruux caqli leh inuu dedejisto shar iyo xumaan, waxaana xadiith ah:
                “Naftiinna, carruurtiinna iyo xoolihiinna ha habaarina ood waafaqdaan
                saacad ijaabo oo laydinka aqbalo.” Yuunus (7-11)</p>
            <p>*hoostooda ama hortooda</p>
            <ol start="12" type="1">
                <li>Markuu taabto dadka dhib wuu na baryayaa isagoo jiifa, ama fadhiya
                    ama taagan, markaan ka faydno dhibkana wuu iska socdaa sidii isagoon na
                    baryinba dhibkii taabtay, saasaa loogu qurxiyey xad-gudbayaasha waxay
                    falayeen.</li>
                <li>Waxaan halaagnay quruumo idinka horreeyey markay dulmi faleen,
                    waxayna ula timid Rasuulladoodii xujooyin, mana ayan rumeynayn, saasaana
                    ku abaal-marinaa qawmka dambiilayaasha ah.</li>
                <li>Markaasaan idinka yeelay kuwo u hadha dhulka gadaashood inaan eegno
                    sidaad fashaan.</li>
            </ol>
            <p>Waxaa dadka dabeecaddiisa kamid ah in markuu bukoodo ama dhib taabto
                uu Eebbe baryaa isagoo jiifa ama fadhiya ama taagan, markuuse ka faydo
                dhibka uu iska dhaqaaqo sidii isagoon dhib taaban ama aan Eebbe horay u
                baryin, saasna waxaa loo qurxiyey xad-gudbayaasha, wuxuuna Eebbe
                halaagay ummado ka horreeyey gaaladaas markay dulmi faleen iyagooy
                Rasuulladoodii ula yimaadeen xujooyin oyna beeniyeen, saasuuna Eebbe ku
                abaal-mariyaa dambiilayaasha, idinkana laydiinku reebay dhulka
                gadaashood imtixaan iyo in Eebbe eego isagoo og waxa la falo. Waxaana
                xadiith ah, “Addunyadu waa macaan tahay waana cagaaran tahay, Eebbaana
                idinku reebay inuu eego waxaad fashaan, ee iska jira addunyada iyo
                haweenka.” Yuunus (12-14)</p>
            <ol start="15" type="1">
                <li>Marka lagu akhriyo korkooda aayaadkannaga oo cad cad waxay dhahaan
                    kuwaan rajaynayn la-kulankannaga, “Noo keen Qur’aan aan kan ahayn ama
                    baddal,” waxaad dhahdaa “Igama suurowdo inaan ka baddalo agtayda, waxaan
                    uun raaci waxa lay waxyoodo, waxaan ka cabsan haddaan Eebbe caasiyo
                    cadaab maalin wayn.”</li>
                <li>Waxaad dhahdaa, “Hadduu doono Eebbe idinkuma akhriyeen idinmana
                    ogaysiiyeen isaga, waxaan ku nagaaday dhexdiinna ka hor cimri ee
                    miyeydaan wax kasayn.”</li>
                <li>Yaa ka dulmi badan cid ku been-abuuratay Eebbe ama beeniyey
                    aayaadkiisa, illeen ma liibaano dambiilayaal?</li>
            </ol>
            <p>Gaaladii Qureysheed ee Makkaad waxay Nabiga (naxariis iyo nabadgalyo
                Eebbe korkiisa ha yeelee) marba wax warsadaan oo Xaqa ka jeedsadaanba
                waxay warsadeen inuu keeno Qur’aan kale oo kan ahayn, ama Qur’aanka wax
                ka baddalo, markaasuu Eebbe ku celiyey oo faray Nabigu inuu ku dhaho,
                “Iima suurowdo inaan baddalo, iskaba dhaaf inaan Qur’aan kale keenee,
                waxaanse raaci waxa lay waxyooday, illeen waxaan ka cabsan cadaab maalin
                daran haddan caasiyo Eebbahaye, waxaana jirtay inaan muddo idinla noolaa
                oonan wax idiin sheegin, ee Qur’aankan Eebbaa soo dejiyey, hadduu doona
                waxba idinkuma akhriyeen idinmana bareen ee miyeydaan wax kas ahayn?”
                Cid ka dulmi badanna ma jirto cid ku been-abuuratay Eebbe, ama beenisay
                aayaadkiisa, mana liibaano dambiile, waxayna ku tusin runnimada
                Qur’aanka, inuusan Nabigu iskala imaan karin waxna ka baddali karin,
                waxna ku dari karin, waxaad arki kartaa warkii Hiriqle, Cabdullahi binu
                Salaamo, Dimaam binu Thaclabo, Camar binu Caas iyo dad badan oo kale oo
                dhammaan sheegi runnimada Qur’aanka iyo Nabiga (naxariis iyo nabadgalyo
                Eebbe korkiisa ha yeelee). Yuunus (15-17)</p>
            <ol start="18" type="1">
                <li>Waxay caabudayaan Eebbe ka-sokow waxaan dhibayn anfaceyna waxayna
                    odhan, “Kuwanu waa shafeecayaalkannaga Eebbe agtiisa,” waxaad dhahdaa,
                    “Ma waxaad uga warramaysaan Eebbe wuxuusan ku ogayn samooyinka iyo
                    dhulka? Wuxuu ka nazahan yahay oo ka sarreeyaa waxay la wadaajiyeen
                    Eebbe.”</li>
                <li>Dadku wuxuu ahaa ummad kaliya markaasay is-khilaafeen, haddayan
                    jirin kalimad Eebbahaa u horraysay waa la kala xukmin lahaa dhexdooda
                    waxay isku diiddan yihiin.</li>
                <li>Waxay odhan gaaladu, “Maa lagaga soo dejiyo xagga Eebbahaa aayad?”
                    Waxaad dhahdaa, “Waxa maqan Eebbe un baa iska leh, ee suga anuguna waan
                    idinla sugiye.”</li>
            </ol>
            <p>Eebbe wuxuu ku diidi gaaladii la-caabuday Eebbe wax kale iyagoo
                u-malayn inay wax tari ama u shafeeci, markaasuu Eebbe u sheegay in
                waxaan Eebbe ahayn wax anfacayn, wax Eebbe looga warramina uusan jirin,
                Eebbana wax walba oo xumaan ah waa ka nazahan yahay, dadkuna waxay ku
                sugnaayeen jid kaliya oo Xaqa ah, markaasay is-khilaafeen oo qaarba wax
                Eebbe kasoo hadhay caabudeen, Eebbase waa dul-badane oo dadka ciqaabta
                umasoo dedejiyo iyagoon loo caddaynin Xaqa. Waxayna codsadeen in Nabiga
                (naxariis iyo nabadgalyo Eebbe korkiisa ha yeelee) lagusoo dejiyo aayado
                muuqda, sidii ushii Nabi Muuse iyo hashii Nabi Saalax iyo wax lamid ah,
                awooddase Eebbaa iska leh, isagaana soo dejiya wuxuu doono ee suga
                Nabiguna waa idinla sugiye, si aad u aragtaan xukunka Eebbe iyo
                awooddiisa. Dhabtuna waa in gaalo dhunsan tahay, halaag iyo ciqaabna u
                dambayso, Xaquna cad yahay, ciddii rabtana u muuqdo, mudan yahay in la
                raaco, lana rumeeyo, oo lagu dhaqmo. Yuunus (18-20)</p>
            <ol start="21" type="1">
                <li>Markaan dhadhansiinno dadka naxariis dhibaato kadib taabatay waxaa
                    soo baxa iyagoo dhagri aayaadkannaga, waxaa degdeg badan ciqaabta Eebbe
                    malaa‘igtannaduna way qori waxaad dhagraysaan.</li>
                <li>Eebbe waa kan idinku wada barriga iyo baddaba markay ahaadaan doonta
                    oo ay ku socdaan dabayl fiican oo ay markaas ku farxaan oy u timaaddo
                    dabayl daran ugana yimaado hirku dhan kasta oy una maleeyaan in la
                    koobay [la halaagay] waxay baryaan Eebbe iyagoo u kali-yeeli Diinta
                    iyagoo [dhihi] haddaad naga koriso tan waannu kugu mahdin.</li>
                <li>Markuu koriyeyna markaas ku xad-gudbaan dhulka xaq-darro dadow
                    waxaad uun ku xad-gudbaysaan naftiinna, waa uun nolosha dhaw markaas
                    xaggannagaa laydiin soo celin waxaana idiinka warramaynaa waxaad
                    camal-falayseen.</li>
            </ol>
            <p>Aayadahan wuxuu Eebbe kaga warrami dabeecadda dadka oo ah in marka
                dhibaato taabatana uu Eebbe baryo isuna dulleeyo, marka khayr iyo wanaag
                uu helana uu isla-waynaado oo kibro, dhagar iyo khayaamana la darbado,
                Eebbaase abaal-mariya oo ka jaaziya, bad iyo barribana Eebbaa iska leh
                mudanna cibaado, waxaase dhab ah in xumaantu ku noqon ciddii fashay
                Eebbana abaal-marin markuu u noqdo. Saas darteed waa in had iyo jeer
                Eebbe si dhab ah loo caabudo, dhibaato iyo barwaaqo, cudur iyo caafimaad
                iyo gaajo iyo dharagba iyo wixi lamid ah. Yuunus (21-23)</p>
            <ol start="24" type="1">
                <li>Nolosha adduunyo waa uun biyo oo kale oon kasoo dejinnay samada oo
                    ku dheehnay waxa kasoo baxa dhulka oo ah wuxuu dadku cuno iyo xooluhu
                    markuu dhulku qurux ka buuxsamo oy is-qurxiso oo dadkeedu u-maleeyo inay
                    karaan [goosashadeeda] yaa waxaa u-yimaada amarkannagii habeen ama
                    dharaar waxaana ka yeelaa wax la shafay sidii iyadoon shalay jirin,
                    saasaana ugu caddaynay aayaadka qawmkii fikiri.</li>
                <li>Eebbe wuxuu ugu yeedhi [dadka] guriga nabadgalyada [Jannada] wuxuuna
                    ku hanuuniyaa cidduu doono Jid Toosan [Xaqa].</li>
                <li>Kuwa wanaagga falayna waxaa u sugnaaday wanaag [Janno Aakhiro] iyo
                    siyaado [aragga Eebbe] mana haleelo wajigooda boodh iyo dulli midna
                    kuwaasuna waa asxaabta [ehelka] Jannada wayna ku waari dhexdeeda.</li>
            </ol>
            <p>Aayadda hore wuxuu Eebbe ku matalay nolosha adduunyo roob soo da‘ay
                oo dhulka cunno kasoo saaray mid dad cuno iyo mid xoolo cunaanba, markii
                dhulkii quruxsanaaday oo ubixii baxay oo dooggii is-qabsaday oo dadku u
                maleeyeen inuu goosan beerahoodii uu amarkii Eebbe u-yimid oo eber ka
                yeelay sidii iyadoon shalay wax ku oollin. Nolosha adduunyana waa uun
                saas oo waxay isukaa qurxisaba markay ku dhaafto ama aad dhaaftid
                wanaaggeed iyo quruxdeed wax ma taraan, waxaase wax tara camal fiican
                iyo jidka nabadgalyo waana midka Eebbe u yeedhi kuna toosiyo cidduu
                doono, ciddii wanaagga fashana waxay heli wanaag, Janno, aragga wajiga
                Eebbaha deeqda leh iyo khayr, dulmi iyo xumaanna ma arkaan, Jannadana
                way ku waari. Waxaa sugnaaday in marka Jannada la galo in loo dhawaaqi
                ehlu-Jannada in Eebbe u oofiyo ballankoodii waxayna arkaan Ilaahood
                waana waxa ilu ugu farax badan tahay uguna jeceshahay. Yuunus
                (24-26)</p>
            <ol start="27" type="1">
                <li>Kuwa kasbaday xumaan abaalkood waa xumaan lamid ah, waxaana haleeli
                    dulli wax Eebbe ka ilaalinna ma jiro, waxaadna mooddaa in lagu daboolay
                    wajigooda goosin habeen oo mugdi ah, kuwaasu waa asxaabta [ehelka]
                    Naarta wayna ku waari dhexdeeda.</li>
                <li>Ka warran maalintaan kulminaynno dhammaan markaas aan ku dhahaynno
                    kuwii la wadaajiyey [gaaloobay) meeshiinna ahaada idinka iyo kuwaad la
                    wadaajiseen markaasaan kala gaynay dhexdooda, waxayna dheheen kuway la
                    wadaajiyeen [Eebbe] annaga nama aydaan caabudayn.</li>
                <li>Waxaa markhaati dhexdeenna ugu filan Eebbe inaan cibaadadiinna
                    moogayn.</li>
                <li>Halkaasaa lagu imtixaani naf kasta waxay hor marsatay, waxaana loo
                    celiyaa Ilaaha sayidkooda Xaqa ah waxaana ka dhumay waxay been
                    abuuranayeen.</li>
            </ol>
            <p>Waxaa lasoo kulmin maalinta Qiyaame dadkoo dhan, markaasaa Eebbe
                faraa gaalada inay halkooda joogaan iyaga iyo waxay caabudayeen, waana
                lakala kaxeeyaa, kuwii la caabudayeyna way dafiraan inay caabudi jireen,
                oy waliba Eebbe marag gashan inayan ogayn cibaadadooda, halkaasaana lagu
                imtixaami naf kasta waxay hor-marsatay, waxaana loo celin dadka
                Eebbahooda Xaqa ah, waxaana gaalada ka dhumi waxay abuuranayeen. Waxayna
                muujin arrintaasu sida ciddii waxaan Eebbe ahayn caabudda ama raacda ay
                isu-dafiri maalinta Qiyaame, wax ay isu-tarina ma jiro. Saas darteed waa
                in Eebbe sharcigiisa la raaco loona hoggaansamo. Yuunus (27-30)</p>
            <ol start="31" type="1">
                <li>Waxaad dhahdaa, “Yaa idinka arzaaqa samada iyo dhulka, yaana hanta
                    maqalka, aragyada, yaana kasoo bixiya wax nool wax dhintay, kanasoo
                    bixiya wax dhintay wax nool, yaana maamula amarka waxay ku odhan Eebbe?”
                    Waxaad dhahdaa, “Miyeydaan dhawrsanayn?”</li>
                <li>Kaasi waa Ilaahiin Eebbihiinna Xaqa ah, maxaase Xaqa ka dambeeya [ka
                    duway] oon baadi ahayn, ee xaggee laydiin leexin?</li>
                <li>Saasay ugu waajibtay Kalimaddii Eebbahaa kuwa faasiqoobay oo ah
                    inayan rumeynin [Xaqa].</li>
                <li>Waxaad dhahdaa, “Ma kamid yihiin shurakadiinna cid billowda abuurka
                    soona celiya?” Waxaad dhahdaa, “Eebbaa billaaba khalqiga soona celiya ee
                    xaggee loo iili?”</li>
                <li>Waxaad dhahdaa, “Ma kamid yahay shurakadiinna cid ku hanuunin Xaqa?”
                    Waxaad dhahdaa, “Eebbaa ku hanuunin Xaqa, mase mid ku hanuunin Xaqa yaa
                    mudan in la raaco mise midaan hanuuninayn in la hanuuniyo mooyee? Maxaad
                    leedihiin sideed xukumaysaan?”</li>
                <li>Mana raaco badankoodu waxaan malo ahayn, malana waxba kama taro
                    Xaqa, Eebbana waa ogyahay waxay falayaan.</li>
            </ol>
            <p>Aayaddu waxay ka warrami sida Eebbe ugu samo-falay dadka una arzuqay
                maqal iyo aragna u-siiyey, iyo awoodda Eebbe iyo inuu isagu wax maamulo,
                waana Eebbaha Xaqa ah ee sugan, wax kale oo awood lehna ma jiro, illeen
                Eebbaa khalqiga billaabay soona celine, isagaana hanuuniya dadka,
                mudanna in la raaco oo la caabudo, gaaladuse waxaan malo ahayn kuma
                socdaan, malo iyo shakina waxba Xaqa kama taraan Eebbana waa ogyahay
                waxay fali Xaq-diidayaashu. Taasina waxay muujin in Eebbe uun yahay kan
                awoodda leh, mudanna in la caabudo, sharcigiisana la raaco, illeen
                isagaa wax hanuuniyee. Yuunus (31-36)</p>
            <ol start="37" type="1">
                <li>Ma aha Qur’aankanu mid laga been-abuurtay Eebbe ka-sokow, waase
                    u-rumeeyaha wixii ka horreeyey iyo caddaynta Kitaabka [xukunka] shakina
                    kuma jiro wuxuuna ka ahaaday Eebbaha caalamka.</li>
                <li>Mise waxay odhan ‘wuu been-abuurtay’? Waxaad dhahdaa, “La-imaada
                    suurad lamid ah una yeedha ciddaad kartaan oo Eebbe kasoo hadhay haddaad
                    run sheegaysaan.”</li>
                <li>Waxayse beeniyeen waxayna cilmigiisa koobin [Qur’aanka] uusanna wali
                    u imaanin aayahiisu saasayna u-beeniyeen kuwii ka horreeyey ee bal day
                    siday noqotay cidhibtii daalimiinta.</li>
                <li>Waxaa kamid ah dadka mid rumeyn Qur’aanka iyo midaan rumaynayn
                    Eebbana waa ogyahay mufsidiinta.</li>
            </ol>
            <p>Qur’aankuna waa Xaq sugan oo Eebbe soo-dejiyey, una rumeyn Xaqii ka
                horreeyey, waana Xaq caddeeye, shakina kuma jiro, Nabiguna iskalama
                imaanin, iyaba ha keeneen suurad lamid ah intay u kaalmaystaan cidday
                doonaan hadday run sheegi, waxayna beeniyeen waxayna cilmigiisa gaadhin
                isagoon wali fasirkiisii u imaanin, waxayse lamid yihiin kuwii ka
                horreeyey ee beeniyey Xaqii ee daalimiinta ahaa lana haiaagay, cidna way
                rumeyn Qur’aanka, midina way beenin, Eebbaase og mufsidiinta. Yuunus
                (37-40)</p>
            <ol start="41" type="1">
                <li>Hadday ku beeniyaan waxaad dhahdaa, “Anugu waxaan leeyahay
                    camalkayga idinkuna camalkiinna idinku bari baad ka tihiin waxaan fali
                    anna bari baan ka ahay waxaad falaysaan.”</li>
                <li>Waxaa kamid ah gaalada kuwo ku dhagaysan, ma adaa wax maqashiin kara
                    mid dhaga-la‘ oon wax kasayn.</li>
                <li>Waxaana kamid ah mid kusoo dhawri, ma adaa toosin kara mid indha-la‘
                    oon wax arkayn.</li>
                <li>Eebbe kama dulmiyo dadka waxba, hasa yeeshee dadkaa naftiisa
                    dulmiya.</li>
                <li>Maalinta la kulminna waxay lamid noqon iyagoon nagaanin saacad
                    maalin mooyee, wayna is-aqoonsan dhexdooda, waxaana khasaaray kuwa
                    beeniyey la-kulanka Eebbe mana hanuunsanayn.</li>
            </ol>
            <p>Wuxuu Eebbe faray Nabiga (naxariis iyo nabadgalyo Eebbe korkiisa ha
                yeelee) inuu u sheego gaalo hadday beeniyaan inuu bari ka yahay
                camalkooda, iyana ay bari ka yihiin camalkiisa, cid dambi cid kale
                qaadina ayan jirin, cid Xaqa ka indha-la‘ iyo mid ka dhaga-la‘na cid wax
                tusi ama maqashiin ma jirto, Eebbana cidna ma dulmiyo, dadkaase naftooda
                dulmiya, maalinta lasoo kulminna waxay lamid noqon iyagoon nagaanin
                saacad maalmeed mooyee. Wayna is-aqoonsan, waxaana khasaaray kuwa
                beeniyey la-kulanka Eebbe mana hanuunsana. Yuunus (41-45)</p>
            <ol start="46" type="1">
                <li>Haddaan ku tusinno waxaannu ugu goodin qaarkiis ama aan ku oofsanno
                    xaggannaga un baa loosoo celin, markaasna Eebbaa ka marag ah waxay
                    falayaan.</li>
                <li>Ummad kasta Rasuul bay leedahay, markuu u yimaado Rasuulkooduna
                    waxaa lagu kala xukmin caddaalad lamana dulmiyo.</li>
                <li>Waxayna odhan gaaladu, “Waa goorma yaboohaas [gooddiga] haddaad run
                    sheegaysaan.”</li>
                <li>Waxaad dhahdaa, “Uma hanto naftayda dhib iyo nafci midna wuxuu Eebbe
                    doono mooyee, ummad kastana waxay leedahay ajal [muddo] markay ajashoodu
                    timaaddana lagama dib mariyo saacad lagamana hor-mariyo.”</li>
            </ol>
            <p>Hadduu Eebbe tusiyo Nabiga (naxariis iyo nabadgalyo Eebbe korkiisa ha
                yeelee) isagoo nool ciqaabta gaalada ku dhici waa wanaag, haddii kalana
                xagga Eebbe un baa loosoo celin gaalada, Eebbana waa u marag waxay fali.
                Ummad kasta oo Rasuul loosoo diro markuu u yimaado Rasuulkoodu waxaa
                lagu kala xukmin dhexdooda caddaalad lamana dulmiyo, waxayse odhan waa
                goorma yaboohu haddaad run sheegaysaan, wuxuuna Eebbe faray Rasuulka
                (naxariis iyo nabadgalyo Eebbe korkiisa ha yeelee) inuu u sheego inuusan
                hananin dhib iyo nafci midna, wuxuu Eebbe doono mooyee, ummad kastana
                waxay leedahay muddo ayna ka hor-maraynin kana dib-dhacaynin. Taasina
                waxay sheegi in awoodda iyo ogaanshuhuba Eebbe iska leeyahay. Yuunus
                (46-49)</p>
            <ol start="50" type="1">
                <li>Waxaad dhahdaa, “Bal ka warrama hadduu idiinku yimaado cadaabkiisu
                    [Eebbe] mir ama maalin maxay ka dedejisan xaggiisa dambiilayaashu?”</li>
                <li>Mise markuu dhacaad rumaynaysaan hadda idinkoo dedejisanayey.</li>
                <li>Markaasaa lagu odhan kuwii dulmi falay, “Dhadhamiya cadaabka
                    waaridda, miyaana laydinka abaal-marinin waxaad kasbanayseen
                    mooyee?”</li>
                <li>Waxay ku warsan, “Ma xaq baa isagu?” Dheh “Haa, Eebbahay baan ku
                    dhaartaye isagaa Xaq ah, idinkuna ma tihidiin kuwo [Eebbe] daalin.</li>
                <li>Hadday naf kasta oo dulmi fashay leedahay waxa dhulka ku sugan way
                    isku furan lahayd, waxayna qarsan gaaladu shalayto markay arkaan
                    cadaabka, waxaana lagu kala xukmin dhexdooda xaq lamana dulminayo.</li>
            </ol>
            <p>Cadaabka Eebbe wax la-dedejisto ma aha, illeen markuu dhaco calaacal
                iyo waan rumeeyey wax ma tartee, waxaase lagu odhan kuwii dulmi falay
                dhadhamiya cadaabka waaridda waxaad kasbaneyseen un baa laydinka
                abaal-marine. Waxayna gaaladu Nabiga (naxariis iyo nabadgalyo Eebbe
                korkiisa ha yeelee) warsanayeen, “Ma xaq baa Qur’aanku?” Waxaana Eebbe
                faray inuu yidhaahdo, “Haa waa xaq, Eebbahay baan ku dhaartaye, waxna ma
                daalisaan hadday nafu hanato iyadoo dulmi fashay waxa dhulka ku sugan
                way isku furan lahayd, waxayna qarsadaan qoomamo markay arkaan cadaabka
                waxaana lagu kala xukmin caddaalad lamana dulmiyo.” Taasina waxay
                muujinaysaa xaqnimada Qur’aanka iyo Nabiga iyo darrida cadaabka Eebbe oy
                waajib tahay in la darbado si looga nabadgalo. Yuunus (50-54)</p>
            <ol start="55" type="1">
                <li>Eebbana waxaa u sugnaaday waxa ku sugan samooyinka iyo dhulka,
                    yabooha Eebbana waa Xaq dadka badankiisuse ma oga.</li>
                <li>Eebbaa wax nooleeya waxna dila xaggiisaana laydiin soo celin.</li>
                <li>Dadow waxaa idiin timid waano Eebbihiin iyo caafimaadka waxa laabta
                    ku sugan iyo hanuun iyo naxariista mu‘miniinta.</li>
                <li>Waxaad dhahdaa, “Fadliga Eebbe iyo naxariistiisa arrintaas haku
                    farxeen [mu’miniintu] iyadaa ugu khayr-roon waxay kulmine.”</li>
                <li>Waxaad dhahdaa, “Ka warrama waxa Eebbe idiin soo dejiyo oo rizqi ah
                    ood ka yeesheen qaar kamid ah xaaraan [qaarna] xalaal?” Waxaad dhahdaa,
                    “Ma Eebbaa idiin idmay mise Eebbaad ku been-abuuranaysaan?”</li>
                <li>Maxay u malayn kuwa ku been-abuuran Eebbe [inuu ku fali] maalinta
                    Qiyaame, Eebbe waa kan fadliga ku leh dadka badankooduse kuma
                    mahadiyaan.”</li>
            </ol>
            <p>Eebbaana iska leh xukunka cirka iyo dhulka, yaboohiisuna waa xaq,
                mase oga badankoodu, isagaana Eebbe wax nooleeya waxna dila, xaggiisaana
                loo noqon, waxaana dadka soo gaadhay waano xagga Eebbe ka timid oo
                Qur’aanka ah iyo caafiyaha waxa laabta ku sugan iyo hanuunka iyo
                naxariista mu‘miniinta fadliga Eebbe iyo naxariistiisana haku farxeen
                iyadaa ka fiican waxay kulmin oo adduunyo ahe. Gaaladuna xaq uma leh
                inay rizqiga Eebbe qaarna xarrimaan qaarna xalaaleeyaan, Eebbe uma idmin
                sidaas ee way ku been-abuuran Eebbe, maxayse u malayn kuwa ku
                been-abuuran Eebbe waxay mudan maalinta Qiyaame, Eebbaana wax
                xalaaleeya, waxna xarrima, laguna mahadiyaa, awooddana leh. Yuunus
                (55-60)</p>
            <ol start="61" type="1">
                <li>Wixii xaal ah ood ku sugan tahay wixii Qur’aan ah ood akhrin, wixii
                    camal ah ood falaysaan waan idin la joognaana [ognahay] markaad dhex
                    galaysaan, kagama qarsoona Eebbahaa waxa u yar dhulka dhexdiisa iyo
                    samada, wixii ka yar iyo wixii ka wayna Kitaab cad bay ku sugan
                    yihiin.</li>
                <li>Awliyada Eebbana cabsi ma saarra mana murugoodaan.</li>
                <li>Waana kuwa rumeeyay [Xaqa] dhawrsadana.</li>
                <li>Waxaana u sugnaaday bishaaro nolosha adduunyo iyo Aakhiraba, wax
                    baddali Kalimadda Eebbena ma jiro, taasina waa uun liibaanta wayn.</li>
                <li>Yuuna ku walbahaarin hadalkoodu cizzi dhammaantiis Eebbaa iska leh,
                    waana maqle oge.</li>
            </ol>
            <p>Wax kasta oo la fali iyo haddii Qur’aan la akhrin Eebbe waa ogyahay
                marka la dhex-geli, wax Eebbe kaga qarsoomi cirka iyo dhulkana ma jiro,
                ama ha u yaraado sida darrada ama ha kasii yaraado ama haka waynaado
                illeen wax kasta Kitaab cad bay ku sugan yihiin, awliyada Ilaahayna
                cabsi iyo walbahaar ma arkaan Aakhiro, waase kuwee waa kuwa Eebbe
                rumeeyay ee ka dhawrsada xumaanta, waxayna heli bishaaro adduun iyo
                Aakhiraba, wax hadalka Eebbe baddalina ma jiro, taasina waa liibaanta
                wayn. Waxaana kuu muuqda tilmaanta awliyada Eebbe oo ah kuwa Xaqa si
                dhab ah u rumeeyay, raacana Qur’aanka iyo sunnada Nabiga (naxariis iyo
                nabadgalyo Eebbe korkiisa ha yeelee) si dhab ahna ugu toosnaada Diinta
                iyo waxay fari, ciddiise aan tilmaantaas ku sifoobin ma aha wali Eebbe
                lagumana sheegi karo, waxaase lagu garan Diinta dhab ma u raacay.
                Bishaarada adduunka wuxuu Nabigu ku fasiray riyada fiican oo ruux arko
                ama loo arko, Aakhirana waa Jannada, waana kuwaas kuwaan cabsanaynin
                marka dadku cabsado oon murugoonayn marka dadku murugoodo, waana kuwa
                dar Eebbe isu-jeclaado iyagoon qaraabo isku xidhayn xoolana isa-siin,
                waase in Xaqa lagu dadaalo. Yuunus (61-65)</p>
            <ol start="66" type="1">
                <li>Eebbaa iska leh waxa samooyinka iyo dhulka ku sugan, waxay raacayaan
                    oy caabudi Eebbe ka-sokow waa shurako [sanamyo] waxaan mala ahayna ma
                    raacayaan, waxaan beenaalayaal ahaynna ma aha.</li>
                <li>Eebbe waa kan idiin yeelay habeenka inaad xasishaan, maalintana arag
                    [ka yeelay] arrintaasna waxaa ugu sugan calaamooyin qawmkii wax
                    maqli.</li>
                <li>Waxay dheheen, “Wuxuu yeeshay Eebbe ilmo,” waa nazahan yahay,
                    Eebbana waa uun hodan, wuxuuna leeyahay waxa samooyinka iyo dhulka ku
                    sugan, agtiinna xujo uma taal waxaas [beenta] mise Eebbaad ku
                    sheegaysaan waxaydaan ogayn?</li>
                <li>Waxaad dhahdaa, “Kuwa Eebbe ku abuurta beenta ma liibaanaan.”</li>
                <li>Waa uun raaxada adduunyo markaas xaggannagaa noqoshadoodu noqon,
                    markaasaan dhadhansiinaynaa cadaab daran gaalnimadooda darteed.</li>
            </ol>
            <p>Eebbaa leh cirka iyo dhulka iyo khalqigoo dhan, gaalana wax dhab ah
                ma caabudayaan ee waxay ku socdaan malo iyo been, iyagoo diiddan Eebbaha
                habeenka xasil ka yeelay, maalintiina iftiin iyo waqti wax-arag, waana
                arrin mudan in lagu waano-qaato ciddii wax maqli. Been bayna illeen
                sheegeen iyagoo ku sheegi Eebbe ilmo lsagoo ka nazahan, khalqigoo dhan
                yuu leeyahaye, wax xujo ahna ma hayaan, waxayna Eebbe ku sheegi waxayna
                ogayn, ciddii Eebbe ku been-abuuratana ma liibaanto, waa muddo yar
                nolosha adduun, waxaana loo celin Eebbe wuxuuna dhadhansiin cadaab daran
                gaalnimadooda darteed, taasina waa ciqaabta gaalada Xaqa diida. Yuunus
                (66-70)</p>
            <ol start="71" type="1">
                <li>Ku akhri korkooda warkii [Nabi] Nuux markuu ku yidhi qawmkiisii,
                    “Qawmkayow, hadday idin la waynaatay nagaadigayga iyo ku-waanintayada
                    aayaadka Eebbe waxaan tala-saartay Eebbe ee kulmiya amarkiinna iyo
                    shurakadiinna yuuna ahaan amarkiinna wax qarsoon [oo dhib ah] markaas i
                    xukuma hana i sugina.”</li>
                <li>Haddaad jeedsataan idin warsan maayo ujuuro, ujuuradayda waxaa i
                    siin Eebbe, waxaana lay faray inaan kamid ahaado Muslimiinta.</li>
                <li>Wayna beeniyeen waxaana ku korinnay [Nabi] Nuux iyo intii la jirtay
                    doontii, waxaana ka yeelay kuwo u hadha dhulka, waxaana maanshaynay
                    kuwii beeniyey aayaadkannaga ee day siday noqotay cidhibtii kuwii loo
                    digay.</li>
            </ol>
            <p>Qisada Nabi Nuux iyo Nabiyo kale oo badanba wax badan bay kusoo
                aroortay Qur’aanka, meelo badanna lagu sheegay waxaana habboon in lagu
                waano-qaato illeen wuxuu Eebbe usoo celceliyey in lagu waano qaato,
                lagana leexdo jidkoodii iyo camalkii xumaa, waxayna noqotay cidhibtii
                qawmkii Nabi Nuux khasaare, halaag iyo jab, markay khilaafeen amarkii
                Eebbe beeniyeenna Nabi Nuux, waana sidaas abaalka xaq-diidayaasha ka
                madax-adayga wanaagga, xumaantana ku madax-taaga, ciddii Eebbe ku
                kalsoonaata, rumaysa, Xaqa ku socota, wanaaggana fasha cid wax yeeli
                karta oon Eebbe ahayn ma jirto, illeen ciddii Eebbe tala-saarata wuu ku
                filan yahaye. Yuunus (71-73)</p>
            <ol start="74" type="1">
                <li>Markaas kadib waxaan u bixinnay Rasuullo qawmkoodii waxayna ula
                    yimaadeen xujooyin, mana rumayn beenintoodii darteed ee horraysay
                    saasaan u daabacnaa [daboollaa] quluubta xad-gudbayaasha.</li>
                <li>Markaasaan u bixinnay gadaashood [Nabi] Muuse iyo [Nabi] Haaruun
                    Fircoon iyo colkiisii iyagoo wata aayaadkannagii, wayna isla-waynaadeen
                    waxayna noqdeen qawm dambiilayaal ah.</li>
                <li>Markuu uga yimid Xaqu xaggannaga waxay dhaheen, “Kani waa sixir
                    cad.”</li>
                <li>Wuxuuna yidhi [Nabi] Muuse, “Ma waxaad ku dhahaysaan Xaqa markuu
                    idiin yimid, ma sixir baa kani? Isagoosan liibaanin saaxiriintu.</li>
                <li>Waxayna dhaheen, “Ma waxaad noogu timid inaad naga leexisid waxaan
                    ka hellay aabbayaalkanno oy idiin ahaato waynaanta dhulka [xukunka]
                    annagu idinka idin rumayn-maynno.”</li>
            </ol>
            <p>Aayadahanna waxay ka warrami rasuulladuu diray Eebbe iyo qisadii Nabi
                Muuse iyo Haaruun iyo wixii dhex maray Fircoon iyo qawmkiisii iyo
                Nabiyadaas, markay is kibriyeen ahaadeenna danbiilayaal, kuna sheegeen
                Xaqii sixir, Nabi Muusana u-sheegay in ciddii Xaqa sixir ku sheegta ayan
                liibaanaynin, markaasay tuhmaysteen iyagoo sheegi inuu dooni Nabi Muuse
                inuu ka leexiyo waxay aabbayaalkood ka heleen oo markaas u ahaato
                sharafta iyo awooddu Nabi Muuse iyo qawmkiisa, waxayna caddeeyeen inayan
                marna rumaynayn, taasina waa caadada iyo dabeecadda gaalada iyo
                xaq-diidayaasha oo ku sheega xaq-sheegayaasha xumaan iyo awood ujeed iyo
                ceebo ayna lahayn, Xaqaase guushu ku danbayn. Yuunus (74-78)</p>
            <ol start="79" type="1">
                <li>Wuxuu yidhi Fircoon, “Ii keena saaxir cilmi badan oo dhan.”</li>
                <li>Markay yimaadeen saaxiriintiina wuxuu ku yidhi [Nabi] Muuse, “Tuura
                    waxaad tuuraysaan.”</li>
                <li>Markay tuureenna wuxuu yidhi [Nabi] Muuse, “Sixir baad la timaadeen
                    Eebbaana burin, Eebbana ma hagaajiyo camalka fasaadiyayaasha.”</li>
                <li>Wuxuuna ku sugaa Eebbe Xaqa Kalimaddiisa haba naceen
                    dambiilayaashuye.</li>
                <li>Ma rumaynin [Nabi] Muuse farac yar oo qawmkiisii kamid ah mooyee
                    iyagoo ka cabsan Fircoon iyo kooxdiisii inay fidmeeyaan, Fircoonna wuu
                    isku-kibriyey dhulka wuxuuna kamid ahaa xad-gudbayaaaha.</li>
            </ol>
            <p>Saasuuna Fircoon isula waynaaday una codsaday in loo soo kulmiyo
                ciddii sixirka taqaan, markaasay yimaadeen waxaana dhex-maray isaga iyo
                Nabi Muuse arrimihii wax badan Qur’aanku ka warramay oo ah in guushii
                Nabi Muuse raacday saaxiriintiina islaameen oo Xaqa raaceen, Eebbana
                tirtiray sixirkii illeen dhagarlow ma liibaanee, Xaqiina wuu sugay haba
                naceen dambiilayaashuye, Nabi Muusana markaas waxaa rumayey dad yar oo
                Fircoon ka cabsan illeen Fircoon wuxuu ahaa nin isla-wayn oo xad-gudba,
                maxaase u dambeeyey isaga iyo colkiisii kibray? Waxaa ka warrami
                aayadaha soo socda. Yuunus (79-83)</p>
            <ol start="84" type="1">
                <li>Wuxuu yidhi [Nabi] Muuse, “Qawmkayow haddaad tihiin kuwa rumeeyey
                    Eebbe isaga uun tala saarta haddaad Muslimiin tihiin.</li>
                <li>Waxayna dheheen, “Ilaahay yaan talo saarannay, Eebahannow hanooga
                    yeelina fidmo qawmka daalimiinta ah.</li>
                <li>Nagana kori naxariistaada darteed qawmka gaalada ah.</li>
                <li>Waxaana u waxyoonay [Nabi] Muuse iyo walaalkiis inaad uga yeeshaan
                    qawmkiinna Masar guryo kana yeesha guryihiinna qiblada [ku tukada] ooga
                    salaadda una bishaaree mu’miniinta.</li>
                <li>Wuxuuna yidhi [Nabi] Muuse, “Eeebbahannow adaa siiyey Fircoon iyo
                    kooxdiisa qurux iyo xoolo nolosha adduunka Eebbow inay ka dhumiyaan
                    Jidkaaga Eebbow halaag [tirtir] xoolahooda adkeena quluubtooda oo yeyna
                    rumeynin intay ka arkaan cadaab daran.</li>
                <li>Eebbe wuxuu yidhi, “Waa la-ajiibay baryadiinna ee toosnaada hana
                    raacina jidka kuwaan wax ogayn.</li>
            </ol>
            <p>Nabi Muuse qawmkiisii yuu u dardaarmay inay Eebbe talo saartaan
                waxayna Eebbe warsadeen wanaag iyo naxariis, Eebbana wuxuu faray Nabi
                Muuse iyo Haaruun inay dadka Masar dajiyaan, guryahana ku tukadaan,
                salaaddana oogaan, una bishaareeyaan mu’miniinta, Nabi Muusana wuxuu
                habaaray Fircoon iyo qawmkiisii Eebbana waa ka aqbalay baryadii, wuxuuna
                faray toosnaan iyo inayna raacin jidka jaahiliinta, taasina waxay ku
                tusin in wanaagga iyo Jidka Toosan lagu socdo oon la leexanin. Yuunus
                (84- 89)</p>
            <ol start="90" type="1">
                <li>Waxaan tallaabinay Banii Israa‘iil badda waxayna u raaceen Fircoon
                    iyo qawmkiisii kibir iyo cadaawanimo, markay haleeshay maansheyntiina
                    wuxuu yidhi [Fircoon] waxaan rumeeyey inaan Eebbahay rumeeyeen Banii
                    Israa‘iil mooyee ilaah kale [xaq lagu caabudo] jirin waxaana kamid ahay
                    Muslimiinta.”</li>
                <li>[Eebbe wuxuu yidhi], “Hadda [miyaad rumeyn] adoo horay u caasiyey
                    oodna kamid ahayd kuwa wax fasaadiya?”</li>
                <li>“Maanta waxaannu korin badankaaga inaad u noqotid cidda kaa dambaysa
                    calaamo wax badan oo dadka kamid ah aayaadkannaga waa halmaansan
                    yihiin.”</li>
                <li>Waxaan dejinnay Banii Israa‘iil dejin run ah [meel fiican] waxaana
                    ku arzaaqnay wanaag, waxayna is-khilaafeen markuu cilmigu u yimid,
                    Eebbahaana wuu kala xukumi maalinta Qiyaame waxay isku-khilaafeen.</li>
            </ol>
            <p>Halkan wuxuu Eebbe ku caddayn siduu u maansheeyey Fircoon iyo
                colkiisii, waxaana dhacay in markii Banii Israa‘iil gudbeen, Fircoon iyo
                dadkiisiina biyaha badda ku dhex jiraan Eebbe maansheeyey siday aayado
                kale caddeeyeen, markaasna uu dambiile Fircoon isku dayey inuu Eebbe
                qiro, maxaase laga aqbali markaas oo kale, mar hadduu ahaa dulmi-badane,
                col ah, caasi ah, oo mufsid ah, waxaase Eebbe koriyey badankiisii si
                ciddii ka dambaysa ay calaamad xaqnimada Eebbe ugu noqoto oyna u
                halmaamin, markaasaa Eebbe dejiyey Banii Israa’iil meel roon kuna
                arzuqay wanaag, waxay isku-khilaafaanna Eebbaa kala xukumi Qiyaamada,
                saasuuna Xaqii u guulaystay baadilkii iyo kibirkiina u-jabeen una
                halaagsameen. Yuunus (90-93)</p>
            <ol start="94" type="1">
                <li>Haddaad shakisan tahay waxaan kugusoo dejinnay warso kuwa akhriya
                    Kitaabka hortaa, waxaa kaaga yimid xagga Eebbe Xaq, ee ha noqonin kuwa
                    shakiya.</li>
                <li>Hana kamid noqon kuwa beeniya aayaadka Eebbe ood kamid noqoto kuwa
                    khasaaray.</li>
                <li>Kuwa ku waajibtay Kalimaddii Eebbahaa [ciqaab] rumeyn maayaan.</li>
                <li>Xataa haddaad ula timaaddid aayad kasta, intay ka arkaan cadaab
                    daran.</li>
                <li>Maxay u jiri wayday magaalo rumeysa [Xaqa] oo uu anfaco iimaankeedu,
                    laakiin qawmkii [Nabi] Yuunus markay rumeeyeen waxaan ka faydnay
                    cadaabkii dulliga ee adduunka, waxaana u raaxaynay tan iyo muddo.</li>
                <li>Hadduu doono Eebbahaa waxaa rumayn lahaa waxa dhulka ku sugan oo
                    dhan, ee ma adaa dad ku qasbi intay ka rumeeyaan [Xaqa].</li>
                <li>Nafuna ma rumeyso idanka Eebbe kadib mooyee, wuxuuna Eebbe yeelaa
                    xumaanta kuwaan wax kasayn korkooda.</li>
            </ol>
            <p>Nabigu (naxariis iyo nabadgalyo Eebbe korkiisa ha yeelee) ma shakinin
                waxa lagusoo dejin, ee waxaa diidi dadka, mana aha in cidna shaki ka
                galo Xaqa, ciddiise Eebbe u qoray ciqaab iyo rumeyn-la‘aan ma rumeyso
                intay ciqaab daran ka arkaan, waxaana ku habboon inay magaalo kastaba
                dadkeedu Xaqa rumeeyo, waxaana Eebbe ka tawbad-aqbalay qawmkii Nabi
                Yuunus markay rumeeyeen, waxayna ku noolaadeen adduunka tan iyo muddo,
                hanuunkana Eebbaa hanta, hadduu doonana waxaa Xaqa rumeyn waxa dhulka ku
                nool oo dhan, mase aha in dadka lagu qasbo rumeynta, nafuna ma rumeyso
                idanka Eebbe la‘aantiis, xumaanna waxaa mudan kuwaan Xaqa kasayn,
                taasina waxay ku tusin Xaqa iyo wanaagga, lana shakiyin Xaqa lana
                warsado Eebbe ku-sugidda Xaqa, had iyo jeerna Eebbe lagu xidhnaado lana
                warsado hanuun, khayr iyo sugnaan, illeen Eebbaa awoodda iska leh, wax
                kastana awooddiisa ku jiraan waase in si dhab ah loogu dhaqmo Xaqa.
                Yuunus (94-100)</p>
            <ol start="101" type="1">
                <li>Waxaad dhahdaa, “Daya waxa ku sugan samooyinka iyo dhulka waxna kama
                    deeqaan aayado [calaamooyin] iyo digid qawm aan rumeyn [Xaqa].”</li>
                <li>Ma waxay sugi waxaan ahayn ayaamihii kuwii tagay hortood oo kale?
                    Waxaad dhahdaa, “Suga anna waan idinla sugiye.”</li>
                <li>Markaasaan korinnaa Rasuullada iyo kuwa rumeeyey saasaana xaq nagu
                    ah, inaan u korinno mu’miniinta.</li>
                <li>Waxaad dhahdaa, “Dadow haddaad tihiin kuwo shakisan Diintayda
                    caabudi maayo waxaad caabudaysaan oo Eebbe kasoo hadhay waxaanse caabudi
                    Eebbaha idin dili, waxaana lay faray inaan kamid noqdo
                    mu‘miniinta.”</li>
                <li>“Iyo inaan u-jeediyo wajiga Diinta anoo toosan hana kamid noqonin
                    mushrikiinta.”</li>
            </ol>
            <p>Dadku waa inay ku waano-qaataan calaamooyinka cirka iyo dhulka,
                waxayse waanadu wax u tartaa kuwa Xaqa rumeeya, kuwaan Xaqa rumeynse wax
                uma tarto, ciddii Xaqa ka jeedsataa ha sugto wixii ku dhacay gaaladii ka
                horreeyey oo ciqaab ah. Wuxuuna Eebbe koriyaa kuwa Xaqa rumeeya, Diinta
                Islaamkana shaki ma leh, waana in laga fogaado cibaadada wax Eebbe kasoo
                hadhay, illeen waxaa cibaado mudan Ilaaha dadka oofsan, farayna in
                mu‘miniinta laga mid noqdo, wajigana loo jeediyo xagga Eebbe, lagana
                fogaado jidka gaalada. Aayaduhuna wuxuu warkoodu ku kooban yahay in
                abuurka Eebbe lagu waano qaato, si dhab ah loo caabudo, jidka xun ee
                baadida ahna laga dheeraado. Yuunus (101-105)</p>
            <ol start="106" type="1">
                <li>Hana caabudin Eebbe ka-sokow waxaan wax ku tarayn kuna dhibayn,
                    haddaad fasho waxaad kamid noqon daalimiinta.</li>
                <li>Hadduu ku taabsiiyo Eebbe dhib wax faydi oon isaga ahayn ma jiro,
                    hadduu kula doono khayrna wax celin kara fadligiisa ma jiro, wuxuuna
                    gaadhsiiyaa cidduu doono oo addoomadiisa kamid ah, waana dambi-dhaafe
                    naxariista.</li>
                <li>Waxaad dhahdaa, “Dadow, waxaa idiinka yimid xagga Eebbe Xaqii,
                    ciddii hanuuntana wuxuu uun u hanuunay naftiisa, cidii dhuntana wuxuu
                    uun u dhumay naftiisa [dhibkeeda] anna korkiinna wakiil uma ihi.”</li>
                <li>Ee raac waxa laguu waxyooday samirna inta Eebbe ka kala xukmin
                    [dadka] isagaa u wanaagsan xaakime.</li>
            </ol>
            <p>Waxna haka dayin hana caabudin waxaan waxba kuu tarayn, ciddii saas
                fashana waxay kamid noqon daalimiinta, hadduu Eebbe dhib kula doono wax
                kaa faydi kara oon isaga ahayn ma jiro, hadduu khayr kula doonana wax
                celin kara fadligiisa ma jiro, cidduu doono yuuna siiyaa naxariis waana
                danbi-dhaafe naxariista. Dadkana Xaq baa u yimid ciddii ku hanuuntana
                wuxuu wax u taray naftiisa, ciddii dhuntana wuxuu uun dhibay naftiisa,
                Nabiguna (naxariis iyo nabadgalyo Eebbe korkiisa ha yeelee) cidna
                ilaaliye uma aha, wuxuuna Eebbe faray Nabiga iyo dadka kalaba inay
                raacaan Xaqa Eebbe u-waxyooday Nabiga adkaystaanna inta Eebbe ka
                kala-xukmin illeen Eebbaa xukunkiisu caadil yahaye, suuradduna waxay ku
                dhammaatay in Xaqa lagu fara-adkaado lana raaco, laguna samro oo loo
                adkaysto arrintaas. Yuunus (106-109)</p>
            <h2 id="suurat-huud">Suurat Huud</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Alif. Laam. Raa. [Erayga hore wuxuu ku tusin mucjisada Qur’aanka.]
                    Kitaabka Qur’aanka ahna waa mid la sugay aayadihiisa, markaas lagana
                    caddeeyey Eebbaha falka san ee wax walba og xaggiisa.</li>
                <li>Inaydaan caabudin Eebbe mooyee wax kale, anugu waxaan idiinka ahay
                    xagga Eebbe dige bishaareeya.</li>
                <li>Dambi-dhaafna warsada Eebbe una tawbad-keena wuxuu idiinku raaxayn
                    nolol wanaagsan tan iyo muddo, wuxuuna siin cid kasta dheeraad leh
                    [fadli] dheeraadkiisa [fadligiisa] haddaad jeedsataanna anugu waxaan
                    idiinka cabsan cadaab maalin wayn.</li>
                <li>Xagga Eebbaa noqoshadiinnu tahay wax kastana wuu karaa.</li>
            </ol>
            <p>Suuraddani waa suurad wax badan ka warrantay, waxaana dhacday in
                Nabigii (naxariis iyo nabadgalyo Eebbe korkiisa ha yeelee) lagu yidhi,
                “Waxaan kugu aragnaa cirro,” markaasuu yidhi, “Waxaa i cirraysay Huud
                iyo walaalaheed.” Qur’aankuna waa wax sugan oo cad oo xagga Eebbe kasoo
                degay, farina inaan Eebbe mooyee wax kale la caabudin, Nabiguna waa dige
                bishaareeya, waana in Eebbe loo tawbad-keeno dambi-dhaafna la warsado.
                Huud (1-4)</p>
            <ol start="5" type="1">
                <li>
                    <p>Waxay iilayaan laabtooda inay iska qariyaan Eebbe, markay
                        isku-dadi maryahooda waa ogyahay Eebbe waxay qarsan iyo waxay muujin,
                        illeen Eebbe waa ogyahay waxa laabta ku sugane.</p>
                </li>
                <li>
                    <p>Dhul-socod kasta rizqigeedu wuxuu saaran yahay Eebbe wuxuuna
                        ogyahay meeshey ku hoyan ooy u dheelman dhammaanna Kitaab cad yey ku
                        sugan yihiin.</p>
                </li>
                <li>
                    <p>Eebbe waa kan ku abuuray samooyinka iyo dhulka lix maalmood,
                        wuxuuna ahaa Carshigiisu biyo korkood inuu idin imtixaamo kiinna camalka
                        wanaagsan, haddaad dhahdo, “Waa laydin soo bixin geeri kadib,” waxay
                        odhan kuwii gaaloobay, “Kani waxaan sixir cad ahayn ma aha.” Gaaladii
                        wax kasta oo xaq-diidda ah way sameeyeen xataa waxay isku-dadeen maryo
                        si ayna u maqlin Xaqa ama u arkin Nabiga (naxariis iyo nabadgalyo Eebbe
                        korkiisa ha yeelee) Eebbase waa ogyahay waxay qarsan iyo waxay muujisan,
                        illeen waxa qalbiga ku jiruu ogyahaye. Wax kasta oo dhulka ku noolla
                        Eebbaa cunnadeeda ballan qaaday ogna meeshay ku sugan tahay iyo meeshay
                        ku hoyan, wax kastana wuxuu ku sugan yahay Kitaab cad, Eebbaana ku
                        abuuray samooyinka iyo dhulka lix maalmood Carshigiisuna ahaa biyaha
                        korkooda inuu imtixaamo dadka kooda camal fiican, hadduu Nabigu gaalada
                        ku dhaho, “Waa laydin soo bixin geeri kadib,” waxay odhan kuwii
                        gaaloobay, “Kani waa sixir cad,” saasayna Xaqa u diidaan si doqonnimo
                        iyo madax-adayg ah. Huud (5-7)</p>
                </li>
                <li>
                    <p>Haddaan dib uga dhigno cadaabka xaggooda tan iyo muddo tirsan
                        waxay odhan, “Maxaa celinaya?” Maalintuuse u yimaado mid laga iilo ma
                        aha, waxaana ku dhaca waxay ku jeesjeesi [ciqaabtiisii].</p>
                </li>
                <li>
                    <p>Haddaan dhadhansiinno dadka naxariis xaggannaga ah markaas aan ka
                        qaadno wuxuu noqdaa mid quusasho badan oo dafir badan.</p>
                </li>
                <li>
                    <p>Haddaan dhadhansiinno dadka nicmo dhib taabtay kadib wuxuu dhihi,
                        “Waxaa iga tagay xumaantii,” isagoo farax iyo faan ku sugan.</p>
                </li>
                <li>
                    <p>Kuwa samra ee camal fiican fala mooyee, kuwaasna waxaa u
                        sugnaaday dambi-dhaaf iyo ajir wayn.</p>
                </li>
            </ol>
            <p>Waxaa kamid ah gaalada dabeecaddooda in haddii ciqaabta dib looga
                dhigo ay dheerersadaan oy dhahaan, “Maxaa reebaya?” Maalintuuse cadaab u
                yimaado wax la leexin ma jiro, waxaana ku dhici waxay ku jeesjeesayeen
                ciqaabtiisii, haddii dadka Eebbe naxariis dhadhansiiyo markaas ka
                wareejiyo waxaa kamid ah kuwo quusan oo gaaloobi, haddii nicmo la siiyo
                dhib kadibna waxay dhahaan iyagoo faani oo kibri, “Dhibkii waa tagay,”
                kuwa Xaqa rumeeyeyse oo samra oo camal fiican fala iyagu kuma jiraan
                saasna ma aha, ee waxay ogyihiin in wax walba awoodda Eebbe ku jiraan
                uuna dadka u nicmeyn, uuna dhibi, inuu imtixaamo ciddii rumeysa iyo tii
                diidda Xaqa, kuwa samo-falase waxaa u sugnaaday oy heli dambi-dhaaf iyo
                ajir wayn. Huud (8-11)</p>
            <ol start="12" type="1">
                <li>Waxaad u dhawdahay inaad ka tegto waxa laguu waxyoon qaarkiis oy la
                    cidhiidhyanto laabtaadu inay dhahaan, “Maa lagusoo dejiyo korkiisa kanzi
                    ama la yimaado malag,” adugu waxaad uun tahay dige, Eebbana wax kasta
                    wuxuu u yahay [ilaaliye] wakiil.</li>
                <li>Mise waxay odhan, “Wuu been-abuurtay,” waxaad dhahdaa “Keena toban
                    suuradood oo lamid ah oo la been-abuurtay una yeedha ciddaad kartaan oo
                    Eebbe kasoo hadhay haddaad run sheegaysaan.”</li>
                <li>Haddayna idin ajiibin [yeelin] ogaada in lagusoo dejiyey Qur’aanka
                    ogaansho Eebbe iyo inaan Eebbe mooyee ilaah kale [xaq lagu caabudo]
                    jirin, ee ma islaamaysaan?</li>
                <li>Ciddii dooni nolosha adduunyo iyo quruxdeeda waxaan u dhammaynaynaa
                    camalkooda dhexdeeda lagamana nusqaamiyo.</li>
                <li>Kuwaasuna waa kuwaan ku lahayn Aakhiro waxaan Naar ahayn, waxaana
                    buray waxay ku sameeyeen dhexdeeda waxaana baadil ah [wax-kama-jire ah]
                    waxay falayeen.</li>
            </ol>
            <p>Eebbe wuxuu Nabiga (naxariis iyo nabadgalyo Eebbe korkiisa ha yeelee)
                usoo jeediyey inuusan u aabboyeelin warka gaalada iyo madax-adaygooda,
                lana cidhiidhyamin waxay ka doonayaan oo ah xoolo badan iyo
                malaa‘ig-keenid, illeen shaqadiisu waa Xaq-gaadhsiine Eebbaase wax walba
                ilaaliya hadduu Nabigu Qur’aanka been-abuurtay iyaba ha keenaan toban
                suuradood oo lamid ah oo la been-abuuray hana la kaashadeen cidday
                karaan hadday run sheegi, hadday yeeli waayaanna ha ogaadeen in
                Qur’aanku kusoo degey ogaanshaha Eebbe iyo inaan Ilaahay mooyee eebbe
                kale jirin ee may islaamaan, ciddii doonta adduunyo iyo quruxdeed waannu
                ka siin camalkooda oon laga nusqaamineyn dhexdeeda, Aakharana kuwaasu
                wax kuma leh wuuna buray waxay faleen, waxaana baadil ah camalkoodii.
                Ibnu Cabbaas wuxuu yidhi, “Kuwa is-tustusa waxaa lagu siin wanaaggooda
                adduunka, Aakharana way khasaari.” Huud (12-16)</p>
            <ol start="17" type="1">
                <li>Ruux ku sugan [xujo] cad oo Eebbihiis,uu raacina marag Eebbe,
                    hortiisna ahaayeen Kitaabkii Muuse isagoo imaam iyo naxariis ah ma lamid
                    baa mid adduunyo uun doonay, kuwaas fiican way rumeyn Qur’aanka, ciddii
                    ka gaalowda Qur’aanka iyo Nabiga oo xisbiyada kamid ah Naar baa ballan u
                    ah, ee ha noqon mid shakiya xaggiisa isagu waa Xaq Eebbe ka ahaadaye,
                    laakiin dadka badankiis ma rumeeyaan.</li>
                <li>Yaa ka dulmi badan ruux ku abuurtay Eebbe been? Kuwaas waxaa loo
                    bandhigi Eebbahood waxayna odhan maraggu, “Kuwaasu waa kuwa ku
                    been-abuurtay Eebbahood lacnadi ha ahaato daalimiinta korkooda.”</li>
                <li>Ee ah kuwa ka jeedsada Jidka Eebbe lana dooni qallooc Aakharana ka
                    gaaloobay.</li>
            </ol>
            <p>Mu‘miniinta xaalkoodu waa mid waafaqsan abuurka Eebbe ee ah Diinta
                siduu Rasuulku (naxariis iyo nabadgalyo Eebbe korkiisa ha yeelee) yidhi,
                “Cid kastoo la dhalo waxaa lagu dhalaa Diinta Islaamka ee labada waalid
                un baa Yuhuud ka dhigta ama Nasaara ama Majuusi.” Waxaa wariyey Bukhaari
                iyo Muslim. Diinta dhabta ahna waa tan Islaamka, waxaana saa marag furay
                Nabiyadii Eebbe oos kamid ahaa Nabi Muuse, ciddii ka gaalowda Qur’aanka
                ama Nabiga oo dadka kamid ah cidduu dooni ha noqdee Naar baa ballan u
                ah, Qur’aankuna shaki ma leh inuu Xaq xagga Eebbe ka yimid yahay dadka
                badankiisuse ma rumeeyaan, cid ka dulmi badanna ma jirto ruux ku been
                abuurtay Eebbe, kuwaasna waxaa loo bandhigi Eebbahood, maraguna wuxuu
                odhan oo ah dadka Qiyaamada jooga, “Kuwani waa kuwii ku been-abuurtay
                Eebbahood, lacnadi haku dhacdo daalimiinta Jidka Eebbe ka leexisa dadka
                oo qalloocna la doonta Aakharana ka gaalooba.” Dhabtii waa aayado
                la-yaab leh oo waaweyn. Huud (17-19)</p>
            <ol start="20" type="1">
                <li>Kuwaasu ma aha kuwa ku daalin Eebbe dhulka dhexdiisa umana sugna wax
                    Eebbe kasoo hadhay oo u-gargaari waxaana loo laablaabi cadaabka, mana
                    karaan inay [Xaqa] maqlaan ama arkaan.</li>
                <li>Kuwaasu waa kuwa khasaariyey naftooda waxaana ka dhumay waxay
                    been-abuurteen.</li>
                <li>Waxaana sugan inay kuwaasu Aakharo iyagu uun khasaaro
                    badnaadeen.</li>
                <li>Kuwa rumeeyey Xaqa oo camal fiican falay oo u noqday Eebbahood
                    kuwaasu waa Jannada ehelkeeda wayna ku dhex waari.</li>
                <li>Waxay lamid yihiin labada kooxood mid indha-la’ iyo mid dhaga-la‘
                    iyo mid wax arka iyo mid wax maqli, ma siman yihiin tusaale ahaan
                    miyeydaan wax xusuusaneyn?</li>
            </ol>
            <p>Cid Ilaahay ka carari karta ma jirto, cid wax ka faydi oo Eebbe kasoo
                hadhayna ma jirto, ciddii Xaqa ka indho-beesha ama maqli waydana waxaa
                loo laablaabi cadaabka, waana kuwa khasaariyey naftooda kana dhumay
                waxay been-abuuran jireen, waana kuwa khasaaray Aakharo, kuwa Xaqa
                rumeeyey oo camal fiican falayna oo Eebbe u tawbad-keena waxay mudan
                Janno oy ku waari, labada kooxood oo ah kuwa Xaqa rumeeyey iyo gaalada
                waxay lamid yihiin mid wax arki waxna maqli iyo indhoole dhaga-la‘ mana
                sinna ciddii wax xusuusan, gaalo waa indho- iyo dhaga-la‘dahay, mu’minna
                waa wax-arke wax maqli, yaana lagu khaldamin wax-araggooda adduun,
                xooluhuba wax bay arkaan. Huud (20-24)</p>
            <ol start="25" type="1">
                <li>Waxaan u dirray [Nabi] Nuux qawmkiisii [isagoo leh] “Waxaan idiin
                    ahay dige cad.”</li>
                <li>“Inaydaan caabudin wax Eebbe kasoo hadhay, waxaan idiinka cabsan
                    korkiinna cadaab maalin daran.”</li>
                <li>Waxayna dheheen madaxdii gaalowday oo qawmkiisa kamid ah, “Waxaan
                    bashar na lamid ah ahayn kuguma aragno, kugumana aragno inuu ku raacay
                    waxaan ahayn kuwannaga xun xun ee ku degdega ra’yiga, kuugumana aragno
                    korkannaga wax dheeraad ah waxaanse idiin malaynaynaa
                    beenaalayaal.”</li>
                <li>Wuxuuna yidhi, “Qawmkayow ka warrama haddaan xujo [cad] oo Eebbahay
                    ku sugnahay uu ina siiyey naxariis xaggiisa oo laydinka indho-tiray
                    miyaan idinku laasimin karraa idinkoo nici?”</li>
            </ol>
            <p>Qisada Nabi Nuux wax badan yey Qur’aanka kusoo aroortay, wuxuuna ahaa
                Nabigii ugu horreeyey ee si cad ugu yeedha dadka, halkanna markuu ugu
                yeedhay qawmkiisii caabudidda Ilaahay kaliya ugana digay cadaab daran
                waxay sidii caadada u ahayd gaaladii madaxda ahayd ee qawmkiisu ugu
                jawaabeen inuu dadka lamid yahay dad xun xunna raaceen wax dheeraad ahna
                uusan lahayn ey una maleyn inuu been sheegi, wuxuuse ku sugan yahay xujo
                cad oo Eebbe iyo naxariis uu ka siiyey agtiisa, oyse ka indho-beeleen
                uusan qasabna ku lahayn iyagoo nici Xaqa, taasina waxay muujin dabeecad
                wanaagga Nabiyada inta Xaqa ku raacda iyo inayna raacidda Diintu qasab
                ahayn ee ciddii doontana raaci, tii kalana aan xoog lagu galinayn,
                waxaase loogu sheegi si cad oo qabow oo wanaag ah. Huud (25-28)</p>
            <ol start="29" type="1">
                <li>“Qawmkayow idin warsan maayo xoolo, ajirkayga Eebbaa haya, mana
                    eryayo kuwa Xaqa rumeeyey illeen iyagu waxay la kulmi Eebbahoode,
                    waxaanse idinku arkaa qawm jaahiliin ah.”</li>
                <li>“Qawmkayow, yaa iiga gargaari Eebbe haddaan eryo kuwaas [Xaqa
                    rumeeyey]? Miyeydaan wax xusuusanayn?”</li>
                <li>“idin ma dhahayo waxaa agtayda ah khazaa’intii Eebbe, mana ogi waxa
                    maqan, idin mana odhanaayo waxaan ahay malaa‘ig, idin mana odhanaayo
                    kuway yasayso indhihiinnu ma siinayo Eebbe khayr, Eebbaa og waxa
                    naftooda ku sugan, markaas waxaan kamid noqon daalimiinta.”</li>
            </ol>
            <p>Wuxuu u sheegay Nabi Nuux qawmkiisa inuusan wax ujuura ah ka
                warsanayn Xaqa gaadhsiintiisa, uusan fogaynaynna kuwa Xaqa rumeeyey ee
                ka cabsaday xaalkaas, illeen waa arrin jaahilnimee, hadduu eryo
                dadkaasna wax Eebbe uga gargaari ma jiro, mana u sheegan in khasnadaha
                Eebbe agtiisa tahay, ama waxa maqan ogyahay, ama malaa‘ig yahay, mana u
                sheegin in mu‘miniinta ay xaqirayaan uusan Eebbe khayr siinayn, Eebbaa
                og xaalkooda kuna shaqo leh, ciddii xumaysana waxay kamid noqon
                daalimiinta, waana taas xaalka xaq u-yeedhayaasha iyo gaalada Xaqa
                diida. Huud (29-31)</p>
            <ol start="32" type="1">
                <li>Waxay dheheen, “Nuuxow waad nala doodday ood badisay la-doodkannaga,
                    ee noo keen waxaad noo yaboohayso haddaad run sheegi.”</li>
                <li>Wuxuuna yidhi, “Waxaa uun idiin keeni [kara] Eebbe hadduu doono,
                    mana tihiin kuwo daalin Eebbe.”</li>
                <li>“Waxna idiinma tarto naseexadaydu haddaan doono inaan idiin
                    naseexeeyo hadduu Eebbe doono inuu idin baadiyeeyo illeen waa Eebbihiine
                    xaggiisaana laydiin celin.”</li>
                <li>Mise waxay dhihi, “Isagaa been-abuurtay,” waxaad dhahdaa, “Haddaan
                    been-abuurto dambigaygu anuu i saaran yahay, anuguna bari baan ka ahay
                    waxaad dambaabtaan.”</li>
            </ol>
            <p>Gaaladii hadalkii yey ku adkeeyeen Nabi Nuux waxayna dheheen, “Waad
                nala murantay ood badisay murankii ee noo keen ciqaabtaad noogu gooddin
                haddaad run sheegayso,” taasina waa caadada Xaq-diidayaasha had iyo jeer
                inay warsadaan Nabiyada waxaasoo kale, wuxuuse ugu jawaabay Nabi Nuux in
                keenidda arrintaas Eebbe uun karo kuna shaqo leeyahay hadduu doono, wax
                daalin karana uusan jirin, naseexana ayan wax u tarayn cidduu Eebbe
                dhumiyo markay Xaqa diiddo oo ka jeedsato, waxayna ku sheegeen inuu
                been-abuurtay xaalkuu la yimid, wuxuuse ugu jawaabay in dambigiisu isaga
                saaran yahay, isna dambigooda ka madax-bannaan yahay, taasina waxay ku
                tusin in Nabiyaduna isku-hadal yihiin Xaq-diidayaashuna isku war iyo
                dabeeco yihiin. Huud (32-35)</p>
            <ol start="36" type="1">
                <li>Waxaa loo waxyooday Nabi Nuux inuusan ku rumeynayn qawmkaaga inta ku
                    rumaysay waxaan ahayn ee ha u murugoon waxay fali.</li>
                <li>Samaysana doon annagoo ku dhawri kuuna waxyoon hana igula hadlin
                    [xaalka] kuwii dulmi falay waa la maansheyne.</li>
                <li>Wuxuu samaynayey doon mar kasta oo qawmkiisa koox kamid ah way ku
                    jeesjeesayeen wuxuuna ku dhahayey, “Haddaad nagu jeesjeestaan anaguna
                    waan idinku jeesjeesi saad u jeesjeesaysaan.”</li>
                <li>Waadna ogaan doontaan cidduu u yimaado cadaab dulleeya kuna dago
                    cadaab joogta ah.</li>
                <li>Markuu yimid amarkannagii oo tanuurkii burqaday waxaan ku nidhi, “Ku
                    xambaar doonida nooc kasta labo iyo xaaskaaga ciddii dhumid loo xukumay
                    mooyee, iyo ciddii rumaysay Xaqa [iyana ku xambaar] mana rumeynin wax
                    yar mooyee.”</li>
            </ol>
            <p>Nabi Nuux wuxuu Eebbe u waxyooday inuusan qawmkiisa ka rumeyneyn Xaqa
                inta horay u rumeysay mooyee waana inuusan u murugoon waxay fali oo
                xumaana, samaystana doon isagoo Eebbe ilaalin una waxyoon, uusan Eebbana
                kala hadlin xaalka kuwaas dulmiga falay illeen waa la maansheyne,
                wuxuuna samaynayey doontii markay maraanna way ku jeesjeesayeen, wuxuuna
                ku dhahayey, “Haddaad nagu jeesjeestaan waannu idinku jeesjeesi waadna
                ogaan doontaan cidduu u yimaado cadaab dulleeya kuna dhaco cadaab joogta
                ah, markuu yimid amarkii Eebbe biyihiina kasoo burqadeen tanuurka yaa
                Eebbe ku yidhi Nabi Nuux ku xambaar doonta nooc kasta labo, cidda
                ciqaabi u sugnaatay mooyee, inta ku rumaysayna ku xambaar, wax yar baana
                rumeeyey, taasina waxay kuu muujin in mu‘miniintu ku sugan yihiin
                ujeeddo kaliya. Huud (36-40)</p>
            <ol start="41" type="1">
                <li>Wuxuuna yidhi, “Ku kora magaca Eebbe oy kuna socon kuna joogsan
                    Eebbahayna waa dambi-dhaafe naxariista.”</li>
                <li>Wayna la socotay hir dhexdiis oo buuro lamid ah wuxuuna u dhawaaqay
                    Nabi Nuux wiilkiisii wuxuuna ahaa meel ka gaar ah [isagoo leh],
                    “Wiilkaygow nalasoo kor hana la jirin gaalada.”</li>
                <li>Wuxuuna ku yidhi, “Waxaan u dunmi buur iga dhawrta biyaha,” wuxuu
                    yidhi [Nabi Nuux] “Wax ilaalin kara maanta amarka Eebbe ma jiro cid
                    Eebbe u naxariistay mooyee,” waxaana kala dhex maray hirkii wuxuuna
                    noqday wiilkii kuwa la maansheeyey.</li>
                <li>Waxaana la yidhi, “Dhulow liq biyahaaga samooyna qaad [jooji]
                    waxaana la yareeyey [la gudhiyey] biyihii waxaana la xukumay amarkii
                    waxayna ku dul ekaatay doontii Juudi waxaana la yidhi, “Fogaansho haw
                    sugnaato qawmka daalimiinta ah.”</li>
            </ol>
            <p>Wuxuu yidhi Nabi Nuux, “Ku kora doonta magaca Eebbe ee ay ku socon
                kuna joogsan illeen waa dambi-dhaafe naxariistee,” wayna la socotay
                hirka dhexdiisa iyadoo buur oo kala ah, Nabi Nuuxna wuxuu u dhawaaqay
                wiilkiisa oo ka durugsan wuxuuna ku yidhi, “Wiilkayow nalasoo kor hana
                ahaan la-jiraha gaalada,” wuxuuse sheegay inuu kori buur ka dhawrta
                biyaha, wuxuuse ku yidhi Nabi Nuux, “Maanta wax celin kara amarka Eebbe
                ma jiro cid Eebbe u naxariisto mooyee,” hirkii baana kala dhex maray
                wuxuuna kamid noqday kuwa la maansheeyey, biyihiina waa gudheen oo
                joogsadeen amarkiina waa la xukumay waxayna ku ekaatay Juudi halaag
                baana ku dhacay daalimiintii. Wuxuu wariyey Ibnu Cabbaas in Nabigu
                (naxariisiyo nabadgalyo Eebbe korkiisa ha yeelee) yidhi, “Amaanka
                ummadayda markay maanshoodaan waa inay akhriyaan magaca Eebbe markay
                doon kori.” Qisada Nabi Nuux iyo qawmkiisa iyo sida loo halaagay
                daalimiintii waa wax lagu waano-qaato. Huud (41-44)</p>
            <ol start="45" type="1">
                <li>Wuxuu u dhawaaqay [baryey] Nabi Nuux Eebbihiis wuxuuna yidhi,
                    “Eebbow wiilkaygu wuxuu kamid yahay ehelkeyga, yaboohaaguna waa xaq
                    [sugan] adaana xukunkaagu falsan yahay.”</li>
                <li>Eebbe wuxuu yidhi, “Nuuxow wiilku ehelkaaga kama mid ma aha waana
                    camal aan suubbanayn ee hay warsan waxaadan cilmi u lahayn, waxaan kaa
                    waanin inaad jaahiliinta kamid noqoto.”</li>
                <li>Wuxuuna yidhi Nabi Nuux, “Eebbow waxaan kaa magan-galay inaan ku
                    warsado waxaanan u cilmi lahayn, haddaadan ii dambi-dhaafin oodan ii
                    naxariisan waxaan kamid noqon kuwa khasaaray.”</li>
                <li>Waxaa lagu yidhi, “Nuuxow ku deg nabadgalyo xaggannaga ah iyo
                    ummadaha kula jira, ummadana waannu u raaxayn markaas waxaa taaban
                    cadaab daran oo xaggannaga ka ahaada.”</li>
                <li>Kaasi waa warkii maqnaa oon kuu waxyoonayno maadan ahayn mid og adi
                    iyo qawmkaagu midna kan hortiis ee samir, cidhibta [fiican] waxaa leh
                    kuwa dhawrsada.</li>
            </ol>
            <p>Markii la halaagay wiilkii Nabi Nuux yaa waxaa qaaday naxariistii
                waalid wax dhalay markaasuu Ilaahay u cawday isagoo sheegi inuu wiilku
                ehelkiisa kamid ahaa yabooha Eebbana xaq yahay oo ahaa in ehelkiisa loo
                korin Eebbana xukunkiisu caddaalad yahay, Eebbase wuxuu u sheegay
                inuusan wiilku ehelkiisa kamid ahayn marba hadduusan Xaqa rumeynin, wax
                fiicanna ma aha mana habboona in Nabi Nuux waxaasoo kale warsado sida
                kuwaan wax ogayn, markuu is-gartay Nabi Nuux Eebbana warsaday
                dambi-dhaaf iyo naxariis si uusan u-khasaarin, waxaana la faray inuu ka
                dego doonta isaga iyo inta la jirta iyagoo heli nabadgalyo iyo barako
                Eebbe, arrintaasna waa waxyaalaha aan la ogaan karin haddaan Eebbe
                Nabiga (naxariis iyo nabadgalyo Eebbe korkiisa ha yeelee) u-waxyoon,
                wuxuuna Eebbe faray Nabiga inuu adkaysto, wanaaggana waxaa ku dambayn
                kuwa dhawrsada ee Xaqa ku socda, aayadahanna waxay muujin in qaraabadu
                iyo sokeeyanimadu tahay caqiidada iyo Islaamnimada, inaan la lamid noqon
                daalimiinta. Huud (45-49)</p>
            <ol start="50" type="1">
                <li>Caadna waxaa loo diray waiaalkood [Nabi] Huud, wuxuuna yidhi,
                    “Qawmkayow caabuda Eebbe, ilaah kale [xaq lagu caabudo] idiinma sugnee,
                    waxaan been-abuurasho ahaynna kuma sugnidin.”</li>
                <li>“Qawmkayow idinka warsan maayo Xaqa ujuuro, ujuuradayda waxaan uun
                    ka mutaa Eebbaha i abuuray ee miyeydaan wax kasayn?”</li>
                <li>“Qawmkayow dambi-dhaaf warsada Eebbihiin una tawbad-keena hasoo
                    [daayo] diro samada [roobka] korkiinna si badane hana idiinku kordhiyo
                    xoog xooggiinii hana jeedsanina idinkoo dambiilayaal ah.</li>
            </ol>
            <p>Way is-daba-joogtaa qisada Nabiyada iyo siduu Eebbe u diray iyo siday
                qawmkoodii u beeniyeen una dhibeen, si Nabigu (naxariis iyo nabadgalyo
                Eebbe korkiisa ha yeelee) u-adkaysto una ogaado inaan dhibku kali ku
                ahayn, halkanna waxaa laga warramay Nabi Huud iyo siduu Xaqa u tusiyay
                qawmkiisii una sheegay inuusan xoolo ka rabin ee abaal-marintiisa uu
                Ilaahay uun ka sugi, farayna inay Ilaahay kaliya caabudaan,
                danbi-dhaafna warsadaan una tawbad-keenaan, si Eebbe ugu naxariisto roob
                iyo barwaaqo iyo xoogna u-siiyo oyna Xaqa ka jeedsan, taasina waxay ku
                tusin in wanaaggu sabab u noqdo barwaaqo iyo khayr, xumaantuna wadato
                dhibaato iyo khasaare iyo luggooyo. Huud (50-52)</p>
            <ol start="53" type="1">
                <li>Waxay dheheen, “Huudow noolama aadan imaanin xujo cad kagamana
                    tageynno ilaahyahannaga hadalkaaga kumana rumeynayno.”</li>
                <li>“Wax kale kuguma dhaheyno oon ahayn in ilaahyahannaga qaarkood kugu
                    asiibeen xumaan [cudur],” wuxuu yidhi, “Waxaan Eebbe marag-galin ee
                    idinkuna marag noqda inaan bari ka ahay waxaad la wadaajinaysaan
                    [cibaadada].”</li>
                <li>“Oo Eebbe kasoo hadhay ee i dhagra dhammaan hana i sugina.”</li>
                <li>“Anugu waxaan tala saartay Ilaahay ee ah Eebbahay iyo Eebbihiin wax
                    socda oosan foodda qabanayn ma jiro [awoodayn] Eebbahayna wuxuu ku sugan
                    yahay Jid Toosan.”</li>
            </ol>
            <p>Waxay dheheen, “Huudow xujo cad nooma aadan keenin mana nihin kuwa
                uga tegi ilaahyadooda hadalkaaga kuna rumeyn maynno, waxaa uun waalli
                kugu asiibay ilaahyadanna qaarkood markaad ka reebtay cibaadadooda,”
                wuxuuna ku yidhi, “Waxaan Eebbe marag-galin idinkana idin marag-galin
                inaan bari ka ahay waxaad la wadaajinaysaan Eebbe oo kasoo hadhay, ee
                bal i dhagra dhammaan hana i sugina, waxaan tala-saartay Ilaahay ee
                Eebbahay ah iyo Eebbihiin, waxa socdoo dhanna wuxuu ku hoos jiraa
                awoodda Eebbe illeen Eebbe Jid Toosan oo Xaqa yuu ku sugan yahaye.
                Gaaladuna had iyo jeer waxay dadka Muslimiinta ah ku cabsi galiyaan
                waxyaalo kale oo Eebbe kasoo hadhay, waase in Eebbe si dhab ah loo
                caabudo isaga uun laga cabsado, waxa kasoo hadhayna laga jeedsado
                cibaadadooda iyo wax ka-dayiddooda, lana talo-saartaa illeen isagaa wax
                walba awooddiisa ku hoos jiraaye, Jidka Toosan ee Xaqa ah ee Eebbe ee
                Islaamka ahna lagu socdaa dadkana loogu yeedho laguna maamulo. Huud
                (53-56)</p>
            <ol start="57" type="1">
                <li>“Haddaad jeedsataan waxaan idin gaadhsiiyey wixii laygu soo diray
                    xaggiinna, wuuna idinka gadaal marin Eebbahay qawm kale waxna kama
                    dhibaysaan, Eebbahayna wax kasta wuu ilaaliyaa.”</li>
                <li>Markuu yimid amarkannagii waxaan ku korinnay Huud iyo intii rumaysay
                    naxariistannada waxaana ka korinnay cadaab adag.</li>
                <li>Taasi waa Caad, waxay diideen aayaadkii Eebbahood waxayna caasiyeen
                    Rasuulladiisii waxayna raaceen amarka isla-weyne madax-adag
                    dhammaantiis.</li>
                <li>Waxaana la raaciyey adduunyadan lacnad iyo maalinta Qiyaamaba, caad
                    way ka gaaloobeen Eebbahood, fogaanshaa [halaag baana] u-sugnaaday
                    Caadkii qawmkii Huud ahaa.</li>
            </ol>
            <p>Nabi Huud wuxuu ku yidhi, “Haddaad cibaadada Eebbe kaliya ka
                jeedsataan diiddaanna anigu waan idin gaadhsiiyey Xaqii laygu diray,
                Eebbana cid kaluu idinku beddeli waxna kama dhimaysaan,” illeen wax
                walba Eebbaa daalacane, markaasaa la halaagay illeen way kibreene oo
                Xaqii ka jeedsadeene waana sidaas had iyo jeer, wuxuuna Eebbe koriyey
                Huud iyo intii la jirtay ee Xaqa rumeysay, waxaana naxariis Eebbe
                darteed looga koriyey cadaab adag, wanataas reer Caad markay beeniyeen
                aayaadkii Eebbahood caasiyeenna Rasuulladiisii raaceenna amarka mid
                kastoo kibir badan oo isla-weyn. Adduunyadana waa la lacnaday,
                Qiyaamadana waa lagu lacnadi reer Caadna waxaa ogaysiis ah inay ka
                gaaloobeen Eebbahood waxaana naxariis laga dheereeyey Caadkii qawmkii
                Nabi Huud ahaa, waddadooda ciddii martana waa lamid iyo ka xun. Huud
                (57-60)</p>
            <ol start="61" type="1">
                <li>Thamuudna waxaan u dirray walaalkeed [Nabi] Saalax, wuxuuna yidhi,
                    “Qawmkayow, caabuda Eebbe, ilaah [xaq lagu caabudo] Eebbe kasoo hadhay
                    ma idiin sugnee, isagaana idiinka ahaysiiyey dhulka idinkuna cammiray
                    dhexdeeda ee dambi-dhaaf warsada una tawbad-keena illeen Eebbahay waa
                    dhawyahay oo ajiibaa [baryade].”</li>
                <li>Waxay dheheen, “Saalaxow waxaad ku ahayd dhexdannada mid la rajeeyo
                    arrintan kahor, ma waxaad naga reebi inaan caabudno waxay caabudayeen
                    aabbayaalkanno? Annagu shaki daran baan kaga sugannahay waxaad noogu
                    yeedhi.”</li>
                <li>Wuxuu yidhi, “Bal ka warrama haddaan xujo Eebbahay ku sugnahay oo uu
                    i siiyey naxariis xaggiisa ah yaa iiga gargaari Eebbe haddaan caasiyo?
                    Iimana kordhinaysaan waxaan khasaare ahayn.”</li>
            </ol>
            <p>Qisada reer Thamuud wax badan yuu Qur’aanku sheegay wixii dhex-maray
                Nabi Saalax, halkanse waxay sheegeen inay u han-waynaayeen Nabi Saalax
                intuusan ka reebin cibaadada waxay aabbayaalkood caabudi jireen oo
                baadil ah, waxayna sheegeen inay shakisan yihiin wuxuu ugu yeedhi,
                wuxuuse ugu jawaabay inuu Xaq iyo xujo Ilaah oo cad ku sugan yahay,
                warkooduna waxaan khasaare ahayn u-kordhinayn hadduu maqlo, waana kaas
                Xaqa iyo baadilku say u kala muuqdaan. Huud (61-63)</p>
            <ol start="64" type="1">
                <li>“Qawmkayow tan waa hashii Eebbe calaamad bayna idiin tahay ee
                    iska-daaya ha cunto dhulka Eebbe hana ku taabanina xumaan oo markaas
                    idin qabto cadaab dhaw.”</li>
                <li>Wayse dileen hashii, wuxuuna ku yidhi, “Ku raaxaysta guryihiinna
                    saddex maalmood kaasina waa yabooh aan la beeninayn.”</li>
                <li>Markuu u yimid amarkii Eebbe waxaan ku korinnay Nabi Saalax iyo
                    intii rumaysay naxariistannada iyo inaan [ka korinnay] dulliga
                    maalintaas Eebbana waa xoog-badane adkaada.</li>
                <li>Waxaana qabatay kuwii dulmi falay qaylo waxayna ahaadeen kuwo
                    guryahooda ku dhex dhinta.</li>
                <li>Sidii iyagoon ku dhex-nagaanin, Thamuud waxay ka gaaloobeen
                    Eebbahood waxayna muteen fogaansho [halaag].</li>
            </ol>
            <p>Sidoo kale Nabi Saalax wuxuu u sheegay inay tanu tahay hashii Eebbe
                mucjisana tahay ee ay iska daayaan ha daaqdo dhulka Eebbee, xumaanna
                ayan ku taaban si aan loo ciqaabin, wayse dileen waana la halaagay,
                waxaana nabad-galay Nabi Saalax iyo intii rumeysay, waxaana laga koriyey
                dulligii maalintaas, illeen Eebbe waa xoog-badane, waxaana ku dhacday
                gaaladii qaylo oy bakhtiyeen, waxaadna mooddaa guryahoodii inaan la
                degin, reer Thamuudna waxay ka gaaloobeen Eebbahood waxaana laga
                dheereeyey naxariista Eebbe ee waasaca ah, waana wax ciddii caqli leh ku
                waano qaadan markaas Xaqa uun ku toosi si ay u liibaanto labada
                daaroodba. Huud (64-68)</p>
            <ol start="69" type="1">
                <li>Waxay ula yimaadeen malaa‘igtannadii aan soo diray [Nabi] Ibraahiim
                    bishaaro, waxayna dheheen, “Salaamo korkaaga ha ahaato,” isna wuxuu
                    yidhi, “Salaam,” kamana nagaan [daahin] inuu u keeno dibi la dubay
                    [hilibkiis].</li>
                <li>Markuu arkay inayna gacmahoodu gaadhayn wuu la yaabay wuxuuna iska
                    kasay cabsi xaggooda ah, waxayna dheheen, “Ha cabsan waxaa naloo soo
                    diray qawmka [Nabi] Luud e.”</li>
                <li>Haweeneydiisiina way taagnayd wayna qososhay waxaana ugu
                    bishaaraynay [Nabi] Isxaaq gadaashiisna Yacquub [wiilkiisii].</li>
                <li>Waxayna tidhi, “Waa la-yaabe miyaan dhali anoo cajuuso ah ninkaygana
                    oday yahay arrintaasu waa wax la-yaab leh.”</li>
                <li>Waxay dheheen, “Ma waxaad la yaabi amarka Eebbe naxariistiisa iyo
                    barakadiisa korkiinna, qoyskanow, Eebbana waa la-mahdiye
                    la-sharrifo.”</li>
            </ol>
            <p>Nabi Ibraahiim malaa‘igtii way u bishaaraysay, wayna salaameen isna
                wuu ka celiyey oo soo dhaweeyey oo u-darbay martiqaad, wuxuuna u qalay
                dibi, mase ayan cunin illeen waa malaa‘ige, markaasuu shakiyey oo ka
                cabsaday, waxayse ku dheheen ha cabsan waxaa naloo soo diray qawmka
                [Nabi] Luud e, haweeneydiisiina way ag-taagnayd ooy qososhay, waxaana
                loogu bishaareeyey Isxaaq oo Yacquubna dhali oos ka dambeyn, markay
                haweeneydii la yaabtay waxaa loogu jawaabay, “Ma waxaad la yaabi amarka
                Eebbe iyo naxariistiisa iyo barakadiisa korkiinna dadka gurigan,” wax
                lala yaabo ma aha illeen Eebbe waa ammaanle sharaf leh, taasina waxay ku
                tusin isu-bishaaraynta, in dadka la xasiliyo, cabsida caadiga ah oo
                jirta, waynida awoodda Eebbe, naxariistiisa iyo barakadiisa aan la koobi
                karin. Huud (69- 73)</p>
            <ol start="74" type="1">
                <li>Markay [Nabi] Ibraahiim ka tegtay cabsidii [argaggaxii] una timid
                    bishaaradii yuu noqday mid nagula dooda xaalka qawmka [Nabi Luud].</li>
                <li>[Nabi] Ibraahiimna waa dulsame noqosho iyo tawbad-keen badan.</li>
                <li>Ibraahiimow iskaga jeedso xaalkan, waxaa dhab u yimid amarkii
                    Eebbahaaye iyagana waxaa u imaan cadaab aan laga celinayne.</li>
                <li>Markay malaa‘igtaan soo diray u timid [Nabi] Luud wuu ka walbahaaray
                    wuuna la cidhiidhyamay wuxuuna yidhi, “Tani waa maalin daran.”</li>
                <li>Waxaana yimid qawmkiisii oo u degdegi xaggiisa horayna waxay u
                    ahaayeen kuwo fala xumaan, wuxuuna yidhi, “Qawmkayow kuwaasu waa
                    gabdhahaygii iyagaa idiin dahiran ee ka dhawrsada Eebbe hana igu
                    dullaynina martidayda miyuusan nin rashiid ah [fiican] idin ku
                    jirin?”</li>
                <li>Waxay dheheen, “Waad ogtahay inaanaan ku lahayn gabdhahaaga xaq
                    waadna ogtahay waxaannu dooni.”</li>
            </ol>
            <p>Markay cabsidii ka ba‘day Nabi Ibraahiim yuu galay inuu ka doodo
                qawmka Luud illeen Nabi Ibraahiim wuxuu ahaa tawbad-keen badane dulsan,
                waxayse malaa‘igtii ku tidhi, “Isaga jeedso Ibraahiimow xaalkan amarkii
                Eebbaa yimide, waxaana u imaan cadaab aan la celinayne,” markay u
                yimaadeen Nabi Luudna wuu walbahaaray oo cidhiidhyamay isagoo yidhi,
                “Maanta waa maalin daran,” waxaana yimid qawmkiisii oo ordi, horayna
                waxay u fali jireen xumaanta, wuxuuna ku yidhi, “Wa kuwaase waa
                gabdhahaygii ee guursada iyagaa nadiif idiin ehe, Eebbana ka cabsada
                hana igu dullaynina martidayda, miyuusan nin rashiid ah idinku jirin?”
                Waxayse sheegeen inayan dan ka lahayn gabdhihiisa uu garanna waxay
                dooni. Waa la-yaab, kala fiicanaa hadal Muslim Eebbe rumeeyey iyo gaal
                Eebbe ka fogaaday oo xumaanta qasan, maxaase u dambeeyey? Waa halaag.
                Huud (74-79)</p>
            <ol start="80" type="1">
                <li>Wuxuu yidhi [Nabi] Luud, “Haddaan xoog idiin leeyahay ama u-dumi
                    tiir adag [waan idin ciqaabi lahaa].”</li>
                <li>Waxay dheheen [malaa’igtii], “Luudow waxaan nahay farriintii
                    Eebbahaa dhibna kuma gaadhsiinayaan ee guuri ehelkaaga qayb habeenka
                    kamid ah dibna hasoo dayina haweeyneydaada mooyee, waxaa ku dhici waxa
                    ku dhacaya, ballankooduna waa subaxa, miyuusan subuxu dhawayn?”</li>
                <li>Markuu yimid amarkannagii waxaan ka yeellay korkoodii hoostoodii
                    waxaana ku daadinay dhagaxyo la shiday oo is-raacraacsan.</li>
                <li>Lagu calaameeyey Eebbahaa agtiisa, wax daalimiinta ka fogna ma
                    aha.</li>
            </ol>
            <p>Wuxuu ku calaacalay Nabi Luud in hadduu awood leeyahay ama ku tiirsan
                yahay tiir adag uu ciqaabi lahaa gaaladaas, Rasuulkuna (naxariis iyo
                nabadgalyo Eebbe korkiisa ha yeelee) wuxuu yidhi, “Eebbe ha
                u-naxariistee Nabi Luud, wuxuu ahaa mid ku tiirsan tiir adag
                (Eebbihiis).” Malaa’igtii waxay u sheegeen in Eebbe soo diray, uusan
                cabsanna, wax dhib ahna uusan gaadhayn guuriyana ehelkiisa iyagoo dib
                soo eegayn, haweeneydiisa oo la halaagi mooyee, waxaana la halaagi
                subaxdii oon fogayn, amarkii Eebbaana u yimid oo waa la daba-gaddiyay
                laguna soo daadiyey dhagax Naar ah oo calaamaysan, arrintaasuna kama
                foga daalim oo dhan, waxaana loo baahan yahay in lagu waano-qaato,
                wanaaggana lagu dadaalo, xumaantana laga dheeraado. Huud (80-83)</p>
            <ol start="84" type="1">
                <li>Madyanna waxaan u dirnay walaalkood [Nabi] Shucayb, wuxuuna yidhi,
                    “Qawmkayow caabuda Eebbe idiinma sugna ilaah kale [xaq lagu caabudo],
                    hana nusqaaminina beegidda [miisidda] iyo miisaanka waxaan idinku arkaa
                    khayr ee [xoolo] waxaana idiinka cabsan cadaab maalin koobi.”</li>
                <li>“Qawmkayow oofiya miisidda iyo miisaanka si caddaalad ah, hana ka
                    nusqaaminina dadka waxooda, dhulkana ha fasaadinina.”</li>
                <li>“Baaqiga Eebbe yaa idiin khayr-roon ee ma ihi mid idin ilaalin
                    [karee].”</li>
                <li>Waxay dheheen, “Shucaybow ma salaadahaagaa ku fari inaan ka tagno
                    waxay caabudayeen aabbayaalkaanno ama ku fallo xoolahannaga waxaan
                    doonno, adugu waxaad uun tahay dul-badane toosan,” [jeesjees
                    dartiis].</li>
            </ol>
            <p>Qawmkii Madyanna waxaa loo diray Nabi Shucayb waana meel ku taalla
                Xijaaz iyo Shaam dhexdooda oo u-dhaw magaalada Macaan, wuxuuna faray in
                Eebbe kaliya caabudaan miisidda iyo miisaankana si cadaalad ah u
                dhammaystiraan khayrka Eebbe iyo baaqiga wanaagsanna shifaystaan
                dhulkana aanay fasaadinin dadkana waxooda ka nusqaaminin si uusan u
                dhicin cadaab daran oo kooba, wayse ku jeesjeeseen oy ku dheheen, “Ma
                salaaddaadaa ku fari inaan ka tagno waxay aabbayaalkanno caabudi jireen
                ama say doonaan u maamulaan xoolahooda?” Waxayna dheheen, “Waxaad tahay
                nin aad u fiican,” iyagoo ku jeesjeesi, waana xaal kala fog wanaagguu
                faray iyo xumaantay ugu jawaabeen illeen waa gaalee iyo caadadeede. Huud
                (84-87)</p>
            <ol start="88" type="1">
                <li>Wuxuu yidhi, “Qawmkayow bal ka warrama haddaan ku sugnahay xujo
                    Eebbahay iguna arzuqay rizqi wanaagsan, oonan doonaynna inaan idiin
                    dabo-maro waxaan idinka reebi oonan doonayn waxaan wanaajin ahayn,
                    intaan karo, waafajintaydana waxaan Eebbe ahayn ma karo isagaana
                    talo-saartay xaggiisaana u noqon [tawbad].”</li>
                <li>“Qawmkayow yuusan idinku xambaarin khilaafkaygu inuu idinku dhaco
                    wixii ku dhacay qawmkii [Nabi] Nuux ama qawmkii [Nabi] Huud ama qawmkii
                    [Nabi] Saalax, idinkamana foga waqtigii qawmkii [Nabi] Luud.”</li>
                <li>“Ee dambi-dhaaf warsada Eebbihiin una tawbad-keena illeen Eebbahay
                    waa naxariiste jecel [ciddii tawbad-keentee].”</li>
                <li>Waxay dheheen, “Shucaybow ma kasaynno wax badan ood sheegi waxaana
                    kugu aragnaa inaad dhexdannada ku tabar-yar tahay, hadduusan qawmkaagu
                    jirin waan ku dhagaxyeyn lahayn, mana tihid adugu mid cizzi nagu
                    leh.”</li>
                <li>Wuxuu yidhi, “Qawmkayow ma jamaacaddaydaa idin kala wayn Eebbe ood
                    ka yeelateen waxaad dhabarkiinna ka tuurtaan [Xaqa]? Eebbahayna waxaad
                    falaysaan wuu koobay.”</li>
            </ol>
            <p>Nabi Shucayb wuxuu ku sugnaa Xaq, Eebbana wuxuu siiyey Nabinimo iyo
                rizqi fiican, mana u daba-marayn xumaantuu ka reebi sida dadka qaarkiis
                ee liita falaan, waxaan wanaajin ahaynna ma rabin, Eebbuuna
                tala-saaranayey, wuxuuna uga digay in khilaafkoodu u sababo halaaggii ku
                dhacay ummadihii ka horreeyey oo kale, oyna ku habboon tahay inay Eebbe
                u noqdaan, illeen waa naxariiste khayr jecel ee, wayse diideen oy
                sheegeen inayn kasayn wax badan oos sheegi, tabar-yarina ay ku arkaan,
                haddayna ixtiraamayn qawmkiisana ay dhagax la dhici lahaayeen, wuxuuna
                la yaabay in qawmkiisu kala waynaado Eebbe iyo Xaqa, oyna ka jeedsadeen
                isagoo Eebbe koobay waxay fali. Wanaaggana waa in dadka la faro aadna
                adugu fartoonto eedan xumaantii u dabo-marin taasi waa ceeb ee, sidoo
                kale isla-waynida iyo in qabiil iyo qawm ka waynaado Xaqa waa wax
                la-yaab leh. Huud (88-92)</p>
            <ol start="93" type="1">
                <li>Wuxuu yidhi, “Qawmkayow ku camal-fala dariiqadiinna anna waan
                    camal-fali waxaadna ogaan doontaan cidduu u yimaado cadaab dulleeya iyo
                    cidda beenaalaha ah ee suga anna waan idinla sugiye.”</li>
                <li>Markuu yimid amarkannagii waxaan ku korinnay Shucayb iyo kuwii
                    rumeeyey naxariistannada, waxaana qabatay kuwii dulmi falay qaylo
                    waxayna ahaadeen kuwo guryahoodii ku dhintay.</li>
                <li>Sidii iyagoon ku nagaanin fogaansho [halaag] baa u sugnaaday Madyan
                    siday u fogaatay Thamuud [u-halaagsantay].</li>
            </ol>
            <p>Ugu dambayn markuu Nabi Shucayb ka quustay xaalkoodii wuxuu ugu
                gooddiyey in cid walba say rabto ku socoto waxaa la ogaan doonaa cidduu
                cadaab dulleeya u yimaado oo beenaala ah, saasna la wada sugo, waxaana
                la halaagay gaaladii isla-waynayd ee madax-adkayd, wuxuuna Eebbe koriyey
                Nabi Shucayb iyo intii rumeysay, saasayna reer Madyan halaag iyo ciqaab
                ugu dhacday, waana abaalka Xaq-diidayaasha wanaagga neceb xumahana
                jecel, waana arrin u baahan ku-waano-qaadasho iyo ka-digtooni qallooc.
                Huud (93-95)</p>
            <ol start="96" type="1">
                <li>Waxaannu dhab ula dirray [Nabi] Muuse aayaadkannagii iyo xujo
                    cad.</li>
                <li>Xagga Fircoon yaana u dirray iyo qawmkiisii, waxayna raaceen amarkii
                    Fircoon, amarka Fircoonna ma ahayn mid toosan [hanuunsan].</li>
                <li>Wuxuu hor-qaadi qawmkiisa maalinta Qiyaame, wuxuuna ku aroorin
                    Naarta, meel lagu aroorana Naar baa u xun.</li>
                <li>Waxaana la raacsiiyey adduunyada lacnad iyo maalinta Qiyaamaba, wax
                    laysu kordhiyana waxaa u xun [arrintaa].</li>
                <li>Arrintaasu waa warkii magaalooyinka waana kaaga qisoonaynaa, waxaana
                    kamid ah kuwo taagan iyo kuwo la halaagay.</li>
                <li>Maanaan dulmiyin iyagaase dulmiyey naftooda waxna ugama tarin
                    ilaahyahoodii ay caabudayeen Eebbe ka-sokow markuu u-yimid amarkii
                    Eebbahaa, waxaan khasaare ahaynna uma kordhin.</li>
            </ol>
            <p>Aayadahanna wuxuu Eebbe ku sheegay qisadii Nabi Muuse iyo cadawgii
                Diinta ee ahaa Fircoon iyo colkiisii iyo in Fircoon ku socday baadi,
                halaag iyo Naarna uu u-hoggaamin Qiyaamada qawmkiisii meel xunna uu ku
                aroorin lacnadna la raaciyey adduunyada iyo Qiyaamadaba. Kaasina waa
                warkii ummadihii hore, waxaana jira wax raad leh iyo wax la tirtiray
                Eebbana ma dulmiyin iyagaa is-dulmiyey, wixii Eebbe kasoo hadhay oy
                caabudayeenna waxba uma tarin markay ciqaabtii u-timid waxaan khasaare
                ahayna uma kordhin, taasina waxay ku tusin in ciddii ku hoggaamisa dadka
                xumaan adduunyada uu Qiyaamada Naarta iyo ciqaabta u hoggaamin, waana
                wax laga digtoonaado oo laga fogaado. Huud (96-101)</p>
            <ol start="102" type="1">
                <li>Waana sidaas qabashada Eebbahaa markuu doono inuu qabto oo ciqaabo
                    magaalo [dadkeed] oo dulmi fashay, qabashadiisuna way xanuun leedahay oy
                    daran tahay.</li>
                <li>Arrintaasna calaamad baa ugu sugan ciddii ka cabsan cadaabka Aakhiro
                    waana maalin loo kulmin dadka dartiis, waana maalin lasoo joogsan.</li>
                <li>Dibna uguma dhigaynno muddo magacaaban darteed mooyee.</li>
                <li>Maalintuu Qiyaamuhu yimaado ma hadasho nafi idinka Eebbe mooyee,
                    waxaana kamid ah dadka kuwo xun [khasaaray] iyo kuwo liibaanay.</li>
                <li>Kuwa xumaadayna Naar bay gali dhexdeedayna ku hinraagi kuna
                    qayliyi.</li>
                <li>Iyagoo ku waari inta samooyinku jiraan iyo dhulku wuxuu Eebbe doono
                    mooyee, Eebbahaana wuxuu doonuu falaa.</li>
                <li>Kuwa la liibaanayna Jannay ku waari inta samooyinku jiraan iyo
                    dhulku, wuxuu Eebbe doono mooyee, waana siismo aan go‘ayn.</li>
            </ol>
            <p>Dulmi ciddiisuu la hadhaa, Eebbana wuu sugaa daalimka markuu qabtana
                ma bixiyo siduu Nabigu yidhi, dulmiguna waa waxyaalaha Eebbe soo
                dedejiyo ciqaabteeda inkastoo dadku dherersado mararka qaarkood illeen
                waqtigaa ku kala duwan Eebbe agtiisa iyo dadkee, saas darteed waa in
                dulmiga laga fogaado, illeen waxaa dambeeya cadaabkii Aakhiro iyo
                Qiyaamo lasoo kulmin, cid Eebbe idmo mooyee cid hadlina ayan jirin,
                dadkuna laba nooc noqon, mid khasaaray iyo mid liibaanay, labo jidna ay
                kala qaadi Naar iyo Janno, markii Naarta lagasoo bixiyo ciddii ashahaado
                ku dhimatay yaa Malakul Mawt dhiman markaasaa la dhahaa, “Ehlu-Jannow
                waad waaraysaan dhimanna maysaan, ehlu-Naarow waad waaraysaan dhimanna
                maysaan,” halkaasaana lagu kala tegi oyna kala caddaan ciddii faras
                saarrayd iyo ciddii dameer saarrayd markuu boodhku faydmo, waana dhab
                sugan. Soo-reebidduna ma aha in gaalada Naarta lagasoo bixin ama
                ehlu-Jannuhu ka bixi ee waa in ciddii ashahaadata laga bixin Naarta,
                mu‘miniintuna ay ku waari Jannada sida aayadda ka muuqata dhammaadkeeda.
                Huud (102-108)</p>
            <ol start="109" type="1">
                <li>Ha shakin [xumaanta] waxay caabudi kuwaasu, ma caabudayaan waxay
                    aabbayaalkood caabudayeen mar hore mooyee, waana u dhammaynaynaa
                    qaybtooda [ciqaabta] oon laga nusqaaminayn.</li>
                <li>Waxaan siinnay [Nabi] Muuse Kitaabka [Tawreed] waana laysku
                    khilaafay, hadduunan jirin hadal Eebbahaa oo horreeyey waa la
                    kala-xukmin lahaa dhexdooda, waxayna iyagu kaga sugan yihiin shaki
                    daran.</li>
                <li>Dhammaan wuu u-oofin Eebbahaa camalkooda illeen Eebbe waxay
                    camal-fali wuu ogyahay.</li>
                <li>Ee u-toosnow sida lagu faray adiga iyo inta kula tawbad-keentay hana
                    xad-gudbina illeen Eebbe waxaad camal-falaysaan wuu arkaaye.</li>
                <li>Ha u iilanina kuwa dulmi falay oo Naaru idin taabato idiinmana sugno
                    Eebbe ka-sokow awliyo markaas laydiinna gargaari maayo.</li>
            </ol>
            <p>Wuxuu Eebbe ku adkeeyey Nabiga (naxariis iyo nabadgalyo Eebbe
                korkiisa ha yeelee) iyo ummaddiisaba inayan shakiyin xumaanta waxay
                caabudi iyaga iyo aabbayaalkoodii hore, cid walbana waxaa loo dhammayn
                abaalkeeda, Kitaabkii Nabi Muusana waa laysku khilaafay haddaan Eebbe
                horay u-iraadayna waa la kala-xukumi lahaa, waxayna ku sugan yihiin
                shaki daran, una toosnaada sida laydin faray, hana kibrina illeen Eebbe
                wax kama qarsoonee, hana u-iilanina kuwa dulmiga falay oo markaas Naaru
                idin taabato, wax Eebbe kasoo hadhay oo idiin gargaarina uusan jirin.
                Abul Caaliya wuxuu yidhi, “Haka raalli-noqonina camalka gaalada.” Ibnu
                Cabbaasna wuxuu yidhi, “Ha u-iilanina kuwa dulmiga falay.” Aayaduhuna
                waxay soo jeedin in xumaanta si dhab ah loo garto, lana toosnaado,
                daalimiintana aan loo iilan oon raalli laga noqon, taasi waxay ku tusin
                xumaanta iyo darraanta dulmiga cid fasha iyo mid gacan ku siisaba. Huud
                (109-113)</p>
            <ol start="114" type="1">
                <li>Oog salaadda maalinta darfaheeda iyo qayb habeenka kamid ah
                    [saacaad] illeen wanaaggu wuxuu tegsiiyaa [tirtiraa] xumaantee, taasina
                    waa waanada kuwa Ilaah-xuska badan.</li>
                <li>Samir [adkayso] Ilaahay ma dayaco ajirka kuwa sama-falee.</li>
                <li>Maxay u ahaan waayeen quruumihii hore dad khayr [caqli] leh oo ka
                    reeba fasaadka dhulka, wax yar mooyee oo kamid ah kuwaan korinnay
                    xaggooda, waxayna raaceen kuwii dulmi falay wixii loogu raaxeeyey
                    waxayna ahaayeen dambiilayaal.</li>
                <li>Eebbana uma halaago magaalo dulmi iyadoo ehelkeedu wax
                    wanaajin.</li>
                <li>Hadduu doono Eebbahaa wuxuu ka yeeli lahaa dadka mid kaliya mana ka
                    tagaan kuwo is-khilaafsan.</li>
                <li>Cid Eebbe u naxariistay mooyee, saasaana Eebbe ku abuuray, wayna
                    taam-noqotay Kalimaddii Eebbahaa oo ah inuu ka buuxiyo Jahannamo jinni
                    iyo insi dhammaan.</li>
                <li>Dhammaan waxaannu kaaga qisoon wararkii Rasuullada waxaan ku sugno
                    qalbigaaga, waxaana taam kuugu yimid Xaq iyo wacdi iyo waanada
                    mu‘miniinta.</li>
                <li>Waxaad ku dhahdaa kuwaan rumeynin, “Ahaada sidiinnaas [ku
                    camal-fala] annana waannu [ahaan] camal-faliye.</li>
                <li>Sugana annana waannu sugiye.</li>
                <li>Eebbe waxaa u-sugnaaday waxa ku maqan samooyinka iyo dhulka,
                    xaggiisaana loo celin amarka dhammaan ee caabud oo talo-saaro, Eebbana
                    ma halmaansana waxaad falaysaan.</li>
            </ol>
            <p>Salaadda waa in loo dadaalo illeen wanaaggaa tirtira xumaantee,
                shanta salaadood iyo salaadda Jimce iyo soonku waxay gudaan asturaanna
                waxa u dhaxeeya haddii dambi wayn laga tago siduu Nabigu yidhi, waana in
                la adkaysto si Eebbe wanaag noogu abaal-mariyo, caqli iyo diinna la
                yeesho oo xumaanta la reebo, iyo fasaadinta dhulka iyo dulmi iyo
                raaxo-xun-jacaylka isagoo dambiile la yahay, Eebbana waa caadil oo ma
                halaago cid toosan dulmin dartiis, Eebbana hadduu doono dadka wuxuu ka
                dhigi lahaa mid kaliya kamase tagaan khilaaf cid Eebbe u naxariistay
                mooyee, waxaase Eebbe hormariyey in Jahannamo laga buuxin jinni iyo
                insi. Waxa lasoo sheegay oo wararkii Rasuullada ahna waxaa lagu adkayn
                niyadda Nabiga. Huud (114-123)</p>
            <h2 id="suurat-yuusuf">Suurat Yuusuf</h2>
            <p>Magaca Eebbe yaan ku billaabaynaa ee naxariisguud iyo mid gaaraba
                naxariista.</p>
            <ol type="1">
                <li>Alif. Laam. Raa’. [Xuruufta waxay ku tusin mucjizada Qur’aanka.]
                    Tanna waa aayaadkii Kitaabka cad [Qur’aanka].</li>
                <li>Annagaana soo dejinay isagoo Qur’aan Carabi ah inaad kastaan.</li>
                <li>Annagaa kaaga qisoon qisooyin tan u fiican waxyigaan Qur’aankan kuu
                    waxyoonay dartiis, waxaadna kamid ahayd hortiisa kuwaan wax ogayn.</li>
                <li>Markuu [Nabi] Yuusuf ku yidhi aabbihiis, “Aabbow waxaan arkay
                    kow-iyo-toban xiddigood iyo qorraxda iyo dayaxa waxaan arkay iyagoo ii
                    sujuudsan.”</li>
                <li>Wuxuuna yidhi [aabbihiis Yacquub] “Wiilkayow hawga qisoonin
                    riyadaada walaalahaa oy markaas ku dhagraan dhagar, illeen Shaydaanku
                    dadka wuxuu u-yahay col cad ee.”</li>
                <li>“Saasuuna kuu doortay Eebbahaa kuuna baray fasiraadda riyada iyo
                    xadiithyada, kuuna taam-yeeli nicmadiisa korkaaga iyo Yacquub ehelkiisa
                    siduu ugu taam-yeelay labadaadii waalid mar hore [Nabi] Ibraahiim iyo
                    [Nabi] Isxaaq eebbahaana waa oge falsan.”</li>
            </ol>
            <p>Ibnu Kathiir wuxuu yidhi, “Eebbaa Qur’aanka kusoo dejiyey luqadda u
                sharaf badan, Kitaabka u sharaf badan, Nabiga ugu sharaf badan, malagga
                u sharaf badan, meesha u sharaf badan, bisha u sharaf badan, saasuuna
                dhan walba kaamil uga noqday.” Qisada Nabi Yuusufna waa wax la-yaab leh
                Nabiguna (naxariis iyo nabadgalyo Eebbe korkiisa ha yeelee) ma aqoon
                waxyiga ka hor. Wuxuuna arkay Nabi Yuusuf kow-iyo-toban xiddigood iyo
                qorraxda iyo dayaxa oo u-sujuudi, aabbihiina wuxuu faray inuu ka qariyo
                walaalihiis si ayna u xasdin una shirqoolin, illeen Shaydaan baa dadka
                weheliya colna u ah, Eebbaa doortay Nabi Yuusuf barayna cilmi iyo
                fasiraadda riyada una nicmeeyey isaga iyo ehelkii Yacquuba aabbihiis iyo
                aabbayaalkiisii hore Nabi Ibraahiim iyo Nabi Isxaaq. Nabiguna wuxuu
                yidhi, “Kii fiicnaa ee mid fiican dhalay mid fiicanna sii dhalay mid
                fiicanna sii dhalay waa Yuusuf binu Yacquub binu Isxaaq binu Ibraahiim.”
                Nabiyadoo dhanna waa sharaf badan yihiin sida Nabigeenna. Yuusuf
                (1-6)</p>
            <ol start="7" type="1">
                <li>Yuusuf iyo walaalihiis calaamad baa ugu sugan kuwa warsan
                    [waano].</li>
                <li>Markay dheheen, “Yuusuf iyo walaalkiis yaa aabbe naga jecel yahay
                    inagoo koox ah, aabbeheen wuxuu ku sugan yahay baadi cad
                    [jacaylkaas].”</li>
                <li>“Dila Yuusuf ama ku tuura dhulka, ha idiin kaliyoobo wajiga
                    aabbihiine, aadna ahaateen gadaashiis qawm suubban ee.”</li>
                <li>Mid kamidaa yidhi, “Ha dilina Yuusuf ee ku tuura ceel salkiis ha
                    qaateen qaar safaree haddaad wax falaysaan.”</li>
                <li>Waxay dheheen, “Aabbow maxaad noogu aamini la‘dahay Yuusuf annagoo u
                    naasixa.”</li>
                <li>“Nala dir barri ha cuno hana ciyaaree annaguna isaga waannu
                    ilaaline.”</li>
                <li>Wuxuu yidhi [Yacquub] “Waxaa i walbahaarin inaad la tagtaan, waxaana
                    ka cabsan in yeeyi cunto idinkoo halmaansan.”</li>
                <li>Waxay dheheen, “Hadday yey cunto annagoo koox ah waxaan kamid nahay
                    kuwa khasaaray.”</li>
            </ol>
            <p>Qisada Nabi Yuusuf iyo walaalihiis waxaa ku sugan waano iyo xusuus.
                Waxayna ku tashadeen xasad dartiis inay ama dilaan Yuusuf ama ceel ku
                ridaan, ugu dambayn mid baa usoo jeediyey inay ceel ku ridaan, aabbahood
                bayna warsadeen wuxuu ugu aamini la‘yahay Yuusuf, waxayna warsadeen in
                la diro ha lasoo ciyaaree, wuxuuna u sheegay inuu ka walbahaarini inay
                la tagaan uuna dugaag uga cabsan, waxayse sheegeen inay ilaalin oo
                dhawri oyna koox yihiin saasayna kula tageen. Maxamed binu Isxaaq wuxuu
                yidhi, “Waxay isku waafaqeen arrin wayn oo ah qaraabo-goys, caaq-waalid,
                naxariis-darro, iyagoo kala-gayn ilmo yar iyo oday aabbihiis ah oo duq
                ah.” Waana arrin wayn waana in laga fogaado waxaasoo kale illeen waa
                halaage. Yuusuf (7-14)</p>
            <ol start="15" type="1">
                <li>Markay la tageen oy ku kulmeen inay yeelaan ceel salkii, waxaan u
                    waxyoonnay waad uga warrami amarkoodan iyagoon kasayn.</li>
                <li>Waxayna u yimaadeen aabbahood habeenkii iyagoo ooyi.</li>
                <li>Waxayna dhaheen, “Aabbow waannu tagnay inaan orotonno waxaana ku
                    dhaafnay Yuusuf alaabtannada agteeda markaasay yey cuntay aduguse nama
                    rumaynaysid aanba run sheegnee.”</li>
                <li>Waxayna la yimaadeen qamiiskiisii oo dhiig beena leh, wuxuuna yidhi
                    [Yacquub] “Saas ma aha ee waxay idiin qurxisay naftiinnu arrin
                    [xaalkayguse] waa samir fiican Eebbaana laga kaalmaystaa waxaad
                    tilmaamaysaan.”</li>
            </ol>
            <p>Way la tageen Yuusuf, waxayna isku waafaqeen inay ceel ku ridaan,
                markay ku rideenna Eebbaa u waxyooday oo ogaysiiyay Yuusuf in
                cidhiidhigan farax ka danbayn ugana warrami walaalihiis xaalka iyagoon
                garanayn, si ay arrinta u adkeeyaan yay ula yimaadeen waqti habeen ah
                aabbahood qamiis dhiig leh iyagoo ooyi oo sheegi inay Yuusuf ku dhaafeen
                alaabta agteeda iyaguna ciyaar iyo oroton aadeen halkaasna yay ku cuntay
                inkastoon aabbahood rumaynayn si kasta oy run u sheegaan, kuna yidhi
                “Naftiinnaa arrin idiin qurxisay, waxaanse samri samir fiican oon
                argaggax lahayn Eebbaana looga kaalmo warsadaa waxaad falaysaan.” Waadna
                aragtaa inay wax dhoodhoobeen oohin, qamiis dhiig leh, hadal qurxin in
                wiilkii waraabe cunay, taasina waxay nooga digi inaan lagu khaldamin
                muuqaalka iyo wax-dhoodhoobka, caqli- iyo Eebbe-kaalmaysi, iyo
                kaadsiinyo iyo samir iyo adkaysina lagu socdo. Thawri wuxuu yidhi,
                “Saddex samirkay kamid tahay inaadan ka warramin xanuunkaaga, iyo
                dhibkaaga, naftaadana ammaanin.” Bukhaarina wuxuu sheegay xaalkii
                Caa‘isha iyo markay tidhi, “Tusaale ma helayo aan ahayn kii Yacquub,
                xaalkay waa samir quruxsan Eebbaana looga kaalmo-warsadaa waxaad
                sheegaysaan,” taasina waa xaalka mu‘miniinta dhabta ah. Yuusuf
                (15-18)</p>
            <ol start="19" type="1">
                <li>Waxaa yimid socoto waxayna direen dhaamiye wuxuuna siidaayay
                    wadaantiisii, wuxuuna yidhi, “Bishaaradayda waa wiil,” wayna qarsadeen
                    isagoo badeeco ah, Eebbana waa og yahay waxay fali.</li>
                <li>Waxayna ku gateen qiima jaban dirhamo tirsan waxayna ahaayeen kuwaan
                    rabin.</li>
                <li>Wuxuu ku yidhi kii gatay oo Masar ah haweenaydiisii “[Wanaaji]
                    ixtiraam hooygiisa waxay u dhawdahay inuu na anfaco ama ka yeelanno
                    ilmo,” saasaana u makaninay Yuusuf dhulka iyo inaan barro fasiraad
                    [riyada] xadiithyada, Eebbaana u adag arrinkiisa, laakiin badida dadku
                    ma oga.</li>
                <li>Markuu gaadhay xooggiisa yaan siinnay xikmad iyo cilmi [Nabinimo]
                    saasaana ku abaal-marinaa sama-falayaasha.</li>
            </ol>
            <p>Eebbe isagaa awoodda cirka iyo dhulka iyo wax walba leh, wuxuuna usoo
                diray Yuusuf safar kasoo saaray ceelkii kuna bishaaraysatay, kuse gatay
                qiimo jaban illeen si dhib yar buu kusoo galaye oo way heleene, waxayna
                ka gateen nin madax ah oo Masar ah wuxuuna faray haweeneydiisii inay
                ixtiraamto, waxaa suurawda inay wiil ka dhigtaan ama anfacee, saasaana
                Eebbe Yuusuf u koriyay dhulkana u makaniyay una baray fasiraadda riyada
                iyo xadiithka, illeen Eebbaa xaalka maamula una adage, in kastoon dadka
                badankiisu ogayn, markuu xoogaystayna oo caqligiisu buuxsamay yuu Eebbe
                siiyay cilmi iyo Nabinnimo, sidaasuuna Eebbe ku abaal-mariyaa
                wanaag-falayaasha. Cabdullaahi ibnu Mascuud wuxuu yidhi, “Waxaa wax
                u-qiyaasi ogaa dadka saddex: ninkii Masar ee ku yidhi haweenayda
                ‘Ixtiraam Yuusuf,’ iyo tii tidhi ‘Aabbow noo ijaar [Nabi Muuse],’ iyo
                Sayid Abii Bakar markuu Sayid Cumar uu magacaabay.” Saasayna ugu soo
                degdegtay Nabi Yuusuf naxaariistii iyo bishaaradii Eebbaha awoodda
                badan. Yuusuf (19-22)</p>
            <ol start="23" type="1">
                <li>Waxaa dalbatay naftiisa tii uu joogay gurigeeda waxayna xidhay
                    albaabyadii waxayna ku tidhi “Kaalay,” wuxuuna yidhi “Magan-gal Ilaah,
                    illeen waa sayidkaygii, wuxuu wanaajiyay hoygaygee mana liibaanaan
                    daalimiintu.”</li>
                <li>Way ku hamiday [doontay] isna waa ku hammin lahaa hadduusan arkin
                    xujada Eebbe, saasaana uga iili xumaanta iyo fal-xumida illeen wuxuu
                    kamid yahay addoomahannaga la doortay [camalkana u kali-yeela
                    Eebbe].</li>
                <li>Waxay u orotameen albaabka [irridda] waxayna ka goysay qamiiskiisa
                    gadaasha waxayna kula kulmeen ninkeedii irridda agteeda, waxayna ku
                    tidhi, “Maxaa lagu abaal-marin cid la doontay ehelkaaga [haweenaydaada]
                    xumaan in la xidho ama caddibaad daran la gaadhsiiyo mooyee.”</li>
            </ol>
            <p>Imtixaankii yaa wali daba-socday Nabi Yuusuf waxaana hunguriyaysay
                haweenaydii uu gurigeeda joogay oo xidhay irridihii kuna tidhi “Kaalay,”
                wuxuuse ka magan-galay Eebbe, kumana habboona inuu khayaamo ninkii u
                wanaag-falay, ee ku ixtiraamay gurigiisa ama Eebbe caasiyo illeen daalim
                ma liibaanee. Way doontay haweenaydii Yuusuf naftiisa, isna haddayna
                dhawridda iyo ilaalinta Eebbe jirin wuu hammin lahaa Eebbaase dhawray
                tusiyayna xujooyin iyo calaamad cabsi Eebbe kusii abuurta, saasuuna
                Eebbe xumaanta uga dhawray illeen wuxuu kamid yahay addoomada Eebbe
                doortay camalkoodana Eebbe u kali-yeela, wuxuuna u cararay xagga irridda
                wayna ka daba-oroday oy ka goysay qamiiskiisii xagga danbe, waxayna kula
                kulmeen ninkeedii irridda agteeda, waxayse doontay inay Yuusuf ku rogto
                xumaanta waxayna lasoo boodday inay ku tidhaahdo ninkeedii cidda
                xaaskaaga xumaan la doontay abaalkiisu waa in la xabbiso ama ciqaab
                daran la dhadhansiiyo, halkaasna waxaa ka muuqday masabid iyo nabidda
                xaq-darro ee dad ku talo-galo iyo sida la isu-dulmin. Yuusuf (23-25)</p>
            <ol start="26" type="1">
                <li>Wuxuu yidhi [Nabi Yuusuf] “Iyadaa i dalabtay naftayda,” wuxuuna ku
                    marag-furay marag ehelkeeda ah, “Hadduu qamiiskiisu ka go‘an yahay xagga
                    hore iyadaa run sheegi isna waa beenalayaasha.”</li>
                <li>“Hadduu qamiiskiisu ka go‘an yahay xagga danbana iyadaa beenalay ah
                    isna [Yuusuf] wuxuu kamid yahay runlayaasha.”</li>
                <li>Markuu arkay ninkeedii qamiiskii Yuusuf oo gadaal ka go‘an wuxuu
                    yidhi, “Kaasi waa dhagartiinnii, dhagartiinuna waa wayn tahay.”</li>
                <li>“Yuusufow iskaga jeedso xaalkan [haka warramin], haweeneeyahay adna
                    ka dambi-dhaaf warso Eebbe danbigaaga waxaad kamid tahay kuwa
                    gafaye.”</li>
            </ol>
            <p>Saasuu Eebbe u muujiyay ceeb- iyo danbi-la‘aanta Nabi Yuusuf iyo in
                iyadu doontay isna diiday, waxaana sidaas si caddaalad ah ugu
                marag-furay cid qaraabadeeda kamid ah oo qamiiska Nabi Yuusuf ku kala
                xukuntay hadduu horay ka go‘an yahay iyadaa run sheegi hadduu gadaal ka
                go‘an yahayna isagaa run sheegi, markuu ninkeedii arkay inuu qamiisku
                gadaal ka go‘an yahay oo xaalku u caddaaday wuxuu ku tuhmaystay
                haweenayda inay dhagar iyo khayaamo waddo, dhagartooduna wayn tahay,
                wuxuuna usoo jeediyay Yuusuf inuu ka gaabsado xaalkan kana warramin,
                iyadana wuxuu faray inay ka tawbad-keento arrintaas ay doontay ee dhicin
                iyo masabidka Yuusuf. Halkaasna ugama bannaana in cidu Yuusuf wax ka
                sheegto illeen wuxuu ahaa Nabi dhawrsoon oo Sharaf leh sida Eebbe
                caddeeyay. Markhaatiguna ama ha ahaado cid guriga joogtay, ama llmo yar
                oo hadlay waxaase muhiim ah in Eebbe bari yeelay Nabi Yuusuf saasuuna
                Eebbe ceebta uga dhawraa mu‘miniinta is-dhawrta iyaga iyo ehelkoodaba,
                waana qiso aad u xeel dheer. Yuusuf (26-29)</p>
            <ol start="30" type="1">
                <li>Waxayna dheheen haweenkii magaalada, “Haweenaydii casiis [wasiirka]
                    waxay dooni khaadimkeeda naftiisa [la nool] jeceylkiisaa qalbiga ka
                    galay, waxaana ku aragnaa baadi cad.”</li>
                <li>Markay maqashay dhagartooda [xantoodii] way u farriin-dirtay waxayna
                    u darabtay fadhi [martiqaad] waxayna siisay mid kasta mindi waxayna ku
                    tidhi Yuusuf, “Kusoo bax,” markay arkeenna way wayneysteen waxayna iska
                    gooyeen [sareen] gacmaha [faraha] waxayna dheheen, “Xaashaa-Ilaah kani
                    bashar [dad] ma aha kani waxaan malag sharaf leh ahayn ma aha.”</li>
                <li>Waxay tidhi, “Kaasi waa waxaad igu dagaasheen anaa doonay naftiisa
                    wuuna is-dhawray hadduusanse falin waxaan fari wallee waa la xabbisi uu
                    noqon kuwa dullooba.”</li>
            </ol>
            <p>Waxaa magaaladi ku faafay warkii haweeneydaas iyo Yuusuf, waxayna
                haweenkii magaaladu ku sheekeysteen in haweeneydii casiis oo ahaa wasiir
                ay dooni wiilkii gurigeeda joogay Yuusuf jeceylkiisuna qalbiga ka galay,
                ayna ku sugan tahay baadi cad, markay warkii iyo xantoodii maqashayna
                waxay u sameysay martiqaad iyo wax la jarjaro waxayna u dhiibtay
                mindiyo, Yuusufna waxay amartay inuu usoo baxo, markay arkeenna way la
                yaabeen oo waynaysteen oo farihii iska sareen intay dhawriddiisa
                mashquul ku ahaayeen, waxayna sheegeen inuusan Yuusuf dad ahayn ee malag
                sharaf badan yahay, markaasay iyagii kusoo jeedsatay oo ku tidhi,
                “Wakaas waxaad igu dagaalayseen inaad idinba faraha iska goyseen, anaana
                doonay naftiisa haddana hadduusan falin waxaan fari waa la xabbisi oo
                noqon kuwa dullooba.” Halkaasna waxaa ka muuqda in ciddii Eebbe dhawro
                iyana is-dhawrta Eebbe ka fogayn xumaan iyo ceeb, iyo nadaafaddii Nabi
                Yuusuf iyo siday ugu caddaysay haweenkii dhabta illeen Nabiyada Eebbaa
                ilaaliyayey. Yuusuf (30-32)</p>
            <ol start="33" type="1">
                <li>Wuxuuna yidhi [Nabi Yuusuf] “Eebbow xabbis baan ka jeclahay waxay
                    iigu yeedhi haddaadan iga iilin dhagartooda waan u iilan xaggooda
                    waxaana kamid noqon jaahiliinta.”</li>
                <li>Waxaana ajiibay Eebbihiis wuuna ka iilay dhagartooda illeen Eebbe
                    waa maqle og.</li>
                <li>Markaasaa waxaa u muuqday intay arkeen aayaad [calaamooyin] inay
                    xidhaan tan iyo muddo.</li>
                <li>Waxaana la galay xabbiska laba dhalinyara ah midkood baana yidhi,
                    “Waxaan arkay [riyo] anoo miiri khamro,” kii kalana wuxuu yidhi, “Anna
                    waxaan arkay anoo ku xambaari madaxayga korkiisa khubus [kibis] kana
                    cunayso shimbirtu xaggiisa, nooga warran fasiraadda waxaan kugu aragnaa
                    inaad kamid tahay sama-falayaashee.”</li>
            </ol>
            <p>Nabi Yuusuf sida caadada dadka wanaagsan tahay wuxuu Eebbe ka baryey
                inuu ka koriyo dhagartooda naftiisana u iilan illeen waa banii-Aadame,
                wuxuuna sheegay inuu xabbiska ka-jecel yahay kana dooran waxay ugu
                yeedhi oo xumaan ah, intaas kadibna waxay maslaxo moodeen dadkii
                hoggaaminayey halkaas in la xidho Nabi Yuusuf tan iyo muddo waana la
                xidhay, waxaana xabbiska la galay labo wiil oo dhalinyaro ah oo riyo
                arkay mid isagoo khamra miiri, midna isagoo khubus ama cunno madaxa ku
                xambaarsan shimbiruhuna wax ka cunayaan, waxayna warsadeen inuu u-fasiro
                illeen waxay arkeen inuu nin fiican yahaye, wayna imaan doontaa
                fasiraaddii, aayaduhuna waxay ku tusin sharafkii Nabi Yuusuf iyo inuu
                xabbis ka dooran xumaan oo dhan, iyo Eebbe la warsado kaalmo iyo
                dhawrid, iyo in Eebbe ajiibo baryada dadka suubban, iyo dhagartay ku
                sameeyeen Nabi Yuusuf oo iyagoo og inuusan dambi lahayn ay haddana
                xidheen si ay u asturaan haweeneyda sumcaddeeda, iyo siduu u-yiqiin
                fasiraadda riyada looguna yaqiinnay wanaag iyo sharaf iyo akhlaaq
                wanaagba. Yuusuf (33-36)</p>
            <ol start="37" type="1">
                <li>Wuxuu yidhi [Yuusuf] “Wixii cunna ah oo laydinku arzaaqo waxaan
                    idiinka warrami fasirkiisa kahor imaatinkiisa, kaasina waa waxa Eebbahay
                    i baray, anuguna waxaan ka tagay [nacay] millada qawmkaan rumaynayn
                    Eebbe oo Aakhirana ka gaaloobay.”</li>
                <li>“Waxaana raacay millada [diinta] aabbayaalkay Ibraahiim, Isxaaq iyo
                    Yacquub, nuguma habboona inaan la wadaajinno Eebbe cibaadada waxna,
                    taasina waa fadliga Eebbe ee korkannaga iyo dadkaba, laakiin dadka
                    badankiisu kuma shukriyaan.”</li>
                <li>“Saaxiibbadayda xabbiskow, ma ilaahyo kala-tagsan yaa khayr-roon
                    mise Ilaah kaliya ee awoodda badan?”</li>
                <li>“Ma caabudaysaan Eebbe ka-sokow waxaan magacyo aad magacawdeen ahayn
                    idinka iyo aabbayaalkiin oon Eebbe usoo dejinin xujo, xukunkana Eebbe
                    mooyee cid kale ma leh, wuxuuna faray inaydaan caabudin isaga mooyee,
                    saasaana Diinta toosan ah, laakiin dadka badankood ma oga.”</li>
            </ol>
            <p>Nabi Yuusuf intuusan wali u fasirin riyaday warsadeen labada wiil
                wuxuu uga hor-mariyey inuu Eebbe ogaysiiyey cunnada loo keeni waxay
                tahay, uu nacayna diinta kuwaan rumeyn Eebbe iyo Aakhiro oo ka
                gaaloobay, uu raacina Diintii aabbayaalkiis Nabi Ibraahiim Nabi Isxaaq
                iyo Nabi Yacquub, waxaan Ilaahay ahayn ayan caabudayn. Taasina waa
                fadliga Eebbe siiyey iyaga iyo dadkaba inkastoon dadka badankii ku
                shukriyeen Eebbe, wuxuuna u-sheegay in Eebbe kaliya ka khayr-roon yahay
                ilaahyo badan oo kala-tagsan, oo ah magacyo aan xujo lahayn ee layska
                magacaabay, xukunkana Eebbaa iska leh, wuxuuna faray in isaga uun la
                caabudo, saasaana Diinta toosan ah dadka badankiise ma oga, markaas
                kadib yuu u-sheegay warsigoodii. Yuusuf (37-40)</p>
            <ol start="41" type="1">
                <li>“Saaxiibbadayda xabbiskow, midkiin wuxuu waraabin sayidkiisa khamro,
                    kan kalase waa la wadhi [dili] oy shimbiruhu ka cuni madaxiisa, waana la
                    xukumay amarkaad warsateen.”</li>
                <li>Wuxuuna [Yuusuf] ku yidhi kii uu u-maleeyay inuu nabad-gali oo
                    midkood ah, “Iigu sheeg sayidkaaga agtiisa,” waxaase halmaansiiyay
                    Shaydaan xusidda eebbihiis, wuxuuna [Yuusuf] ku nagaaday xabbiska dhawr
                    sano.</li>
                <li>Xaakinkii wuxuu yidhi, “Waxaan arkay toddobo sac oo shilshilis oy
                    cunayaan toddobo wayd ah, iyo toddobo sabuul oo cagaaran, iyo kuwo kaloo
                    ingagan dadyahaw iiga warrama riyadayda haddaad fasiri kartaan
                    riyada.”</li>
                <li>Waxay dheheen, “Waa qaraw annaguna ma naqaanno fasirka qarawyada
                    [dhadhabka].”</li>
            </ol>
            <p>Nabi Yuusuf wuxuu u-fasiray riyadii isagoo ku yidhi midna sayidkiisa
                yuu khamri waraabin oo bixi midna waa la dili oo shimbirtu madaxa ka
                cuni waana xaal dhammaaday, wuxuuna faray kii baxayey inuu xusuusiyo
                sayidkiisa xaalka Yuusuf wuuse halmaamay, saasuuna Yuusuf xabbiska ugu
                nagaaday dhawr sano, markaasaa xaakimkii arkay riyo ah toddobo sac oo
                shilshilis oy cuni toddobo caata ah iyo toddobo sabuul oo cagaaran iyo
                kuwo kale oo ingagan, wuxuuna warsaday dadkii inay u fasiraan hadday
                garan fasiridda riyada, waxayse ugu jawaabeen inay tahay dhadhab iyo
                qarow iyana ayan aqoonin fasiraadda dhadhabka, waxaase soo socota in
                Yuusuf fasiri, aayaduhuna waxay ku tusin inay waajib tahay in dadka
                wanaagga la faro meel kasta ood joogto iyo in Diinta Xaqa ah isku-mid
                tahay, iyo in laga fogaado jidka kuwa xun iyo in Eebbe kaliya la caabudo
                illeen isagaa amarka iska lahe. Yuusufna Eebbaa baray fasiridda riyada.
                Yuusuf (41-44)</p>
            <ol start="45" type="1">
                <li>Wuxuu yidhi kii nabadgalay oo midkood ah markuu xasuustay muddo
                    kadib, “Anaa idiinka warrami fasirkiisa ee i dira.”</li>
                <li>Wuxuu yidhi, “Yuusufow saaxiibow, nooga warran toddoba sac oo
                    shilshilis oy cunayaan toddobo wayd ihi iyo toddobo sabuul oo cagaaran
                    iyo kuwo ingagan oo kale, inaan ula noqdo dadka inay ogaadaan.”</li>
                <li>Wuxuuna yidhi, “Waxaad tacbanaysaan toddoba sano oo is-raacsan ee
                    waxaad goosataan ku daaya sabuulkiisa wax yar ood cunaysaan
                    mooyee.”</li>
                <li>“Markaas waxaa imaan arrintaas kadib toddobo daran [abaar ah] oo
                    cuni waxaad hor-marsateen wax yar ood kaydsateen mooyee.”</li>
                <li>“Markaas kadib waxaa imaan sano loo gargaaro dadka oo dhexdeeda ay
                    wax miiran [barwaaqo].”</li>
            </ol>
            <p>Intaas kadib kii nabad-galay labadii wiil yaa xusuustay Nabi Yuusuf
                iyo siduu u-fasirayay riyada wuxuuna codsaday in loo diro Yuusuf, waana
                loo diray, wuxuuna warsaday xaalka toddobada sac ee shilis ee toddobada
                caatada ah cunayso, iyo toddobada sabuul ee cagaaran iyo toddobada
                ingagan wuxuuna u sheegay in barwaaqo imaan markaas abaaru dhici oy cuni
                wixii hore ee la kaydsaday kadibna barwaaqo ka danbayn, wuxuuna usoo
                jeediyay inay wax kaydsadaan, taasina waxay ku tusin sida Eebbe Nabi
                Yuusuf u baray fasiraadda riyada iyo in Eebbe dadka ku imtixaamo
                barwaaqo iyo abaarba, iyo wax la kaydsado oo laga gaashaanto dhibaatada
                inta la karo iyo in Eebbe yahay gargaaraha dadka dhibban. Yuusuf
                (45-49)</p>
            <ol start="50" type="1">
                <li>Wuxuu yidhi xaakimkii, “Ii keena Yuusuf,” markuu kii loo diray u
                    yimidna wuxuu ku yidhi, “Ku noqo sayidkaaga oo warso muxuu ahaa xaalkii
                    haweenkii iska saray farahooda Eebbehay waa ogyahay dhagartooda.”</li>
                <li>Wuxuu yidhi xaakimkii, “Xaalkiinnu muxuu ahaa markaad doonteen
                    Yuusuf naftiisa?” Waxayna dhaheen, “Eebbaa xumaan ka nazahan ee kuma
                    ogin xumaan,” waxayna tidhi haweenaydii wasiirka “Hadduu caddaaday xaqii
                    anaa dalbay Yuusuf naftiisa isaguna run buu sheegi.”</li>
                <li>“Arrintaasna waa inuu ogaado inaanan khayaamin isagoo maqan iyo
                    inuusan Eebbe toosinin dhagarta khaa‘imiinta.”</li>
                <li>“Mana bari yeelayo naftayda naftu waa farid badanta xumaanta
                    naxariis Eebbahay mooyee Eebbahayna waa dambi-dhaafe naxariista.”</li>
                <li>Wuxuu yidhi xaakimkii, “Ii keena Yuusuf gooni ha ii ahaadee
                    [talinta],” markuu la hadlayna wuxuu yidhi, “Adigu maanta agtannada
                    waxaad ku tahay sharafle aamin ah.”</li>
                <li>Wuxuuna yidhi Yuusuf, “Iga yeel mas’uulka khasnadaha dhulka waxaan
                    ahay aamin cilmi lehe.”</li>
            </ol>
            <p>Markay muuqatay sharaftii iyo aqoontii Nabi Yuusuf yuu xaakimkii u
                cid-diray in loo keeno, Yuusufse wuu soo celiyay farriintii isagoo
                warsan xaalkii haweenkii dhagrayay, markuu xaakimkii warsadayna waxay
                sheegeen inayna xumaan ku ogayn Yuusuf, markaas waxaa dhabtii sheegtay
                haweenaydii wasiirka oo tidhi, “Hadduu xaqii caddaaday anaa dalbay isna
                waa runle,” saasaana dhacday inuu ogaado wasiirku inayan khayaamo dhicin
                isagoo maqan, Eebbana toosinayn dhagarta khaa‘imiinta, “Mana bari yeelo
                naftayda, naftuna waa xumaan-fala cid Eebbe u naxariisto mooyee,” waana
                hadalkii Yuusuf, waxaana la sheegay inuu noqon karo hadalkii haweenayda,
                xaakimkii wuxuu Yuusuf ka dhigay la-taliyihiisa gaarka, wuxuuna codsaday
                Nabi Yuusuf in laga dhigo mas’uulka khasnadaha xoolaha ee dhulka Masar
                illeen waa aamin cilmi lehe. Taasina waxay ku tusin samirkii Nabi
                Yuusuf, sida Eebbe u bari yeeli addoomadiisa suubban, in Xaqii
                caddaaday, inuusan khaa‘in liibaanayn, nafta khatarsanideeda, in
                xaakimkii dhawaystay Nabi Yuusuf, iyo inuu dalbay in loo dhiibo
                khasnadaha dhulka illeen waa aamin cilmi lehe. Yuusuf (50-55)</p>
            <ol start="56" type="1">
                <li>Saasaan u makaninay Yuusuf dhulka [Masar] kagana tasarrufi oo degi
                    meeshuu doono, waxaan gaadhsiinnaa naxariistannada ciddaan doonno mana
                    dhuminaynno ajirka samo-falayaasha.</li>
                <li>Ajirka Aakhiraana u khayr-roon kuwa rumeeyey [Xaqa] oo ah kuwa
                    dhawrsada.</li>
                <li>Waxaana yimid Yuusuf walaalihiis wayna usoo galeen wuuna aqoonsaday
                    iyagoon garanayn.</li>
                <li>Markuu darbay rarkoodii [u oofiyey miisiddii] wuxuu ku yidhi, “Ii
                    keena walaalkiinna aabbe, miyeydaan arkayn inaan oofiyo kaylka [miiska]
                    ahayna mid dejin fiican.”</li>
                <li>“Haddaydaan ii keeninna agtayda miisid kama helaysaan hana ii soo
                    dhawaanina.”</li>
                <li>Waxay dheheen, “Waannu ka dalbi aabbihiis waana falaynaa
                    [sidaas].”</li>
                <li>Wuxuuna ku yidhi dhallinyaradiisii, “Yeela alaabtooda [badeecadooda]
                    rarka dhexdiisa si ay u aqoonsadaan markay ku noqdaan ehelkoodii inay
                    soo noqdaan.”</li>
            </ol>
            <p>Eebbe wuxuu makaniyey Nabi Yuusuf dhulkii Masar siduu doono oo wanaag
                ahna u maamuli, naxariista Eebbana way gaadhaa cidduu doono, wanaagna
                Eebbe ma dayaco, ajirka Aakhiraase u khayr-roon kuwa Xaqa rumeeyey ee
                dhawrsada, markaas kadib waxaa Nabi Yuusuf ugu yimid socdaal walaalihiis
                oos garan iyaguse ayan garanayn, markuu u dhammeeyey rarkoodii iyo
                alaabtay rabeenna wuxuu ka doonay inay u keenaan walaalkooda aabbe,
                haddayna keeninna ayan kusoo noqonayn, iyagoo arka inuu u oofiyey
                miisidda ixtiraamayna, waxayna sheegeen inay aabbahood ka dalbi doonaan
                arrintaas, wuxuuna faray in badeecadday la yimaadeen loo dhex-galiyo
                rarka si ay u aqoonsadaan inaan waxba laga qaadan una soo noqdaan. Suddi
                wuxuu sheegay in la wariyey in Nabi Yuusuf warsaday waxay rabeen,
                aabbahood dalkay ka yimaadeen, intay yihiin iyo kii u yaraaye ku
                halaagsamay baaddiye kii bahdooda ahaana aabbihiis la hadhay aadna u
                jecel yahay, wuxuuna ugu jeclaa kii yaraa, markaasuu faray in la
                dhaqaaleeyo lana ixtiraamo. Yuusuf (56-62)</p>
            <ol start="63" type="1">
                <li>Kolkay u noqdeen aabbahood waxay dhaheen, “Aabbow waa naloo diiday
                    beegidda [hadda kadib hadduuna walaalkood raacin] ee nala dir
                    walaalkanno aan miisannee annaguna waanu ilaalin isagee.”</li>
                <li>Wuxuuna yidhi, “Miyaan idinku aamini karaa sidaan idiinku aaminay
                    walaalkiis horay? Eebbaa u khayr-roon dhawre waana naxariis
                    badane.”</li>
                <li>Markay fureen alaabtoodii waxay ka heleen badeecaddoodii oo loo soo
                    celiyay, waxayna dheheen, “Aabbow maxaan rabnaa tani waa badeecaddeenii
                    oo lay noo soo celiyay waxaannu u shamadsanaynaa ehelkeenna waxaan
                    ilaalinaynaa walaalkanno waxaana kororsanaynaa miisid riti taasina waa
                    beegid sahlan.”</li>
                <li>Wuxuuna yidhi [Yacquub] “Idinla diri maayo intaad ballan Eebbe iga
                    siisaan inaad ii keenaysaan wiilka in laydin koobo mooyee,” markay
                    siiyeen ballankiina wuxuu yidhi, “Ilaahay waxaynu sheegi waa u wakiil
                    shaahid ah.”</li>
            </ol>
            <p>Way noqdeen waxayna aabbahood u sheegeen in hadda kadib loo diidi
                beegidda iyo inay kasoo masagaystaan dhulka Masar haddayna walaalkood
                wadin, waxayna ka codsadeen inuu la diro si ay isagana u ilaaliyaan riti
                badar ah oo saa‘id ahna u helaan, wuuse shakiyay oo ka cabsaday in sidii
                Yuusuf ku dhacdo, waxayna arkeen badeecaddoodii oo loosoo celiyay,
                waxayna dheheen, “Aabbow maxaa inaga maqan waa tan badeecaddeenii waa
                laynoo soo celiyay, waana soo badaraysannaynaa walaalkanana waanu dhawri
                waxaanu kororsan riti.” Wuxuuse yidhi, “Idinla diri maayo inaad ballan
                adag ii qaaddaan mooyee inaad igusoo celinaysaan,” markay ballan
                qaadeenna wuxuu yidhi, “Eebbaa u wakil ah hadalkeenna.” Ibnu Isxaaq
                wuxuu yidhi, “Wuxuu saas u yeelay waxaa lagama-maarmaan ah inay
                masagaystaan. Taasina waxay ku tusin in la digtoonaado Eebbana lagu
                xidhnaado oo wanaag la sugo. Yuusuf (63-66)</p>
            <ol start="67" type="1">
                <li>Wuxuu yidhi, “Wiilashaydow haka galina [magaalada] irrid kaliya ee
                    ka gala irrido kala tagsan, waxna idiinkama tarayo xagga Eebbe, amarka
                    cid aan Eebbe ahayn ma leh, isagaan talo-saartay isaga uun ha
                    talo-saarteen kuwa wax talo-saaran.”</li>
                <li>Markay ka galeen meeshuu faray aabbahood ma ahayn wax Eebbe xaggiisa
                    wax uga tari ee waxay ahayd dan nafta [Nabi] Yacquub ku sugnayd oo uu
                    gutay, isaguna wuxuu ahaa mid cilmi leh oon barray dadka badankiise ma
                    oga.</li>
                <li>Markay u galeen Yuusuf wuxuu dhaweeyay walaalkiis wuxuuna ku yidhi,
                    “Anigu walaalkaa baan ahay ee haka murugoon waxay faleen.”</li>
                <li>Markuu darbay safarkoodii wuxuu yeelay galaaskii walaalkii rarkiisa,
                    markaas waxaa dhawaaqay mid dhawaaqi, “Safaryahaw tuugaad tihiin!”</li>
                <li>Waxayna dheheen intay soo qaabileen, “Maxaad waydeen?”</li>
                <li>Waxayna dheheen, “Saacii xaakimka, ciddii keentana wuxuu yeelan rar
                    riti anaana kafiil u ah.”</li>
            </ol>
            <p>Nabi Yacquub wuxuu ugu naseexeeyay wiilashiisa inay ka galaan
                magaalada irrido kala duwan, amarkana Eebbaa iska leh ee waa uun dadaal,
                Eebbaana kan la talo-saarto ah, markay meeshii tageen waxay faleen siduu
                aabbahood faray inkastoon amarka Eebbe cidna wax ka tarayn, waxayse
                ahayd arrin Nabi Yacquub doonay wuxuuna ahaa mid Eebbe cilmi baray, dad
                badan baanse ogayn. Markay magaaladii galeen wuxuu soo dhaweeyay
                walaalkii isuna sheegay inuu walaalkii yahay murugoonna. Waxaana la
                sameeyay si lagu soo reebo oo galaaskii boqorka yaa alaabtiisa la
                dhex-galiyay, waxaana loogu dhawaaqay “Safaryahaw tuugaad tihiin,”
                markay warsadeen wax la waayayna waxaa loo sheegay in la waayay
                galaaskii boqorka ciddii keentana ay heli rar riti oo ujuura ah xaalkana
                Eebbaa iska leh isagaana maamula, waxaana waajib ah in la rumeeyo Xaqa
                laguna waano-qaato qisooyinka. Yuusuf (67-72)</p>
            <ol start="73" type="1">
                <li>Waxayna dheheen, “Eebbaan ku dhaaranaye waad ogtihiin inaanaan u
                    imaanin inaan fasaadinno dhulka tuugana aanaan ahayn.”</li>
                <li>Waxayna dheheen [qawmkii Yuusuf] “Waa maxay abaalkiisu haddaad been
                    sheegaysaan?”</li>
                <li>Waxay dheheen, “Abaalkiisu waa ruuxa laga helo rarkiisa saasaana ku
                    abaal-marinnaa daalimiinta.”</li>
                <li>Wuxuuna ka billaabay [fatashihii Yuusuf] alaabtoodii walaalkii
                    alaabtiisa ka hor markaasuu kasoo bixiyey weelkii walaalkiis, saasaana u
                    baray kaydkaas Yuusuf mana ahayn mid ku qaadan kara walaalkiis diinta
                    boqorka in Eebbe doono mooyee, waxaan kor-yeellaa darajada ciddaan
                    doonno, mid kastoo cilmi lehna waxaa ka sarreeya cilmi-badane
                    [Eebbe].</li>
            </ol>
            <p>Waxay ku dhaarteen Yuusuf walaalihiis inayan u iman inay fasaadiyaan
                dhulka tuugona ahayn iyagoo run sheegi, waxaase la warsaday abaalka
                ciddii laga helo, waxayna sheegeen in isaga loo qaadan, markaasaa la
                fatashay alaabtoodii laguna billaabay kuwii kale kadibna lagasoo saaray
                Yuusuf walaalkiis, waana arrin Eebbe baray Yuusuf si uu walaalkiis ula
                soo hadho, mana suurawdeen inuu kula soo hadho diinta boqorka dhulkaas
                Masar, wuxuu Eebbe doonase waa gaar, Eebbana wuxuu kor-yelaa cidduu
                doono darajadiisa, cid kastoo cilmi lehna waxaa kasii sarreeya mid ka
                cilmi badan intuu cilmigu kaga dhammaado Eebbe. Ibnu Cabbaas iyo Xasan
                al-Basri waxaa laga wariyay, mid cilmi badanba mid kalaa ka sarreeya
                intuu cilmigu kaga dhammaado Eebbe. Aayaduhuna waxay tusin siday run u
                sheegeen Yuusuf walaalihiis iyo sida Eebbe Yuusuf u baray siduu
                walaalkiis ulasoo hadhi lahaa iyo inaan cidina cilmi ku faani karin iyo
                in Eebbe cidduu doono darajeeyo, oo ah dadka toosan ee Xaqa ku socda.
                Yuusuf (73-76)</p>
            <ol start="77" type="1">
                <li>Waxayna dheheen [Yuusuf walaalihiis] “Hadduu xaday waxaa xaday mar
                    hore walaalkiis,” markaasuu Yuusuf u-qarsaday naftiisa oosan u-muujin,
                    wuxuuna yidhi “Idinkaa ka shar badan Eebbana waa ogyahay waxaad
                    sheegeysaan.”</li>
                <li>Waxayn dheheen, “Wasiirow wuxuu leeyahay [wiilku] aabbo wayn oo oday
                    ah ee qaado midkanno baddalkiisa waxaan kugu aragnaa samo-falee.”</li>
                <li>Wuxuuna yidhi, “Magan Eebbe inaan qaadanno midkaan ka hellay
                    alaabtannadii agtiisa mooyee, markaas daalimiin baan noqonaynaa.”</li>
                <li>Markay ka quusteen yey kaliyoobeen iyagoo faqi, wuxuuna yidhi kii u
                    waynaa, “Waad ogtihiin in aabbihiin ballan adag idinka qaaday iyo inaad
                    horay ugu xad-gudubteen Yuusuf anugu dhulkan kama tagayo inta aabbahay
                    iga idmi ama Eebbe i xukumi isagaa xukun fiicane.</li>
            </ol>
            <p>Nabi Yuusuf Eebbaa dhawray illeen Nabi buu ahaaye, sida Eebbe
                u-dhawray Nabiyada dhamaantood, saas darteed wax ma bi’inin sey sheegeen
                in hadduu kani wax xaday (waxna ma xadine) walaalkiis yaa horay wax u
                xaday, Nabi Yuusufna hoos-hoos yuu ugu jawaabay inay iyagu ka liitaan,
                markii walaalkiis lasoo reebay yey cawdeen ooy sheegeen aabbihiis inuu
                oday gaboobay yahay oyna codsan in midkood lagu baddalo waase laga
                diiday illeen ujeeddadaa ahayd in la reebee, markay quusteenna way
                faqeen, wuxuuna usoo jeediyey kii u waynaa inay noqdaan iyagoo xusuusan
                waxay horay Yuusuf ugu faleen ballanna ay ka qaadeen inay kanna soo
                celin, wuxuu u-sheegay inuusan tagayn inta aabbihii ka idmi ama Eebbe
                xukun fiican siin oo ah soo-daynta wiilka. Taasina waxay ku tusinin waxa
                qarsoon Eebbe kaliya ogyahay tasarrufkana isagu iska-leeyahay, wixii
                bannaan oo la fali karana la sameeyo markaas xaalka isaga loo bandhigo.
                Yuusuf (77-80)</p>
            <ol start="81" type="1">
                <li>Wuxuuna ku yidhi, “Ku noqda aabbihiin waxaadna dhahdaan aabbow
                    wiilkaagii wuu xaday, mana furaynno waxaan ogaannay mooyee, mana nihin
                    kuwo waxa maqan ilaaliya [og].”</li>
                <li>“Waydiina magaaladaan ahayn iyo safarkaan lasoo noqonnay annaguna
                    run baannu sheegi.”</li>
                <li>Wuxuuna yidhi, “Saas ma aha ee waxay idiin qurxisay naftiinnu arrin
                    [xaalkayguse] waa samir fiican wuxuu u dhawyahay Eebbe inuu ii keeno
                    dhammaan illeen isagaa oge falsan ehe.”</li>
                <li>Wuuna iskaga jeedsaday xaggooda wuxuuna yidhi, “Walbahaarkay
                    Yuusufow,” waxayna la caddaadeen indhihiisu walbahaar wuxuuna noqday mid
                    aad u tiiraanyeysan.</li>
                <li>Waxayna dheheen, “Dhaar Allee ma daynaysid sheegidda Yuusuf intaad
                    ka tabar-gabtid ama ka halaagsantid.”</li>
                <li>Wuxuuna yidhi, “Waxaan uun u sheegan xusnigayga iyo walbaharkayga
                    Eebbe, waxaana ka ogahay xagga Eebbe waxaydaan ogayn.”</li>
            </ol>
            <p>Way noqdeen waxayna uga warrameen aabbahood xaalkii iyo waxay
                indhahooda ku arkeen aynase waxa qarsoon ogayn, run bayna sheegeen sidii
                u-muuqatay, aabbahoodse wuu ka aamin-baxay oo ku tuhmay inay ku faleen
                siday horay Yuusuf ugu faleen wuxuuna Eebbe ka rajeeyey inuu dhammaan u
                keeno, inkastoo indhuhu la cadaadeen walbahaar, mase falin wax reeban
                illeen wuu uun walbahaaray waana arrin daran dhabtii,waxayse ugu sii
                dareen inay dhahaan Yuusuf magaciisa dayn maysid intaad ka jilicdo ama
                ka dhimatid, wuxuuse u sheegay inuu Eebbe uun u cabanogyahayna waxayna
                ogayn, taasina waxay ku tusin in Eebbe lagu kalsoonaado farajna laga
                sugo isagoo wixii la karo la fali. Yuusuf (81-86)</p>
            <ol start="87" type="1">
                <li>[Wuxuu yidhi Yacquub], “Wiilashayow taga oo soo daydaya [warkii]
                    Yuusuf iyo walaalkiis hana ka quusanina naxariista Eebbe [farajkiisa],
                    kama quusto farajka Eebbe qawm gaala ah mooyee.”</li>
                <li>Markay usoo galeen Yuusuf waxay dheheen, “Wasiiryahow, waxaa na
                    taabtay annaga iyo ehelkannagaba dhib waxaana la nimid badeeco liidata
                    ee noo oofi dhammee beegidda nuguna sadaqayso Ilaahay wuxuu abaal
                    mariyaa kuwa sadaqaystee.”</li>
                <li>Wuxuuna ku yidhi, “Ma ogtihiin waxaad ku fasheen Yuusuf iyo
                    walaalkiis idinkoo jaahiliin ah?”</li>
                <li>Waxayna dheheen, “Oo adugu ma Yuusuf baa tahay,” wuxuu yidhi, “Anugu
                    Yuusuf baan ahay kanna waa walaalkay Eebbaa nagu mannaystay [kulmin]
                    illeen ciddii ka dhawrsata Eebbe oo samirta Eebbe ma dayaco ajirka
                    samo-falayaashee.”</li>
                <li>Waxay dheheen, “Dhaar Eebbee waxaa naga kiin doortay Eebbe waana
                    gafsanayn.”</li>
                <li>Wuxuuna yidhi, “Canaani korkiinna ma aha maanta, Eebbe ha idiin
                    dambi-dhaafo isagaa naxariis badan ee.”</li>
            </ol>
            <p>Nabi Yacquub wuxuu faray wiilashiisii inay noqdaan soona warsadaan
                Yuusuf iyo walaalkiis oyna ka quusanin farajka Eebbe, illeen gaalaa ka
                quusatee, markay noqdeen way ku calaacaleen in dhibaato hayso badeeca
                liidatana ay wataan waxay ka codsadeen in loo samo-falo loona
                masaggeeyo, markaas waxaa hadlay Yuusuf oo warsaday waxay ku faleen
                Yuusuf iyo walaalkiis waxayna warsadeen inuu Yuusuf yahay, wuxuuna ugu
                jawaabay inuu Yuusuf yahay kanna walaalkiis yahay, Eebbana u samo-falay
                illeen ciddii Eebbe caabudda oo samirta Eebbe ma dayacee, markaasay ku
                calaacaleen in Eebbe ka doortay oyna gafsanaayeen, Yuusufse wuu iska
                saamaxay ugana dambi-dhaaf dalbay Eebbe una sheegay inaan canaanu maanta
                saarayn, taasina waa caddaaladda Eebbe iyo awooddiisa iyo naxariista
                Eebbe iyo fadligiisa iyo inuusan dayacayn mu‘miniinta caabudda oo samir
                iyo adkaysi la timaadda. Tan kale waxay ku tusin naxariis, isu-turid,
                dhibaato ka-fududayn, isa-saamixid iyo isu-ducayn. Waana taas akhlaaq
                iyo wanaag iyo kala-aarsasho-la‘aan iyo in Eebbe yahay meesha khayrku ka
                yimaado. Yuusuf (87-92)</p>
            <ol start="93" type="1">
                <li>“La taga qamiiskaygan kuna tuura wajiga aabbahay ha noqdo mid wax
                    arkee, iina keena ehelkiinna dhammaan.”</li>
                <li>Markuu safarkii soo baxay wuxuu yidhi aabbahood, “Anugu waxaan heli
                    Yuusuf dabayshiisii [caraftiisii] haddaydaan i dhaliilayn.”</li>
                <li>Waxayna dheheen, “Adugu wali waxaad ku sugan tahay gafkii hore
                    [jacaylkii Yuusuf].”</li>
                <li>Markuu yimid kii bishaaraynayey wuxuu ku tuuray [qamiiskii]
                    wajigiisa wuxuuna noqday mid wax arka, wuxuuna yidhi, “Miyaanan idinku
                    dhihin anugu waxaan ka ogahay xagga Eebbe waxaydaan ogayn?”</li>
                <li>Waxayna dheheen, “Aabbow nooga dhaafid-warso dambigannaga waan
                    gafsanayne.”</li>
                <li>Wuxuuna yidhi, “Waan idiinka dambi-dhaaf warsan doonaa Eebbahay
                    isagaa dambi-dhaafe naxariista ehe.”</li>
            </ol>
            <p>Wuxuu faray Yuusuf inay sii qaadaan qamiiskiisa kuna tuuraan wajiga
                aabbihiis inuu wax arko, dadkiina u keenaan, Yacquubna wuxuu Eebbe
                gaadhsiiyey dabayshii Yuusuf, wuxuuna u sheegay dadkii isagoo ka yaabi
                inay ku sheegaan cantatab iyo isku-darsan, waxayna ku sheegeen inuu wali
                ku sugan yahay jacaylkii Yuusuf ee darnaa, markaas waxaa u-yimid kii
                bishaaraynayey wuxuuna qamiiskii ku tuuray wajiga aabbihiis waxna wuu
                arkay, markaasuu ku yidhi, “Miyaanan idin dhihin waxaan ka ogahay xagga
                Eebbe waxaydaan ogayn?” Waxayna qirteen gafkoodii waxayna warsadeen
                aabbaahood inuu u dambi-dhaaf warsado, wuxuuna u sheegay inuu u
                dambi-dhaaf dalbi doono. Ibnu Mascuud wuxuu yidhi, “Wuxuu dib ugu dhigay
                tan iyo aroortii (oo ducada la aqbalo), saasayna u dhabowday
                yididiilladii Nabi Yacquub, Eebbaana ka fayday dhibkii hayay muddo
                dheer, taasina waxay ku tusin awooda Eebbe. Iyo inuu u-gargaaro
                addoomadiisa suubban, kana faydo kurbada markay dhab u rumeeyaan. Yuusuf
                (93-98)</p>
            <ol start="99" type="1">
                <li>Markay u galeen Yuusuf wuxuu isu dumay labadiisii waalid, wuxuuna
                    yidhi, “Gala Masar Eebbe hadduu doono idinkoo aamin ah.”</li>
                <li>Wuxuuna u kor-yeelay labada waalid kursigii, waxayna ula hoobteen
                    sujuud [salaan] wuxuuna yidhi, “Aabbow waatan fasirkii riyadaydii horay,
                    wuxuu ka yeelay Eebahay xaq [sugan] wuuna ii wanaag-falay markuu igasoo
                    bixiyay xabbiska idinkana keenay baadiyaha kadib intuu Shaydaan
                    fasaadiyay ani iyo walaalahay dhexdannada Eebbahayna waa u-turaha wuxuu
                    doono waana oge falsan.”</li>
                <li>“Eebbow waxaad i siisay xukun waxaadna i bartay fasiraadda riyada,
                    Eebbaha abuuray samooyinka iyo dhulkow adaa wali [gargaare] ii ah adduun
                    iyo Aakhiroba ee i oofso anoo Muslim ah ina haleeshii kuwa
                    suubban.”</li>
            </ol>
            <p>Eebbaa wayn awoodna leh, xaqiijiyayna riyadii Nabi Yuusuf dadkiisiina
                usoo kulmiyay xabbis iyo dhibaato kadib iyo fasaadin Shaydaan isaga iyo
                walaalihiis dhexdooda, illeen Eebbe waa u-turaha u-naxariis badan cidduu
                doono, waana wax walba oge falsan, markaasuu Nabi Yuusuf ujeedsaday
                xagga Eebbe xusayna nimcada Eebbe siiyay wuxuuna ka baryay Eebbaha
                awoodda leh ee cirka iyo dhulka abuuray ee gargaaraha u ah adduun iyo
                Aakhiraba inuu ku dilo Muslimnimo haleeshiiyana kuwii suubbanaa.
                Aayaduhuna waxay tusin in Eebbe faydo dhibka iyo cidhiidhiga, suu
                u-kulmiyo wax kala-tagsan, in nicmo adduun ayan waarayn, in Eebbe yahay
                gargaaraha mu‘miniinta, in la warsado khaatimo fiican iyo ku-dilid
                Diinta Islaamka, iyo inuu wehel uga yeelo suubbanaa. Waxayna ku tusin in
                marka xaal taam-noqdo ku xigi nuqsaan oo adduun lagu waarayn, ruuxa
                caqliga badanna uu xusuusnaado xaalkii Nabi Yuusuf iyo xukunkiisii iyo
                siduu Eebbe uga baryay khaatimo fiican, Eebbe ha nagu khatimo khaatimo
                fiican. Yuusuf (99-101)</p>
            <ol start="102" type="1">
                <li>Kaasi waa wararka wax maqan annagaana kuu waxyoon, mana aadan ahayn
                    agtooda markay kulmayeen amarkoodii iyagoo shirqooli.</li>
                <li>Dadka badankiisna ma rumaynayaan aad kuba dadaashide.</li>
                <li>Wax ujuura ahna kama warsanaysid [Xaqa] waa uun waanada
                    caalamka.</li>
                <li>Badanaa calaamad samooyinka iyo dhulka oo ay marayaan iyagoo ka
                    jeedsan.</li>
                <li>Mana rumaynayaan badankoodu Eebbe iyagoo la wadaajin mooyee.</li>
                <li>Ma waxay ka aamin noqdeen inay u timaaddo masiibo cadaabka Eebbe ama
                    ugu timaaddo saacaddu kado iyagoo ogayn.</li>
                <li>Dheh “Tan waa waddadayda [Xaqa ah] waxaana ugu yeedhi [dadka] xagga
                    Eebbe anoo ku sugan xujo cad aniga iyo inta i raacda, waxaana nazahay
                    Eebbe, kamidna ma ihi mushrikiinta.”</li>
            </ol>
            <p>Waxaa lasoo sheegay oo qisada Yuusuf ah waa wax maqnaa oo Eebbe
                u-waxyooday Nabiga, mana la joogin markay u kulmayeen dhagarta, dadka
                badankiina si kastoo loogu dadaalo ma rumeeyo Xaqa, Nabiguna wax ujra ah
                ma warsanayn gaadhsiinta Xaqa, ee Qur’aanku waa waanada caalamka,
                waxaana badan intay marayaan calaamado cirka iyo dhulka ayna ku waano
                qaadanayn ee ay iska mari kana jeedsadaan, wax badan oo kamid ahna waxay
                isku daraan rumayn Eebbe iyo la-wadaajis cibaadadiisa. Wax habboonna ma
                aha in Eebbe wax kale wuxuu dooni ha ahaadee, wax lala wadaajiyo, sida
                baryada, wax-tarka, kaalmaha iyo wixi lamid ah. Illeen aamin lagama aha
                inay masiibo timaaddo ama saacaddu kado ugu timaado dadka, tan kale
                Diintu waa caddahay waana jidka Xaqa, een qallooc lahayn, Nabiga iyo
                inta raacdayna way ku hanuunayaan dadka iyagoo ku cilmi leh oo toosan,
                kana fog jidka gaalada, waana in Xaqa la rumeeyo, looguna yeedho dadka
                si cad oo wanaag iyo asluub ku dheehan tahay oo loo cilmi leeyahay Xaqa.
                Yuusuf (102-108)</p>
            <ol start="109" type="1">
                <li>Ma ahayn kuwii aan diray hortaa waxaan rag loo waxyoodo ahayn oo
                    ehelka magaalooyinka miyayna soconin dhulka oo ay fiiriyaan siday
                    noqotay cidhibta kuwii ka horreeyay, daarta Aakhiro yaana u khayr-roon
                    kuwii dhawrsadayee miyaydaan kasayn?</li>
                <li>Markay quusteen Rasuulladii una maleeyeen in la beeniyay waxaa u
                    yimaadda gargaarkannaga waxaana korinaynaa ciddaan doonno lagamana
                    celiyo ciqaabtannada qawmka danbiilayaasha ah.</li>
                <li>Waxaa ugu sugan qisadooda waano kuwa caqliga leh, mana aha sheeko la
                    been-abuurtay waase u-rumayn wixii ka horreeyay [oo kutubtii xaqa
                    ahayda] iyo caddaynta wax kasta iyo hanuunka iyo naxariista ciddi rumayn
                    Xaqa.</li>
            </ol>
            <p>Eebbe wuxuu diray Nabi Muxamed hortiisa (naxariis iyo nabadgalyo
                Eebbe korkiisa ha yeelee) Rasuullo loo waxyooday, ee dadku waa inay
                dhulka maraan ee waano qaataan siday noqotay cidhibtii kuwii hore
                Aakhiraana u khayr-roon kuwa dhawrsada. Tan kale markay Rasuulladii ka
                quusteen rumaynta qawmkoodii oo la beeniyay yaa waxaa u imaanayay
                gargaarkii Eebbe markaasuu korinaayey cidda uu doono, wax ciqaabta Eebbe
                kuwa danbiilayaasha ah ka celinna ma jiro, qisooyinkaa lasoo sheegayna
                waanaa ugu sugan ciddii caqli leh, mana aha war la iska been-abuuray,
                waase urumayn Xaqii ka horreeyay, iyo caddaynta wax kasta iyo hanuunka
                iyo naxariista ciddii rumayn Xaqa. Saasayna ku dhammaatay suuraddii
                iyadoo kulmisay wax badanoo qisadii Nabi Yusuuf iyo xikmooyin kalaba,
                waxaase waajib ah in lagu waano-qaato siday suuradduba ku dhammaatay,
                lana rumeeyo Xaqa, Eebbana loo kali-yeelo cibaadada, lana sugo gargaarka
                Eebbe, lana ogaado xaqnimada Qur’aanka, wanaagga iyo Xaqana loogu yeedho
                dadka, guud ahaan Eebbe si dhab ah loo rumeeyo Yuusuf (109-111)</p>
            <h2 id="suurat-ar-racd">Suurat ar-Racd</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Xarfaha hore oo kale waan soo sheegnay fasirkooda.] Kuwaasna waa
                    aayaadkii Kitaabka [Qur’aanka], waxaa lagaaga soo dejiyay xagga Eebbahaa
                    waana Xaq, dadka badankiise ma rumaynin.</li>
                <li>Eebbe waa kan kor-yeela samooyinka tiir-la‘aan aad aragtaan markaas
                    ku istiwooday Carshiga, sakhirayna qorraxda iyo dayaxa dhammaanna waxay
                    ku socdaan muddo magacaaban, Eebbaa maamula amarka caddeeyana aayaadka
                    inaad la-kulanka Eebbihiin yaqiinsataan.</li>
                <li>Eebbe waa kan fidiyay dhulka yeelayna dhexdiisa buuro, iyo wabiyo
                    midho kastana ka yeelay dhexdiisa laba nooc wuxuuna ku dadaa habeenkii
                    maalinta, arrintaasna calaamooyin yaa ugu sugan ciddii fikiri.</li>
            </ol>
            <p>Suuradaha lagu billaabay xarfahaas oo kale waxay ku tusin sida Eebbe
                Qur’aanka ugu gargaaray iyo Xaqa iyo waynida Qur’aanka, aayadahanna
                waxay ku tusin in Qur’aanku Xaq Eebbe soo dejiyay yahay, inkastoo dadka
                badankii rumaynin, Ilaaha Qur’aanka soo dejiyayna waa kan kor-yeelay
                samooyinka tiir la‘aantiis. Kuna istiwooday Carshiga si u cunanta
                hallayn-la‘aan iyo u-ekaynsiin-la‘aan sahlayna qorraxda iyo dayaxa,
                muddo ay ku socdaanna u-yeelay, amarkana isagaa maamula, caddeeyana
                aayaadka inaad la-kulanka Ilaahiinna rumaysaan, waana kan dhulka
                fidiyay, buuro, wabiyo, iyo nooc kastoo midha ahna yeelay, habeenka iyo
                maalintana isku baddala si ay calaamo ugu noqoto ciddii fikiri. Taasina
                waxay ku tusin in Eebbe maamulo adduunka sare iyo hoosaba, awooddiisuna
                wax la qiyaasi karo ahayn, mudanna cibaado dhab ah iyo aqoonsi. Ar-Racd
                (1-3)</p>
            <ol start="4" type="1">
                <li>Dhulka waxaa ah goosinno daris ah [isku dhaw] iyo bustaan cinaba iyo
                    beer iyo timir oo mataano ah iyo kuwo aan mataano ahayn, laguna
                    waraabiyo biyo kaliya waxaana ku kala fadilaynaa [wanaajinaynaa] qaar
                    qaarka kale cunnada [dhadhanka] arrintaasna calaamaa ugu sugan ciddii
                    wax kasi.</li>
                <li>Haddaad yaabtana waxaa yaaba hadalkoodii ahaa, “Ma markaan noqonno
                    carro yaa markaas abuur cusub [nala abuuri]?” Kuwaasi waa kuwa ka
                    galoobay Eebbahood waana kuwa luquntooda la yeelay katiinado waana kuwo
                    Naarta ehelkeeda ah kuna dhex waari.</li>
                <li>Waxayna kaa dedejisan xumaan wanaag ka hor iyadooy tagtay hortood
                    tusaalayaal [ciqaabeed] Eebbahaana waa u danbi-dhaafaha dadka iyagoo
                    dulmi ku sugan Eebbahaana waa ciqaab darane.</li>
            </ol>
            <p>Aayaduhuna waxay ka warrami qudrada Eebbe iyo awooddiisa iyo midhaha
                isu dhaw ee biyo kaliya ka waraaba haddana kala duwan yahay
                dhadhankoodu, midabkoodu, adaygga, jileeca, waynida, yaraanta, waxaasoo
                dhanna waxay ku tusin awoodda iyo maamulka Eebbe ay ku waano-qaadan
                ciddii wax kasi, yaan Ilaahay ahayn oo saas yeeli kara, aaway kuwii
                caqli xumaa ee lahaa dabeecad baa wax fasha, waa la-yaab waxaase la-yaab
                isna ah inay gaaladu cuslaystaan in markay dhintaan oy carro noqdaan
                lasoo celin mar kale, kuwaasu waa kuwa Eebbe ka gaaloobay ee luqunta
                laga xidhi waana kuwo ku waari, ee dadajista ciqaab iyo dhibaato wanaag
                kahor, hortoodana waxaa ahaa wax lagu waano qaato oo ciqaab ah, Eebbase
                wuu isaga danbi-dhaafaa iyagoo dulmi fali, ciqaabtiisuna way daran
                tahay. Rasuulkana (naxariis iyo nabadgalyo Eebbe korkiisa ha yeelee)
                wuxuu yidhi, “Saamaxa Eebbe la‘aantii iyo dhaafiddiisu cidna nolol kuma
                xasisheen, ciqaabtiisuna haddayna jirin cid kasta way talo-saaran
                lahayd.” Waxaa wariyay Ibnu Abii Xaatim, saas darteed waa in la
                waano-qaato wanaaggana lagu dadaalo, xaaraantana laga fagaado. Ar-Racd
                (4-6)</p>
            <ol start="7" type="1">
                <li>Waxay dheheen kuwii gaaloobay, “Maxaa loogu soo dejin waayey
                    korkiisa aayad xagga Eebbihiis ka timid?” Adugu waxaad uun tahay dige
                    cid kastana waxay leedahay hanuuniye.</li>
                <li>Eebbaa og waxay ku siddo uurka dhaddig kasta, iyo waxay ilmo
                    galleennadu nusqaamin, iyo waxay kordhin [dhicis iyo shin] wax kastana
                    Eebbe agtiisa qaddar [waqti] yuu leeyahay.</li>
                <li>Wuxuuna ogyahay wax maqan iyo waxa jooga waana weyne ka sarreeya
                    [wax kasta].</li>
                <li>Waana isku-mid kiinna qarsada hadalka iyo kiinna la qayliya, iyo kii
                    is-qariya habeenkii iyo kii muujiya maalintii.</li>
                <li>Wuxuuna leeyahay [ruux kasta] kuwo ku is-beddela [malaa‘ig] oo
                    hortiisa iyo gadaashiisa ah kuna dhawra amarka Eebbe, Ilaahayna ma
                    dooriyo wax dad ku sugan yahay intay ka dooriyaan waxa naftooda ku
                    sugan, markuu Eebbe la doono dad dhibna wax ka celin ma jiro, mana laha
                    Eebbe ka-sokow gargaare.</li>
            </ol>
            <p>Wax badan yey gaaladii warsadeen aayado kibir iyo isla-wayni darteed,
                Nabiguse waa uun u-dige, cid kastana waxay leedahay hanuuniye. Tan kale
                Eebbaa wax walba og, waxa uurka ku jira, waxa dhicis noqon waxa shin ku
                dhalan, wax walbana waqti bay ku leeyihiin Eebbe agtiisa, wuuna ogyahay
                waxa maqan iyo waxa jooga, waana waynaha sarreeya, waana isugu mid Eebbe
                ciddii wax qarsata iyo tii muujisa iyo tii habeen la gabbata iyo tii
                maalin muujisata, ruux walbana malaa’ig baa hortiisa iyo gadaashiisa ku
                dhawrta idinka Eebbe, sunnada Eebbana waa inaan cidna laga doorrinin
                siday ku sugan tahay haddayna doorinin waxa naftoodu ku sugan cidduu
                Eebbe xumaan la doonana wax ka celin ama gargaari ma jiro. Waxaana
                sugnaaday in malaa’igtu isu keen beddesho habeen iyo maalin, saasayna u
                habboon tahay in xumaanta laga dhawrsado wanaaggana lagu dadaalo,
                Eebbana la cuskado. Ar-Racd (7-11)</p>
            <ol start="12" type="1">
                <li>Eebbe waa kan idin tusiya hillaaca cabsi-gelin iyo rajo-gelin
                    darteed, wuxuuna abuuraa daruurta culus.</li>
                <li>Wuxuuna la tasbiixsadaa onkadku mahadda Eebbe ku dheehan iyo
                    malaa’igtuna [waxay la tasbiixsan] cabsida Eebbe, wuxuuna diraa dana iyo
                    wuxuuna ku ridaa cidduu doono, iyaguna waxay ku murmi Eebbe isagoo
                    ciqaabtiisu daran tahay.</li>
                <li>Eebbe waxaa u sugnaaday baryo [iyo cibaado] Xaqa, waxa kasoo
                    hadhayna waxba uma ajiibaan [kuwa baryi] sida mid ku fidiyey gacmihiisa
                    xagga biyaha inay afkiisa gaadhaan, mana gaadhayaan, baryada gaaladuna
                    waxaan baadi ahayn ma aha.</li>
                <li>Waxaa Ilaahay u sujuuda [u khuduuca] waxa ku sugan samooyinka iyo
                    dhulka oggolaansho iyo qasab iyo hooskooda aroor iyo galbihiiba.</li>
            </ol>
            <p>Eebbe waa kan awoodda badan ee dadka tusiya hillaac cabsi-gelin iyo
                damac-galin, abuurana daruur culus, lana tasbiixsado onkadku iyo
                malaa‘igtu dartiis, dirana danabyada cidduu doonana ku rida, gaaladuna
                waxay ku murmi Eebbe isagoo ciqaabtiisu daran tahay, Eebbana wuxuu mudan
                yahay cibaado xaq ah isagaana baryo mudan, waxay baryi Eebbe ka-sokowna
                waxay lamid yihiin ruux gacmaha biyaha ku taagay inay soo gaadhaan
                afkiisa mana suurowdo, gaalada baryadeeduna waa baadi wax-kama-jiraana,
                waxa cirka iyo dhulka ku suganna Eebbay u-khuduucaan oggolaansho iyo
                qasabba oo cid abuurid, doorsoon, cudur, geeri iyo maamulka Eebbe diidi
                karta ma jirto. Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Haddaad maqashaan onkodka Eebbe xusa, kuma dhoco
                cid Eebbe xusiye.” Waxaa wariyey Dabaraani. Dhabtuna waa in Eebbe Xaq
                yahay, Nabiguna Xaq yahay, Diintuna Xaq tahay, Qiyaamo iyo xisaab iyo
                Janno iyo Naarna wax sugan yihiin lana rabo darbasho iyo samo-fal.
                Ar-Racd (12-15)</p>
            <ol start="16" type="1">
                <li>Waxaad dhahdaa, “Yaa ah Eebbaha samooyinka iyo dhulka?” Waxaadna
                    dhahdaa, “Waa Eebbe,” waxaadna dhahdaa, “Ma yeelanaysaan Eebbe ka-sokow
                    awliyo [gargaarayaal] oon u hananayn naftooda nafci iyo dhib midna?”
                    Dheh, “Ma egyihiin indhoole iyo wax-arke? Mase egyihiin mugdi iyo iyo
                    nuur?” Mise waxay u yeeleen Eebbe shuruko wax u abuuray sida abuurka
                    Eebbe oo waxaa isaga ekaaday abuurkii? Waxaad dhahdaa, “Eebbaa wax kasta
                    abuuray waana kali awood badan.”</li>
                <li>Wuxuu kasoo dejiyey samada biyo waxaana la durduray waadiyo
                    awooddood wuxuuna xambaartaa daadku daadxoor sarraysa, waxay dabka ku
                    huriyaanna doonid isku qurxin, ama alaabo waxaa ah abuur lamid ah,
                    saasuuna Eebbe ugu yeelan tusaale xaqa iyo baadilka, xumbaduse way tagi
                    iyadoo ingagan waxa dadka anficise wuxuu ku nagaan dhulka, saasuuna
                    Eebbe u yeelaa tusaalayaasha.</li>
            </ol>
            <p>Eebbe mooyee ilaah kale (xaq lagu caabudo) ma jiro, cirka, dhulka iyo
                khalqiga dhammaanna Eebbaa ahaysiiyey, mana mudna cid kale in wax lala
                wadaajiyo, illeen waxba ma hantaane, mana sinna mu‘min iyo gaal, sidayna
                u sinnayn indhoole iyo wax-arke, iyo mugdi iyo iftiin, wax abuura
                abuurka Eebbe oo kalena ma jiro, Eebbaase wax kasta abuuray, waana kali
                awood badan, isagaana roobka keena toggagana durduriya iyagoo xambaarsan
                xumbo sarreysa, sida xumbada birta, saasuuna Eebbe ugu yeelaa tusaale
                Xaqa iyo baadilka, xumbaduse way tagtaa iyadoo ingagan waxa dadka
                anficise dhulkuu ku hadhaa, saasuuna Eebbe wax u tusaaleeyaa,
                arrintaasuna waxay ku tusin in Eebbe Ilaaha Xaqa yahay, inayna sinnayn
                mu‘min iyo gaal, mugdi iyo nuur, in roobka Eebbe keeno, in xumaantu
                baabi‘i Xaquna sugnaan, waana tusaale caddeyn sida kala-bixi maalinta
                Qiyaame iyo Aakharo. Alla ha sahlo. Ar-Racd (16-17)</p>
            <ol start="18" type="1">
                <li>Kuwa Eebbahood ajiibay [maqlay] waxaa u sugnaaday wanaag [Janno]
                    kuwaan ajiibin [maqlinna] hadduu u-sugnaado waxa dhulka ku sugan
                    dhammaan oo wax lamid ah la jiro way isku furan lahaayeen kuwaasna waxaa
                    u sugnaaday xisaab xun [daran] hooygooduna waa Jahannamo iyadaana u xun
                    gogol.</li>
                <li>Cid og in waxa lagaaga soo dejiyey xagga Eebbahaa uu Xaq yahay ma
                    lamid baa mid indho-la‘, waxaa uun waantooma kuwa caqliga leh.</li>
                <li>Ee ah kuwa oofiya ballanka Eebbe oon burininna ballanka adag.</li>
                <li>Ee ah kuwa xidhiidhiya waxa Eebbe faray in la xidhiidhiyo kana
                    cabsada Eebbahood kana cabsada xisaab xun.</li>
                <li>Ee ah kuwa u samray doonid wajiga Eebbahood dartiis, oogayna
                    salaadda, kana bixiyey waxaan ku arzaaqnay qayb qarsoodi iyo muuqaalba,
                    raacsiiyana wanaagga xumaanta, kuwaas cidhib fiican yaa u
                    sugnaatay.</li>
                <li>Waxaana gali Jannada Cadni iyaga iyo cidda suubban oo
                    aabbayaalkooda, haweenkooda iyo carruurtooda, malaa‘igtuna waxay ugasoo
                    gali irrid kasta.</li>
                <li>Iyagoo ku dhihi, “Nabadgalyo korkiinna ha ahaato samirkiinna dartiis
                    waxaa wanaag badan cidhibta daarta [Janno].”</li>
            </ol>
            <p>Wanaag fale wanaag iyo Jannaa u sugnaaday illeen Eebbuu maqlaye,
                kuwaan Eebbe maqlinna waxa dhulka ku sugan hadday leeyihiin dhammaan iyo
                wax lamid ah way isku furan lahaayeen Qiyaamada waxaana u sugnaaday
                xisaab xun iyo hoy cadaab, mana sinna cid og xaqnimada Qur’aanka iyo cid
                ka indho-la‘ waanaduna waxay anfacdaa kuwa caqliga leh ee oofiya cahdiga
                iyo ballanka Eebbe, ee xidhiidhiya waxa Eebbe faray in la xidhiidhiyo oo
                qaraabo iyo dadka dhibaataysan iyo Xaqa Eebbe, xisaab xunna ka yaaba, ee
                samra oo u-adkaysta cibaadada dar Eebbe, oogana salaadda waxna bixiya
                qarsoodi iyo muuqba, waana kuwa cidhib fiican iyo Jannada Cadni u
                sugnaatay iyaga iyo ehelkooda wanaagsan, malaa‘igtuna meel walba way
                ugasoo geli iyadoo salaami uguna bogaadin cidhibta fiican, Rasuulkuna
                (naxariis iyo nabadgalyo Eebbe korkiisa ha yeelee) wuxuu yidhi, “Kooxda
                Jannada u hor-gali waa fuqarada kuwii dar Eebbe u-hijrooday, ilaaliya
                xuduudda Islaamka oo xumaanta lagaga dhawrsado isagoo dantiisii laabta
                ku haysta wax u gudina jirin.” Waxaa wariyey Imaam Axmed. Ar-Racd
                (18-24)</p>
            <ol start="25" type="1">
                <li>Kuwa buriya ballanka Eebbe adkayntiisa kadib gooyana wuxuu faray
                    Eebbe in la xidhiidhiyo oo fasaadiyana dhulka kuwaas waxaa u sugnaaday
                    lacnad iyo guri xun.</li>
                <li>Eebbaana u fidiya rizqiga cidduu doono kuna cidhiidhya [cidduu
                    doono], waxayna ku farxeen gaaladii nolosha adduunyo, mana aha nolosha
                    adduunyo Aakharo agteeda waxaan maalmo iagu raaxaysto ahayn.</li>
                <li>Waxay dhihi kuwii gaaloobay, “Maxaa loogu soo dejin waayey korkiinna
                    aayado Eebbihiisa xaggiisa?” Waxaad dhahdaa, “Eebbe wuu dhumiyaa cidduu
                    doono [oo Xaqa diidda] wuxuuna u hanuuniyaa xaggiisa ciddii u
                    noqota.”</li>
                <li>Ee ah kuwa rumeeyey Xaqa kuna xasishay quluubtoodu xuska Eebbe,
                    xuska Eebbayna ku xasishaa quluubtu.</li>
                <li>Ee ah kuwa rumeeyey Xaqa falayna camal suubban waxaana u sugnaaday
                    khayr iyo nicmo iyo noqosho wanaagsan.</li>
            </ol>
            <p>Aayadda hore kuwa ku xusan waa kuwa kasoo horjeeda mu’miniinta ee
                buriya ballanka gooyana wuxuu faray in la xidhiidhiyo Eebbe, dhulkana
                fasaadiya oo xumaan iyo gaalnimo iyo dulmi ku maamula, kuwaas lacnad iyo
                guri xun baana u sugnaaday, awooddana Eebbaa iska leh oo cidduu doonana
                imtixaan ugu waasiciya, kuu doona wax kaafiya siiya ama ku cidhiidhiya,
                mana aha jaceyl iyo nacayb midna, gaalana waxay ku farxaan adduunyada,
                nolosha adduunyana markii loo eego Aakharo iyo waxa Eebbe u darbay
                mu’miniinta waa maalmo raaxo leh ee tegi, waxaana xadiith ku sugnaaday,
                “Adduunyadu markii loo eego Aakharo waa far bad la geliyey, bal ha eego
                wuxuu kasoo celiyey.” Waxaa wariyey Muslim. Gaalana mucjiso-doonid iyo
                madax-adayg waa caadadood, ciddiise Xaqa diidda Eebbaa sii dhumiya, tii
                hanuunka doontana wuu hanuuniyaa, ee qalbigeedu ku xasisho xuska Eebbe,
                xusidda Eebbaana quluubtu ku xasishaa, kuwaa Xaqa rumeeyey ee camal
                fiican fala waxay heli Janno iyo noqosho fiican, Rasuulkuna (naxariis
                iyo nabaddgalyo Eebbe korkiisa ha yeelee) wuxuu yidhi, “Jannada waxaa ah
                geed uu socda kan saaran hooskeed boqol sano oosan goynayn.” Waxaa
                wariyey Bukhaari. Wakaas Xaqa Eebbe iyo awooddiisa, iyo xaalka adduun
                iyo kan Aakhiro iyo wax qalbigu ku xasilo iyo Janno iyo wanaag iyo
                hanuun iyo baadi ciddii caqli lehna way kala dooran. Ar-Racd (25-29)</p>
            <ol start="30" type="1">
                <li>Saasaan kuugu dirray ummad ay tageen ummado hortood inaad ku akhrido
                    kaan kuu waxyoonnay iyaguna waxay ka gaaloobi Eebbaha Raxmaan ah, waxaad
                    dhahdaa, “Eebbe mooyee ilaah kale [xaq lagu caabudo] ma jiro, isagaana
                    tala-saartay xaggiisaana u noqon.”</li>
                <li>Haddii Qur’aan dartiis buuro lala kaxayn, ama lala goyn dhulka ama
                    lagula hadli dadkii dhintay [wuxuu noqon lahaa Qur’aankan] amarkase
                    Eebbaa dhammaantiis iska leh, miyeyanse ogayn kuwa rumeeyey Xaqu hadduu
                    Eebbe doono inuu hanuunin lahaa dadka dhammaan kamana tagaan kuwii
                    gaaloobay [xumaan] intay kaga dhacdo musiibo waxay faleen darteed ama
                    degto meel ku dhaw guryahooda intuu ka yimaado yaboohii Eebbe Ilaah ma
                    baajiyo ballanka.</li>
                <li>Waxaa lagu jeesjeesay Rasuullo kaa horreeyey markaasaan sugay kuwii
                    gaaloobay, kadibna waan qabtay ee siday noqotay ciqaabtaydii [way
                    darrayd].</li>
            </ol>
            <p>Eebbe wuxuu sheegay Nabiga inuu u diray ummad ay ka horreeyeen ummado
                Rasuullo loo diray, si aad ugu akhrido waxa laguu waxyooday, waxayna ka
                gaaloobi Eebbaha Raxmaan, waxaad dhahdaa, “Waa Eebbahay, Ilaahay mooyee
                eebbe kalana ma jiro, isagaanan talo-saartay xaggiisaana u noqon, u
                tawbad keeni, Eebbana isagoo amaani Qur’aanka wuxuu sheegay in haddii
                Kutubihii hore laga heli Kitaab buuraha meeshooda ka kaxeeya ama dhulka
                lala gooyo, ama dadkii dhintay lagula hadlo waxaa ka mudnaan lahaa
                Qur’aankan, amarka Eebbaa dhammaantiis iska leh, miyeynase ogayn kuwii
                rumeeyey in hadduu Eebbe doono hanuunin lahaa dadka dhammaan, gaalana
                kama tagaan xumaanta inta kaga dhacdo musiibo, ama ay ku dhacdo meesha u
                dhaw guryahooda intuu ka yimaado yaboohii Eebbe oo ah guusha Islaamka,
                ama Qiyaamada, Eebbana ma baajiyo ballanka. Waxaa lagu jeesjeesay
                Rasuullo kaa horreeyey waxaana u sugay gaaladii markaasaan qabtay ee
                siday tahay ciqaabtaydii? Aayaduhuna waxay caddayn Rasuulnimada Nabiga,
                kalinimada Eebbe, tala-saarashadiisa, in isaga loo noqon, fadliga iyo
                sharafta Qur’aanka, madax-adaygga gaalada, in la ciqaabi Eebbana oofin
                ballanka. Ar-Racd (30-32)</p>
            <ol start="33" type="1">
                <li>Cid ku ilaalin naf kastaa waxay kasbatay [Eebbe] ma lamid baa midaan
                    saas ahayn, waxayna u yeeleen Eebbe shurako, dheh “Magacaaba, mise
                    waxaad Eebbe uga warramaysaan waxaan joogin dhulka mise hadal muuqaal
                    ah.” Saas ma aha ee waxaa loo qurxiyey kuwii gaaloobay dhagartooda
                    waxaana laga leexiyey jidka, cid Eebbe dhumiyeyna ma laha wax
                    hanuunin.</li>
                <li>Waxayna mudan cadaab nolosha adduun, cadaabka Aakhiraana daran mana
                    u sugna wax Eebbe ka ilaalin.</li>
                <li>Tusaalaha [tilmaanta] Jannada loo darbay kuwa dhawrsada waa inay
                    dhex socdaan wabiyaalkii, cunnadeeduna waa joogto iyo hooskeedu, taasina
                    waa cidhibta kuwa dhawrsada cidhibta gaaladuna waa Naar.</li>
            </ol>
            <p>Eebbaa wax walba ilaaliya oo daalacan, wax lamid ahna ma jiro, iyo
                wax ku dhaw midna, shurakada ay u yeeleenna waa been ay magacaabeen oon
                joogin dhulka iyo war muuqaalkiis, mase Eebbay uga warrami khalqigiisa
                kuwaas wuxuu Shaydaan u qurxiyey dhagartooda, Jidka Xaqa ahna waa laga
                awday, wax toosinna ma helaan, waxayna mudan cadaab adduun iyo mid ka
                daran oo Aakhiro, wax Eebbe ka dhawrina ma jiro, Jannada loo darbay
                mu‘miniinta dhawrsatana waa in wabiyaal dhex socdaan cunnadeeda iyo
                hooskeeduna joogto yahay, waana cidhibta kuwa dhawrsada, sida Naartu u
                tahay cidhibta gaalada. Rasuulkuna (naxariis iyo nabadgalyo Eebbe
                korkiisa ha yeelee) wax badan yuu fasiray aayadaha Jannada ka warrami oo
                tilmaamay inay nicmo ku dhan tahay, xumaanna ka fog tahay, lagana
                dhimanayn, dhib iyo rafaadna lahayn, ciddii caqli lehna waa inay u
                darbato, una guuro, una galab carraabo, una kallaho cid guurtayna way
                gaadhaa maqsadkeeda, haddiise lagu khaldamo dhalanteed iyo bildhaanta
                adduun waa uun khasaare iyo halaag. Eebbe hana toosiyo. Ar-Racd
                (33-35)</p>
            <ol start="36" type="1">
                <li>Kuwaan siinnay Kitaabka waxay ku farxaan waxa lagugu soo dejiyey,
                    xisbiyada waxaa kamid ah kuwo diidi qaarkiis, waxaad dhahdaa, “Waxaa uun
                    lay faray inaan caabudo Eebbe una shariik yeelin, xaggiisaan u yeedhi
                    xaggiisaana u noqon.”</li>
                <li>Saasaana kuugu soo dejinnay xukun Carabi ah, haddaad raacdo
                    hawadoodana intuu cilmi kusoo gaadhay kadib, kama helaysid xagga Eebbe
                    gargaare iyo dhawre.</li>
                <li>Waxaan dirray hortaa Rasuullo waxaana u yeellay haween iyo carruur,
                    Rasuulna mucjiso lama imaan karo idimka Eebbe la’aantiis, muddo kastana
                    way qoran tahay.</li>
                <li>Eebbana wuu tiraa wuxuu doono wuuna sugaa, agtiisana waxaa ah Lawxul
                    Maxfuudka.</li>
            </ol>
            <p>Kuwii ehlu-Kitaabka ahaa qaarkooda rumeeyey Nabiga iyo Xaquu la yimid
                way ku farxayeen, inkastoo koox kamid ah ay diidi Xaqa qaarkiis,
                Nabigana waxaa la faray inuu Eebbihiis uun caabudo xaggiisana ugu yeedho
                dadka illeen xaggiisaa loo noqone, saasaana loogu soo dejiyey Qur’aan
                Carabi ah, ciddii raacda hawo dad oo xun iyagoo u cilmi leh kama helayo
                xagga Eebbe gargaare iyo ilaaliye midna. Inuu Eebbe diro Rasuulna waa
                jid Eebbe oo horreeyey waxayna yeesheen xaas iyo carruur, illeen waa
                bani-Aadame, Rasuul mucjiso la imaan karana ma jiro idinka Eebbe
                la‘aantiis, wax kastana waqti go‘an yuu leeyahay, wuxuu rabana Eebbe wuu
                tiraa, wuxuu doonana wuu sugaa, agtiisana waxaa ah Lawxul Maxfuudka.
                Taasina waxay ku tusin in ciddii cilmi iyo caqli leh ay rumayn Nabiga
                iyo Qur’aanka, iyo in Eebbe kaliya la caabudo, looguna yeedho dadka,
                ciddii Xaqa ka leexata ayan gargaare heleyn, in Rasuulladu dad yihiin oy
                wax cuni waxna guursan waxna dhalaan, in mucjisadu xagga Eebbe ka
                timaaddo, in wax walba muddo leeyahay, in Eebbe wuxuu doono tiro kuu
                doonana sugo. Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Ruuxa waxaa rizqiga looga hoojiyaa dambi dartiis,
                ducaduna qaddarkay wax ka tartaa, cimrigana waxaa siyaadiya samo-fal.”
                Waxaa wariyey Axmed, Nasaa’i iyo kuwo kale. Ar-Racd (36-39)</p>
            <ol start="40" type="1">
                <li>Haddaan ku tusinno qaar waxaan u yaboohi [oo dulli ah waa saas]
                    haddaanse ku oofsanno waxaa uun korkaaga ah gaadhsiin anagana waxaa na
                    saaran inaan xisaabinno.</li>
                <li>Miyeyna arkayn inaannu uga imaan dhulka darfaha anagoo nusqaamin
                    furid [ama abaar]? Eebbana wuu xukumi, wax burinna ma jiro xukunkiisa,
                    waana midkay degdeg tahay xisaabtiisu.</li>
                <li>Waxaa wax dhagray kuwii ka horreeyey Eebbaase abaal-maris [dhagar]
                    iska leh dhammaan, wuxuuna ogyahay waxay kasban naf kasto, waxayna ogaan
                    gaaladu cidday u ahaato cidhib fiican.</li>
                <li>Waxayna dhihi kuwii gaaloobay, “Ma tihid Rasuul,” waxaad dhahdaa
                    waxaa marag ugu filan dhexdeenna Eebbe iyo cidda agteed ogaanshaha
                    Kitaabku yahay.</li>
            </ol>
            <p>Nabiga (naxariis iyo nabadgalyo Eebbe korkiisa ha yeelee) dhib ma
                saarra hadduu Eebbe ciqaabo gaalada intuu Nabigu noolyahayna waa wanaag,
                hadduu ka hor oofsadana waxaa uun Nabiga saaran gaadhsiin, Eebbana
                xisaabtooda, wuuna u gargaaray Eebbe Rasuulkiisa, gaaladiina jabiyey
                isagoo nool, waxaana u muuqatay in dhulka darfaha lagasoo nusqaaminayey
                oo Islaamku ka adkaanayey gaalnimada, xukunkana Eebbaa iska leh, wax
                xukunkiisa ka daba hadli karana ma jiro, xisaabtiisuna way degdegtaa,
                dhagarna waa shaqada gaalada ama ha horreeyeen ama ha dambeeyeene,
                Eebbaase dhammaan abaal-marin iska leh oo ka jaasiin, gaalana mar un bay
                ogaan cidda cidhibta fiican u hadho, waxayba ku af adeygeen inay Nabiga
                beeniyaan kuna dhahaan ma tihid Rasuul, maxaase looga baahan yahay
                maraggooda, waxaa marag ugu filan Eebbihiis iyo ciddii cilmi leh oo
                rumeysan Nabiga oo ehlu-Kitaabkii ah. Suuradduna waxay ku dhammaatay
                dhagarta gaalada xumiddeeda, in Xaqu sarreyn, in cidhib fiican
                Muslimiintu heli, in Rasuullada Eebbe soo diray maragna ugu filan yahay.
                Ar-Racd (40-43)</p>
            <hr />
            <h2 id="suurat-ibraahiim">Suurat Ibraahiim</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Alif. Laam. Raa. [Xarfaha hore oo kale waa lasoo sheegay macnahooda]
                    kanna waa Kitaab aannu kugu soo dejinnay inaad kaga bixisid dadka
                    mugdiyada xagga nuur idanka Eebbohood iyo Jidka Eebbaha adkaada ee la
                    mahadiyo.</li>
                <li>Ilaaha iska leh waxa samooyinka iyo dhulka ku sugan, halaagna waxaa
                    mudan gaalada cadaab daran xaggiis.</li>
                <li>Oo ah kuwa ka jecel nolosha adduun Aakhiro oo ka leexiya [dadka]
                    Jidka Eebbe lana dooni qallooc, kuwaasuna waxay ku sugan yihiin baadi
                    fog.</li>
                <li>Rasuul kuma dirro waxaan afka qawmkiisa ahayn si uu ugu caddeeyo,
                    wuuna baadiyeeyaa Eebbe cidduu doono inta Xaqa loo caddeeyey kadib,
                    wuuna hanuunin cidduu doono, waana adkaade falsan.</li>
            </ol>
            <p>Qur’aanka Eebbaa kusoo dejiyey Nabiga Muxammad ah (naxariis iyo
                nabadgalyo Eebbe korkiisa ha yeelee) inuu dadka mugdiga iyo jahliga kaga
                saaro oo Nuur iyo Jidka Toosan ee Ilaahay u saaro, illeen Eebbaa awood
                lehe, lana mahdiya, lehna cirka iyo dhulka waxa ku sugane, halaag iyo
                ciqaabna waxaa mudan gaalada adduun ka doortay Aakhiro oo Jidka Eebbe
                dadka ka leexiya doonina qalloociisa iyo xumaantiisa, kuwaasuna waa kuwa
                baadi fog ku sugan, xikmadda Ilaahayna waxay keentay in Rasuul kasta
                lagu bixiyo afka qawmkiisa si marka hore iyaga loo gaadhsiiyo markaas
                u-faafto diintu, mana keenin xikmadda Eebbe in af kasta lagu diro maxaa
                yeelay afafku way badan yihiin, saasaana Nabigeennii loogu bixiyey
                luuqadda Carabiga oo cid kastoo Muslim ah iyo caalamkaba laga rabo inuu
                barto. Rasuulkana waxaa saaran u-caddeyn Xaqa, dadkana waxaa saaran
                rumeyn, Eebbana wuu xisaabin cid kasta waxay beeratay khayr iyo shar.
                Ibraahiim (1-4)</p>
            <ol start="5" type="1">
                <li>Waxaan la dirray [Nabi] Muuse aayaadkannaga, “Bixi qawmkaaga
                    mugdiyada xagga Nuurka, kuna waani [xusuusi] nicmooyinkii Ilaahay,”
                    arrintaasna aayaad baa [calaamooyin] ugu sugan samir badane, shukri
                    badan dhammaantiis.</li>
                <li>Iyo markuu [Nabi] Muuse ku yidhi qawmkiisa, “Xusuusta nicmada Eebbe
                    korkiinna markuu idinka koriyey colkii Fircoon iyagoo idin dhadhansiin
                    cadaab [daran] xun oo gawrici wiilashiinna oo dayn gabdhihiinna
                    [dullaysi] arrintaasna waxaa ku sugnayd balaayo [imtixaan] Eebbihiin oo
                    wayn.”</li>
                <li>“Iyo markuu Eebbihiin ogaysiiyey, ‘Haddaad shukridaan waan idiin
                    kordhin, haddaad gaalowdaanna cadaabkaygu waa daran yahay.’”</li>
                <li>Wuxuuna yidhi [Nabi] Muuse, “Haddaad gaalowdaan idinka iyo waxa ku
                    sugan dhulka dhammaan Eebbe waa hodan mahadsan.”</li>
            </ol>
            <p>Eebbe wuxuu la diray Nabi Muuse sagaal mucjiso si uu qawmkiisa
                mugdiga uga saaro Nuurkana u-tusiyo, kuna wacdiyo isagoo xusuusin
                nicmooyinkii Eebbe, waana arrin calaamo u ah ciddii samir iyo shukri
                badan. Rasuulkuna (naxariis iyo nabadgalyo Eebbe korkiisa ha yeelee)
                wuxuu yidhi, “Amarka mu‘minku waa la-yaab, wax kastoo Eebbe u keeno waa
                u khayr, dhib hadduu ku dhaco wuu ku samraa khayr bayna u noqotaa,
                haddii wanaag soo gaadhana wuu ku shukriyaa khayrna way u-noqotaa.” Waa
                xadiith saxiix ah. Nabi Muusana wuxuu xusuusiyey qawmkiisii sida Eebbe
                ugu nicmeeyey ugana koriyey Fircoonkii dullaystay ee wiilasha laynaayey
                gabdhahana dullaysanayey, waxayna ahayd imtixaan wayn, Eebbana wuxuu
                dadka ogaysiiyey in ciddii ku shukridana uu u-kordhin nicmada, tii ka
                gaalowdana cadaabka Eebbe daran yahay, dhammaan hadday dadku
                gaaloobaanna Eebbe waa hodan mahadsan, umana baahna taakulayn iyo
                gacan-siin, waxaase kaalmo u-baahan miskiinkaa dadka ah ee haddana
                markuu ladan yahay wax is-bidi. Ibraahiim (5-8)</p>
            <ol start="9" type="1">
                <li>Miyuuna idin soo gaadhin warkii kuwii idinka horreeyey [oo ah]
                    qawmkii [Nabi] Nuux, Caad, Thamuud, iyo kuwii ka dambeeyey? Ma oga
                    [tiradooda] Eebbe mooyee, waxayna ula yimaadeen Rasuulladoodii xujooyin
                    waxayna ku celiyeen gacmahooda afkooda [way beeniyeen] waxayna dhaheen,
                    “Annagu waan ka gaalownay waxa laydinku soo diray annaguna shaki baan
                    kaga sugannahay waxaad noogu yeedhaysaan xaggiisa oo daran.”</li>
                <li>Waxay dheheen Rasuulladoodii, “Ma Eebbaa shaki ku jiraa ee abuuray
                    samooyinka iyo dhulka idiinkuna yeedhi inuu idinka dhaafo dambiyadiinna
                    dibna idiin dhigo tan iyo muddo magacaaban?” Waxayna dheheen, “Idinku ma
                    tihiin waxaan bashar [dad] na lamid ah ahayn, waxaadna doonaysaan inaad
                    naga leexisaan waxay caabudi jireen aabbayaalkanno, noo keena xujo
                    cad.”</li>
                <li>Rasuulladii waxay dheheen, “Annagu ma nihin waxaan dad idin lamid ah
                    ahayn, Eebbaase ku mannaysta [khayr] cidduu doono oo addoomadiisa kamid
                    ah, xujana idiinma keeni karro idinka Eebbe mooyee, Eebbe uunna ha
                    tala-saarteen mu‘miniintu.”</li>
                <li>“Maxaanaan u talo-saaranayn Eebbe isagoo nagu hanuuniyey jidkannaga,
                    waana ku samraynaa waxaad nagu dhibaysaan Eebbe uun ha talo-saarteen
                    kuwa talo-saaran [cid].”</li>
            </ol>
            <p>Wax badan yuu Eebbe ka warramay ummadihii hore iyo waxa ku dhacay si
                loogu waano-qaato, wayna badnaayeen, Nabiyadii iyo Xaqiina way diideen,
                iyagoo shakiyey Xaqa, Rasuulladuse waxay u-sheegeen inaan Eebbe iyo Xaqu
                shaki lahayn, see loo shakin Eebbaha cirka iyo dhulka iyo wax kasta oo
                khalqi ah abuuray, runtii waxaa shakin Eebbe iyo abuurkiisa gaalada
                liita ee jecel inay xumaanta dabaashaan si aan waxna u celin, Eebbe
                dadka wuxuu ugu yeedhi dambi-dhaaf, wuxuuna u-yeelay waqti magacaaban,
                mana habboona in gaaladu xujaystaan in Nabiyadu dad lamid ah yihiin kana
                leexin waxay aabbayaalkood caabudi jireen, Rasuulladuse waa dad Eebbaase
                ku mannaystay waxyi iyo suubbanaan, waxay la imaan karaanna ma jiro idin
                Eebbe la‘aantiis, Eebbaana cid la talo-saarto ah, mu‘miniinta iyo
                Rasuulladuna isagay talo-saartaan illeen isagaa hanuuniyey Jidka
                Toosanna ku tusiyey, waana in lagu samro oo loo adkaysto dhibka Xaqa
                dartiis kugu gaadhi adoo isku dayi inaad si fiican isaga reebtid,
                Eebbayna mu‘miniintu talo-saartaan. Wakaas Xaqii iyo wanaaggii, maxayse
                hayaan gaalada Xaqa diidaysa ee beenaalayaasha ah? Waxba. Ibraahiim
                (9-12)</p>
            <ol start="13" type="1">
                <li>Waxay ku dheheen kuwii gaaloobay Rasuulladoodii, “Waxaynu idinka
                    bixin dhulkannaga ama waxaad kusoo noqonaysaan [soo galaysaan]
                    diintannada,” wuxuuna u waxyooday Eebbahood inuu halaago
                    daalimiinta.</li>
                <li>Dajinna idinka dhulka kuwaas kadib, arrintaasna waxaa heli ciddii ka
                    cabsata la-kulankayga oo ka cabsata gooddigayga.</li>
                <li>Wayna gargaar-dalbeen waxaana khasaaray kibir-badane madax-adag
                    dhammaantiis [Xaq-diid].</li>
                <li>Waxaana ka horraysa Jahannamo waxaana laga waraabin biyo carow ah
                    [dhacaanka ehlu-Naarka].</li>
                <li>Wuuna ku margan mana ka degayo wuuna uga imaan mawdku [geeridu] meel
                    kasta, mana dhimanayo, gadaashiisna waxaa ah cadaab adag.</li>
                <li>Kuwa ka gaaloobay Eebbahood wuxuu lamid yahay camalkoodu dambas ku
                    darraatay [ku dhacday] dabayli maalin dabayl dhabasho daran, kama karaan
                    (helaan) waxay kasbadeen waxba, kaasina waa baadida fog uun.</li>
            </ol>
            <p>Siday caadada gaaladu tahay had iyo jeer waxay ku haddidi jireen
                Rasuulladii inay dhulkooda ka eryi ama ay soo geli diintooda, waxaad
                mooddaa inay dhulka iyaga kaliya leeyihiin dhabtuna waa in dhulka Eebbe
                leeyahay ugana raalli yahay inay ku noolaato ciddii caddaalad iyo
                Islaamnimo ku fulin oyan gaaladu lahayn say sheegi, daalin waa la
                halaagi waxaana u hadhi dhulka ciddii Eebbe ka yaabta, Rasuulladii iyo
                gaaladuba way gargaar warsadeen, waxaase khasaari ciddii kibir badan oo
                Xaqa is kala wayn galina cadaab daran oon geeri iyo nolol midna ahayn,
                gaalada camalkeeduna waa sida dambas dabaylu qaadday oo waxba kama
                helaan, waxayna ku sugan yihiin baadi fog. Waxaa Abii Umaamo laga
                wariyey in Nabigu yidhi (naxariis iyo nabadgalyo Eebbe korkiisa ha
                yeelee) in biyo Naareed loosoo dhawayn gaalka oo uu nici wajiga iyo
                madaxana ka gubi markuu cabbana xiidmuhu soo daadan. Waxaa sheegay Imaam
                Axmed. Eebbe ha naga koriyo Naarta. Camalbaase loo baahan yahay.
                Ibraahiim (13-18)</p>
            <ol start="19" type="1">
                <li>Miyeydaan arkayn in Eebbe u-abuuray samooyinka iyo dhulka xaq,
                    hadduu doonana idin tagsiin karo lana imaan karo khalqi cusub?</li>
                <li>Arrintaasina Eebbe kuma adka.</li>
                <li>Waxayna dadku usoo bixi Eebbe markaasay ku dhihi kuwii [raaciyada]
                    ahaa kuwii madaxda ahaa, “Annagu idinkaan idin raacaynay ee wax ma nooga
                    taraysaan cadaabka Eebbe?” Waxayna dhahaan, “Hadduu Eebbe na hanuuniyo
                    waan idin hanuunin lahayn, waa isugu mid korkeenna haddaan argaggaxno
                    ama samirno [adkaysanno] ma helayno fakasho.”</li>
                <li>Wuxuuna dhahaa Shaydaankii marka amarka la xukumo, “Eebbe wuxuu
                    idiin yaboohay yabooh xaq ah anna waan idiin yaboohay waana idinku
                    beeniyey, wax xujo ahna idinkuma lahayn oon ahayn inaan idiin yeedhay
                    ood i maqasheen ee hay dagaalina ee dagaala naftiinna anuguna idiinma
                    gargaari karo idinna iima gargaari kartaan, anugu waan diiday waxaa ila
                    wadaajiseen horay,” daalimiintuna waxay mudan cadaab daran.</li>
                <li>Waxaana la gelin kuwii rumeeyey Xaqa oo camal fiican falay Jannooyin
                    ay socoto dhexdeeda wabiyadii iyagoo ku dhex waari idanka Eebbe dartiis
                    soo dhawayskooduna dhexdeeda waa salaan.</li>
            </ol>
            <p>Dadkoo dhan Eebbey hor-imaan Qiyaamada, waxaana is-dagaali oo murmi
                madaxdii xumayd iyo raaciyadoodii oo ay raaciyadu dhihi, “Idinkaa na
                dhumiyey ee wax manoo taraysaan?” Iyana ugu jawaabi inayan waxba
                u-tarayn, hadday argaggaxaan iyo hadday adkaystaanna isku-mid tahay wax
                u-gargaarina ayan helayn, waxaana la xidhiidhiyey iyaga iyo Shaydaan oo
                isna marka dadka la kala-xukumo u-sheegi kuwuu dhumiyey in Eebbe dhabta
                u-sheegay isna been u sheegay wax xoog ah ama xujo ahna uusan u-haysan
                saasna warkiisii ku maqleen, ee hays dagaaleen iyagu ee yeyna dagaalin
                isaga waxna isuma tari karaan, wuuna kaga baxay warkoodii, gaalna cadaab
                daran baa u-sugnaaday, mu’miniintana waxaa la gelin Jannooyin khayr ku
                dhan yahay ay ku waari dhexdeedana ay salaan iyo nabadgalyo kala kulmi.
                Saasayna u muuqataa siday isu-dagaali isuna canaanan madaxdii dhumisay
                dadkeeda iyo dadkeey dhumiyeen, iyo siduu Shaydaan khudub ugu akhrin
                kuwuu dhumiyey. Shacbi wuxuu yidhi, “Wuxuu ka khudbayn Qiyaamada dadka
                hortooda.” Saas darteed waa inaan cidna lagu raacin xumaan laga
                digtoonaado Shaydaanka jinniga iyo kan insigaba, Eebbana aan lagaa
                dhex-marin si aad u-liibaanto. Ibraahiim (19-23)</p>
            <ol start="24" type="1">
                <li>Ma ogtahay sida Eebbe ugu yeelay tusaale kalimadda [erayga] fiican
                    sida geed wanaagsan oo xididdadeedii dhulka ku sugan yihiin
                    laamaheediina samada [kor jiraan].</li>
                <li>Oo siisa [bixisa] cunnadeeda waqti kasta idanka Eebbeheed dartiis,
                    wuuna u yeelaa Eebbe tusaalayaal dadka inay waantoomaan.</li>
                <li>Kalimadda [erayga] xunna [gaalnimada iyo xumaanta] waxay lamid tahay
                    geed xun lagana rujiyey dhulka korkiisa oon sugnaan lahayn.</li>
                <li>Wuxuu ku sugaa Eebbe kuwa rumeeyey Xaqa erayga sugan [ashahaadada
                    iyo Xaqa] nolosha adduun iyo Aakhiraba wuxuuna dhumiyaa daalimiinta,
                    wuxuuna falaa Eebbe wuxuu doono.</li>
                <li>Ma ogtahay kuwa ku baddelay nicmadii Eebbe gaalnimo, dejiyeyna
                    qawmkoodii guri halaag.</li>
                <li>Jahannamayna gali meel lagu sugnaadana iyadaa u xun
                    [Jahannamo].</li>
                <li>Waxayna u-yeeleen Eebbe shariik inay ka dhumiyaan Jidkiisa, waxaad
                    dhahdaa raaxaysta ahaanshihiinnu waa Naare.</li>
            </ol>
            <p>Hadal fiican iyo Xaqu wuxuu lamid yahay geed fiican oo midho badan
                waqti kastana cunno laga helo, tan xunna waxay lamid tahay geed xun oon
                sugnayn waxna laga helayn, hadalka fiicanna waxaa u-horreeya ashahaadada
                waxaana soo raaca hadal kasta oo khayr ah, kan xunna waa gaalnimo iyo
                dambi iyo dhib Muslim, Eebbana wuxuu mu‘miniinta ku sugaa adduun iyo
                Aakhiraba hadalka sugan ee Xaqa ah, waxaana Nabiga (naxariis iyo
                nabadgalyo Eebbe korkiisa ha yeelee) ka sugnaaday xadiithyo badan oo ka
                warrami su‘aasha qabriga iyo sida mu‘minka Eebbe u-waafajin Xaqa una
                dhihi Eebbahay waa Ilaahay, Diintaydu waa Islaam, Nabigaygu waa
                Muxammed, markaas loo nicmayn, daalimiintase wuu dhumiyaa oo gafsiiyaa
                Xaqa illeen iyagaa ka jeedsadaye, Eebbana wuxuu doono yuu falaa, wax ka
                xun ma jiro kuwa ku baddasha nicmada Xaqa iyo wanaagga gaalnimo iyo
                Xaq-diiddo, dadkoodiina dejiya una horseeda guri halaag iyo jab, iyo
                Jahannamo iyo meel daran, una yeela Eebbe shurako iyo wax lala caabudo
                xaq-darrana arrinkiisa lagu raaco. Ibnu Cabbaas wuxuu yidhi, “Gaaladoo
                dhan yaa loola jeedaa oo Eebbe wuxuu kusoo diray Nabiga Muxammad ah
                naxariis iyo nicmo, ciddii oggolaatana oo ku mahdisa Eebbana Jannay
                mudan, tii diiddana ciqaabay mudan iyo cadaab.” Cumar binu Khaddaab
                waxaa laga wariyey, “Waa labadii dambiilayaal ee Qureysh Banuu Muqiira
                iyo Banuu Umayya, Banuu Muqiirase waxaa la halaagay maalintii Badar,
                Banuu Umayyase waxaa loo raaxeeyey muddo.” Ibraahiim (24-30)</p>
            <ol start="31" type="1">
                <li>Ku dheh addoomadayda rumeeyey [Xaqa] ha oogeen salaadda hana ka
                    nafaqeeyeen waxaan ku arzaaqay qarsoodi iyo muuqba kahor imaatin maalin
                    aan gadasho iyo saaxiib jirin [Qiyaamada].</li>
                <li>Eebbe waa kan abuuray samooyinka iyo dhulka kanasoo dejiyey samada
                    biyo kunasoo bixiyey midho rizqigiinna dartiis, idiinna sakhiray doonta
                    inay ku socoto badda amarka Eebbe idiinna sakhiray wabiyada.</li>
                <li>Idiinkuna sakhiray qorraxda iyo dayaxa si joogta ah idiinna sakhiray
                    habeenka iyo maalinta.</li>
                <li>Idinkana siiyey wax kastood warsataan, haddaad tirisaanna nicmada
                    Eebbana ma koobi kartaan, dadse waa dulmi-badane gaalnimo badan.</li>
                <li>Xusuusta markuu [Nabi] Ibraahiim yidhi, “Eebbow ka yeel baladkan
                    (Makka) aamin igana dheeree ani iyo carruurtayda inaan caabudno
                    sanamyada.”</li>
                <li>“Eebbow waxay dhumiyeen wax badan oo ciddii i raacdana waa iga mid
                    tii i caasidana adaa dambi-dhaafe naxariista ah.”</li>
            </ol>
            <p>Eebbe wuxuu faray addoomadiisa daacadiisa, salaad, wax-bixin qarsoodi
                iyo muuqba Qiyaamaha kahor illeen wax-gadasho, ganacsi iyo
                saaxiibtinnimo ma jirtee, Eebbaha mudan cibaadadaasna waa kan abuuray
                cirka iyo dhulka kana soo dejiyey cirka biyo cunno soo saara, una sahlay
                dadka markabka, qorraxda, dayaxa, wabiyada, habeenka iyo maalinta iyo
                wax kastooy u baahan yihiin, siiyana addoomadiisa waxay warsadaan,
                nicmada Eebbe ee Xaq-rumeyn, caafimaad, caqli, cilmi, rizqi iyo kuwo
                kale ee badan lehna wax tiro lagu koobi karo ma aha ee waxaa loo baahan
                yahay in lagu mahdiyo Eebbe daacadiisa, wanaagga iyo khayrna loogu
                dhaqmo, illeen caadada dadka waxaa kamid ah dulmi iyo Xaq-diidnimo.
                Aayadaha dambe waxay ka warrami in Nabi Ibraahiim Eebbe ka baryey inuu
                Makka ka yeelo balad aamin ah kana fogeeyo isaga iyo carruurtiisaba inay
                sanam caabudaan illeen dad badan baa ku dhumaye, in nicmada Eebbe lagu
                shukriyana waa waajib. Abii Dardaa waxaa laga wariyey, “Ruuxaan aqoonsan
                nicmada Eebbe korkiisa cunno iyo cabbid mooyee waxaa yaraaday camalkiisa
                waxaana soo dhawaaday cadaabkiisa.” Camal fiican, dad-anfac, xaq
                u-yeedhid iyo wanaag yaa lagu mutaa gudashada shukriga Eebbe. Ibraahiim
                (31-36)</p>
            <ol start="37" type="1">
                <li>“Eebbow waxaan dejiyey carruurtaydii [qaar] tog aan beer lahayna oo
                    ah Baytkaaga sharafta leh agtiisa Eebbow inay oogaan salaadda ee ka yeel
                    quluubta dadka tii u-iilata xaggooda kuna arzaaq midho inay
                    shukriyaan.”</li>
                <li>“Eebbow adugu waxaad ogtahay waxaannu qarin iyo waxaannu muujin,
                    kamana qarsoona Eebbe waxba samada iyo dhulka [midna].”</li>
                <li>“Mahad Eebbaa iska leh ee ah kan i siiyey anoo wayn Ismaaciil iyo
                    Isxaaq Eebbahayna waa maqlaha baryada [ajiibe].”</li>
                <li>“Eebbow iga yeel mid ooga salaadda aniga iyo carruurtayda Eebbow
                    aqbal baryadayda.”</li>
                <li>“Eebbow ii dambi-dhaaf ani iyo labadaydii waalid iyo mu‘miniinta
                    maalinta ay kici xisaabtu [Qiyaamadu].”</li>
                <li>Ha u-malayn in Eebbe halmaansan yahay waxay fali daalimiintu, wuxuu
                    uun dib ugu dhigi maalin ay taagmi dhexdiisa indhuhu.</li>
                <li>Oyna degdegi oo madax kor-yeeli oosan soo noqonayn araggoodu [taagmi
                    indhuhu] quluubtooduna oy madhan tahay [cabsi darteed].</li>
            </ol>
            <p>Aayadaha hore waxay aad ula xidhiidhaan aayadihii ka horreeyey,
                wuxuuna Nabi Ibraahiim Eebbe ka baryey inuu quluubta dadka usoo jeediyo
                xagga Baytkiisa uu ag-dejiyey carruurtiis isagoon beer lahayn, wuxuuna
                ka baryey inuu ku arzaaqo midho si ay cibaadada u-gutaan kuuguna
                shukriyaan, Eebbana waa ka aqbalay oo waxaa muuqda in Makka balad nicmo
                tahay, waxaase loo baahan yahay camal fiican mahad Eebbe iyo
                isu-naxariisasho, Nabi Ibraahiim wuxuu isu-bandhigay Eebbe oo uu yidhi
                “Adaa og wax kasta wax kaa qarsoonna ma jiro,” wuuna ku mahdiyey Eebbaha
                siiyey Ismaaciil iyo Isxaaq isagoo wayn, illeen Eebbaa ducada aqbalee,
                wuxuuna Eebbe ka baryey inuu ka yeelo mid daa’ima gudashada salaadda
                isaga iyo carruurtiisa ducadana ka aqbalo, una dambi-dhaafo isaga,
                waalidiintiis, iyo mu‘miniintaba maalinta lays xisaabin Qiyaamada, maxaa
                ka cajab badan Nabi Ibraahiim iyo naxariistiisa iyo xaalkiisa? Tan kale
                Eebbe ma halmaansana daalimiintu waxay fali, wuxuu dib ugu dhigi maalin
                indhuhu taagmi Qiyaamada, oo cabsi badan quluubtuna gilgilan cabsi
                darteed, dhibka Qiyaame iyo culayska iyo waxyaalaha ku sugan waa wax
                Eebbe laga magan-galo loona darbado lana feejignaado, Alla ha sahlo.
                Ibraahiim (37-43)</p>
            <ol start="44" type="1">
                <li>Uga dig dadka maalintuu u-iman cadaab oy odhan kuwii dulmi falay,
                    “Eebbow dib noogu dhig muddo dhaw aan ajiibno yeedhiddaadee oon raacno
                    Rasuulladee.” Miyeydaan ahayn kuwii ku dhaartay horay inaydaan
                    tegayn?</li>
                <li>Oo degteen guryihii kuwii dulmiyey naftooda oo idiin caddaaday
                    sidaan ku fallay iyagii oon idiin yeellay tusaalayaal.</li>
                <li>Iyagoo dhagar samayn Eebbe agtiisaana abaalka dhagartoodu yahay,
                    dhagartooduna ma aha mid la suulaan [tagaan] buuruhu.</li>
                <li>Ee ha u-malayn in Eebbe baajin u-yabooha Rasuulladiisa illeen
                    Ilaahay waa adkaade aarsadee.</li>
                <li>Maalin buuna [oofin] lagu beddeli dhulka dhul kale iyo samooyinkaba,
                    waxaana loo soo bixi Eebbaha kalida ah ee awoodda sara leh.</li>
            </ol>
            <p>Eebbe wuxuu faray Nabiga (naxariis iyo nabadgalyo Eebbe korkiisa ha
                yeelee) inuu uga digo dadka cadaab daran kahor intayan warsan in dib loo
                dhigo muddo yar si ay u-maqlaan Xaqa Rasuulladana u-raacaan, waxayse
                horay ugu dhaarteen inayan ka guurayn adduunka, iyagoo waliba degay
                guryihii kuwii ka horreeyey ee daalimiinta ahaa ee la halaagay, una
                caddaatay sida Eebbe ku falay, haddana gaaladu dhagar iyo khiyaanad kama
                daayaan Xaqa iyo mu‘miniinta, inkastoon dhagartoodu buuro jajabinayn,
                oyse u dhawdahay, Eebbana baajin maayo ballan-qaadkiisii ahaa inuu
                Rasuullada u-gargaari, waana adkaade aarsada maalin dhulka iyo cirka
                lagu baddali dhul kale iyo cir kale, dhammaan dadkuna usoo bixi Eebbaha
                kalida ah ee awoodda sare, waana maalinta Qiyaame. Waxaa Bukhaari iyo
                Muslim ku sugnaaday in dadka lagusoo kulmin maalinta Qiyaame dhul cad oo
                nadiif ah oon cidna calaamo ku lahayn, siduu Nabigu yidhi (naxariis iyo
                nabadgalyo Eebbe korkiisa ha yeelee) Eebbase wuu u naxariisan
                mu‘miniinta Xaqa raacay ee si dhab ah u-caabuday, wuxuuna ciqaabi
                Xaq-diidayaasha gaalada ah ee khayaamada, dhagarta, dhuminta iyo
                xumaanoo dhan u-maleegi Xaqa iyo Islaamka, adduunkase waa in lagu
                dulleeyo gacmaha Muslimiinta, Aakhirana waa inay la kulmaan wax
                madaxooda ka wayn oo ciqaab iyo dulli ah. Ibraahiim (44-48)</p>
            <ol start="49" type="1">
                <li>Waxaadna arkaysaa danbiilayaashii oo maalintaas lagu xidhiidhiyay
                    [lays kula-xidhay] biro [Naareed].</li>
                <li>Dharkooduna [qamiisyadoodu] waa daamur [Naar ah] waxaana dabooli
                    wajigooda Naar.</li>
                <li>Inuu ka abaal-mariyo Eebbe naf kasta waxay kasbatay, Eebbana way
                    degdegtaa xisaabtiisu.</li>
                <li>Qur’aankana waa gaadhsiin dadka iyo in loogu digo iyo inay ogaadaan
                    in Eebbe Ilaah kaliya uun yahay, iyo inay waantoonto cidda caqliga leh
                    [mu‘miniinta].</li>
            </ol>
            <p>Eebbe cidna ma dulmiyo ee dadku iyagaa naftooda dulmiya, Maalinta
                Xisaabta ee Qiyaamana cid walba waxaa laga abaal-marin camalkeeda,
                waxaana danbiilayaasha gaaloobay la isugu xidhxidhi kooxo iyo labo
                iyagoo loo xidhi dhar Naar ah wajigoodana Naaru dabooli, taasina waa in
                Eebbe ka abaal-marin ruux kasta wuxuu kasbaday, oy Eebbana degdegto
                xisaabtiisu. Qur’aankuna waa Xaq iyo war dhab ah oo cad kanasoo fulay
                Xaakimka awoodda badan ee wax kasta ku hoos jiraan, Ilaaheenna wayn,
                lana gaadhsiin adduunka iyo dadkoo dhan, si loogu digo, iyo inay
                ogaadaan in Eebbe Ilaah kaliya yahay oy kuna waano-qaataan kuwa caqliga
                leh. Taasina waxay ku tusin in dambiilayaasha la abaal-marin, in
                Qur’aanku iyo Diinta Islaamku caalami yahay, dadkoo dhanna ay waajib ku
                tahay rumayntiisu, raaciddiisa, ku-dhaqankiisa, ugu-yeedhidda dadka,
                ogaansho inuu u suubado waqti kasta, in wanaag ku dhan yahay, inuu yahay
                jidkii Jannada iyo liibaan adduun iyo Aakhiraba. Ibraahiim (49-52)</p>
            <h2 id="suurat-al-xijr">Suurat al-Xijr</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Xarfaha hore waa lasoo sheegay macnahooda.] Kuwanna waa aayadaha
                    Kitaabka iyo Qur’aanka cad.</li>
                <li>Wax badan bay tamanin [jeclaan] kuwii gaaloobay [Aakhiro] inay
                    Muslimiin ahaadaan [adduunkii].</li>
                <li>Ka-tag ha cuneen hana raaxaysteene hana shuqliso yididiilo way ogaan
                    doonaane.</li>
                <li>Magaalo kasta oo la halaago waxaa u-sugnaaday waqti la
                    yaqaanno.</li>
                <li>Kamana hor-marto ummadi ajasheeda [waqtigeeda] kamana dib
                    marto.</li>
                <li>Waxay dhaheen, “Kan Qur’aanka lagusoo dejiyayow adugu waad waalan
                    tahay.”</li>
                <li>“Maad malaa‘ig noo keentid haddaad run sheegi.”</li>
                <li>Umana soo dejinno malaa‘igta xaq mooyee lamana sugeen gaalada
                    [markaas].</li>
                <li>Annagaa soo dejinnay Qur’aanka annagaana dhawri.</li>
            </ol>
            <p>Qur’aanku waa Kitaab Xaq suganna oo Eebbe soo dejiyay, gaaladuna
                markay ku kaliyoobaan Naarta oo dadkii caasiyiinta ahaa ee Muslimiinta
                ahaa laga saaro Naarta yay shalaayi waxay Muslimiin u noqon waayeen,
                waase la dhaafay saacaddeedii, waqti calaacalna wuu dhammaaday ee waa
                uun Janno mu‘min iyo Naar danbiilayaal, illeen adduunkii yay iska cuneen
                ooy iska raaxaysteen iyagoo Xaqa beeniyay wayse arki waxa ku dhaca
                Aakhiro, cid kastana mudday leedahay ayna ka hor-marayn kana dib-marayn
                marka la halaagi, marka Xaqa loo caddeeyo. Gaaladii waxay ku sheegeen
                Nabiga (naxariis iyo nabadgalyo Eebbe korkiisa ha yeelee) inuu waalan
                yahay waxayna warsadeen in malaa‘ig loo soo dejiyo, malaa‘igtu farriin
                ama halaag un bay lasoo degtaa. Tan kale Eebbaa Qur’aanka soo dajiyay
                isagaana ilaalin, Eebbana wakaas ka dhawray Qur’aanka halmaansho,
                baddalaad, leexin, nusqaamin iyo wixii ku dhacay Kutubihii hore oo
                leexin ah, waxaadna aragtaa in malaayiin Muslimiin ah xifdisan tahay
                meelo kala duwan oo caalamka ah, waxaa kaliya ee loo baahan yahay in
                lagu dhaqmo, lagana qaato xukunka, mucaamilada, maamulka iyo wax kastoo
                nolosha taaban, illeen waa Kutaab adduun iyo Aakhiree, mase aha siday
                rabaan gaaladu iyo jaahiliintu inuu noqdo Kitaab Aakhiro kaliya. Al-Xijr
                (1-9)</p>
            <ol start="10" type="1">
                <li>Waxaan u dirray hortaa [Rasuullo] ummadihii hore.</li>
                <li>Rasuul kasta oo u-yimaadana waxay ahaayeen kuwo ku jeesjeesa.</li>
                <li>Saasaana u galinnaa [gaalnimada] quluubta dambiilayaasha.</li>
                <li>Mana rumeeyaan Qur’aanka waxaana tagay [hor-maray] sumaddii [jidkii]
                    kuwii horreeyey.</li>
                <li>Haddaan uga furro korkooda irrid samada ooy ahaadaan kuwo kora</li>
                <li>Waxay odhan lahaayeen, “Waxaan uun la-awday [la-tiray]
                    aragyadannadii, waxaabanse nahay qawm la-sixray.”</li>
                <li>Waxaan yeellay samada buruuj [meelo] waxaan u qurxinnay kuwa dayi
                    [eegi].</li>
                <li>Waxaana ka dhawrnay Shaydaan la-tuuray [fogeeyey] dhammaantiis.</li>
                <li>Mid dafa maqalka oo danab cad raaco mooyee.</li>
                <li>Dhulkana waan fidinnay waxaana ku ridnay [sugnay] dhexdeeda buuro,
                    waxaana kasoo bixinnay wax kasta oo miisaaman.</li>
                <li>Waxaana idiinka yeellay dhexdiisa nolol iyo waxaydaan arzaaqi
                    karin.</li>
            </ol>
            <p>Eebbe wuxuu u-diray Rasuullo ummadihii hore, wayna ku jeesjeesi
                jireen Rasuul kasta, saasayna quluubtooda xumaan loo galiyey ooyen
                Qur’aanka iyo Xaqa u-rumeynin, wax badan baana la halaagay hortood,
                gaalnimadooda iyo madax-adaygooda, haddii samadaa irdaha looga furo oo
                ay koraan waxay dhihi lahaayeen, “Waa nala indho-awday oo Xaq ma aragno
                waana nala sixray,” siday sheegeen kuwo kor u-baxay samadana Eebbe wuxuu
                yeelay manaazil iyo qurux ciddii eegi oo ku waano-qaadan waana laga
                dhawray Shaydaan mid maqalka dafa oo danab raaco mooyee, dhulkana wakaa
                Eebbe fidiyey buurana ku sugay, cunno miisaamanna kasoo saaray, nololna
                dadka u dhex-yeelay iyaga iyo waxayna arzaaqi karin oo xoola ah, Eebbaa
                wayn, wataas awooddiisu iyo khalqigiisu iyo naxariistiisu iyo
                nicmooyinkiisu yaase ku waano-qaadan oo rumeyn, oo ku mahdin oon
                mu‘miniinta ahayn. Al-Xijr (10-20)</p>
            <ol start="21" type="1">
                <li>Waxaan agtannada khaznadihiisu [kaydkiisu] ahayn ma jiro, umana soo
                    dejinno qaddar la ogyahay mooyee.</li>
                <li>Waxaana dirnaa dabaysha oo tallaasha [daruurta] waxaana kasoo
                    dajinaa samada biyo aan idinku waraabinno idinkoon ahayn kuwo ka keydsan
                    kara [gudhidda].</li>
                <li>Annagaa wax nooleeyna waxna dilla, anagaana wax dhaxalla uun
                    [u-hadha].</li>
                <li>Waxaana ognahay kuwiinna hor-maray waxaana ognahay kuwiina
                    dib-maray.</li>
                <li>Eebbahaana isagaa soo-kulmin dadka waana falsame oge ah.</li>
                <li>Annagaana ka abuurray dadka dhoobo doorsoon.</li>
                <li>Jaankana [jinniga] waxaan ka abuurnay mar hore naar samuum leh
                    [kulayl].</li>
            </ol>
            <p>Wax kasta Eebbe agtiisa wuxuu ku leeyahay khaznad iyo meel kayd, wax
                walbana wuxuu ku leeyahey Eebbe agtiisa qaddar la yaqaanno, dabayshana
                Eebbaa soo dira si ay u-tallaasho daruuraha, samadana Eebbaa uga keena
                kana waraabiya iyagoon kaydsan karin hadday gudhaan oo ceelku ama wabigu
                ingago, Eebbaana waxa nooleeyee waxna dila, una hadhi dhulka marka
                khalqigu halaagsamo isagaana og ciddii hor-mari iyo tii dib-mari, ama
                camal fiican iyo camal xun ama geeri iyo nolol ama Jahaadka iyo
                ka-tagiddiisa, Eebbaana dhammaan soo-kulmin illeen waa falsame wax walba
                oge. Dadkana Eebbaa asalkoodii ka abuuray carro doorsoon, jinnigana ka
                abuuray naar kulul, aayaduhuna waxay ku tusin in wax walba kaydkoodu
                Eebbe agtiis yaal, in wax kasta qaddar la-yaqaan leeyahay, in Eebbe
                inoogu naxariisto roobka iyo biyaha, wax Eebbe kasoo hadhay oo kaydin
                karana jirin, geeri iyo nololla Eebbaa haya, isagaana baaqi ah, ciddii
                hor-mar sheegaan iyo mid dib-u-dhac ku yimidna Eebbaa oge ma aha war iyo
                hadal layska yidhi, in Eebbe soo kulmin dadka, in Eebbe dadka asalkoodii
                Nabi Aadam ka abuuray carro doorsoon, oyan ahayn siday gaalada doqomada
                ah ee wax u-dhiman yihiin sheegi, iyo in jinniga laga abuuray naar.
                Waxaas oo dhanna waxay sugi cibaadada iyo Xaqnimada Eebbe. Al-Xijr
                (21-27)</p>
            <ol start="28" type="1">
                <li>Xusuuso markuu ku yidhi Eebbahaa malaa‘igta, “Anugu waxaan ka abuuri
                    dad dhoobo doorsoon.”</li>
                <li>“Ee markaan ekeeyo kuna afuufo dhexdiisa ruuxdayda ugu dhaca
                    sujuud.”</li>
                <li>Wayna sujuudeen malaa‘igtii dhammaan oo kulansan.</li>
                <li>Ibliis oo diiday inuu kamid noqdo kuwa sujuuday mooyee.</li>
                <li>Wuxuuna yidhi [Eebbe] “Ibliisow maxaad leedahay oodan u-noqonin kuwa
                    sujuuda.”</li>
                <li>Wuxuuna yidhi, “Ma ihi mid u-sujuudi dad aad ka abuurtay dhoobo
                    doorsoon.”</li>
                <li>Wuxuuna yidhi Eebbe, “Ka-bax xaggeeda adigu waa lagu
                    fogeeyaye.”</li>
                <li>Korkaagana waxaa ah lacnad tan iyo Maalinta Abaal-marinta
                    [Qiyaamada].</li>
                <li>Wuxuuna yidhi, “Eebbow i sug tan iyo maalinta lasoo bixin
                    dadka.”</li>
                <li>Wuxuuna yidhi Eebbe, “Adugu kuwa la sugi yaad kamid tahay.”</li>
                <li>Tan iyo maalinta waqtiga la-yaqaan leh.</li>
            </ol>
            <p>Abuuridda Nabi Aadam iyo sida Eebbe u-faray malaa‘igta inay
                u-sujuudaan iyagoo salaami een caabudaynin, iyo sida Ibliis u-diiday,
                isagoo iska-kibriyay oo sheegan jaahilnimo inuu ka asal fiican yahay iyo
                sida Eebbe u-lacnaday naxariistiisana ugu dheereeyay, loona sugay tan
                iyo maalinta dadka lasoo bixin dhammaan waxaa lagaga sheegay Qur’aanka
                meelo badan, waxaase loo baahan yahay uun in la ogaado in Ibliis iyo
                xisbigiisu oo ah inta gaalnimada iyo xumaanta ku raacday oy col u-yihiin
                mu‘miniinta, Islaamka Qur’aanka iyo wanaagga, saas darteed waa in laga
                digtoonaado colna laga yeesho samahana lagu dadaalo. Al-Xijr (28-38)</p>
            <ol start="39" type="1">
                <li>Wuxuuna yidhi Ibliis, “Eebbow i baadiyayntaada darteed waxaan
                    u-qurxin dhulka dhexdiisa waana dhumin dhammaan.”</li>
                <li>“Addoomadaada cibaadada kuu kali-yeelay mooyee [lana doortay].”</li>
                <li>Eebbe wuxuu yidhi, “Kaasi waa jid igu toosan [oo layska
                    abaal-marin].</li>
                <li>Addoomadayda [toosan] kuma lihid xujo cid ku raacday oo kuwa baadida
                    ah kamid ah mooyee.</li>
                <li>Jahannamaana yaboohoodu yahay [inta dhunta] dhammaan.</li>
                <li>Waxayna leedahay toddoba irridood oo irrid kastana waxay leedahay
                    qaddar loo qaybiyay [oo Ibliis iyo colkiisa ah].</li>
            </ol>
            <p>Eebbe wuu dhumiyey Ibliis, isna wuxuu ku dhaartay inuu dhumiyo dadka
                dhammaan marka laga reebo addoomada Eebbe ee toosan, kuwaasna Ibliis jid
                kuma leh, waxayna mudan Ibliis iyo inta raacday Naarta Jahannamo oo
                toddobo irridood leh, irrid kastana loo darbay ciddii gali lahayd oo ah
                Ibliis iyo colkiisa (Eebbe hanaga koriyee) irridahaasna waxay u kala
                gali sida loo sii kala xun yahay. Rasuulkuna (naxariis iyo nabadgalyo
                Eebbe korkiisa ha yeelee) wuxuu yidhi, “Jahannama waxay leedahay toddoba
                irridood waxaana kamid ah irrid uu ka gali ruuxii u-siibta seefta
                ummadayda.” Waxaa wariyey Tirmidi. Cali binu Abii Daalib (Eebbe haka
                raalli noqdee) wuxuu yidhi, “Irridaha Jahannamo waa toddobo
                is-kor-saaran, waana la buuxin dhammaan.” Waa wax Eebbe laga magan-galo.
                Camal flican oo ah Eebbe-caabudid dhab ah, raacid Qur’aankiisa,
                adeecidda Rasuulkiisa iyo Xaq ku-socod yaana lagaga koraa. Al-Xijr
                (39-44)</p>
            <ol start="45" type="1">
                <li>Kuwa Eebbe ka dhawrsadana waxay gali Jannooyin iyo ilo
                    [durduri].</li>
                <li>Waxaana la dhahaa, “Ku gala nabad-galyo iyo aaminnimo.”</li>
                <li>Waxaana ka siibnaa waxa laabtooda ku jira oo xiqdi ah, waana walaalo
                    sariira is-qaabilsan ku sugan.</li>
                <li>Kumana taabto Jannada dhexdeeda dhib xaggeedana lagama bixiyo.</li>
                <li>U warran addomadayda inaan anugu dambi-dhaafe naxariista ahay.</li>
                <li>Iyo in cadaabkaygu uu yahay cadaabka daran uun.</li>
                <li>Ugana warran dadka martidii [malaa‘ig] Nabi Ibraahiim.</li>
                <li>Markay usoo galeen kuna dhaheen “Salaan,” kuna yidhi, “Waanu idinka
                    cabsan.”</li>
                <li>Ooy dhaheena, “Ha cabsan waxaanu kuugu bishaarayn wiil cilmi
                    yeelane.”</li>
                <li>Wuxuuna ku yidhina, “Waxaad ii bishaaraynaysaan anoo odaynimo i
                    taabatay, maxaad iigu bishaaraynaysaan?”</li>
                <li>Waxayna dhaheen, “Waxaanu kuugu bishaarayn Xaq ee ha noqonin mid
                    quusta.”</li>
                <li>Wuxuuna yidhi, “Yaa ka quusta naxariista Eebbihiis kuwa baadida ah
                    mooyee?”</li>
            </ol>
            <p>Eebbe wuxuu raaciyay xaalka mu‘miniinta oo ah inay Janno aan xiqdi
                iyo xasad iyo xumaan iyo dhib lahayn ay gali iyagoo walaalo ah isasoo
                qaabilina, Eebbana waana danbi-dhaafe, waana ciqaabe, waana in
                danbi-dhaaf la warsado, cadaabkiisana laga digtoonaado. Aayadaha kalana
                waxay ka warrami sida meelo kale oo Qur’aanka ah lagu sheegay Nabi
                Ibraahiim iyo malaa‘igtii bishaarada u-waday iyo siduu uga yaabay iyo
                siday u xasiliyeen uguna bishaareeyeen markuu sheegtay inuu duq yahayna
                ay u-sheegeen inay dhab u-wadaan kana quusan naxariista Eebbe, wuxuuse
                u-sheegay in naxariista Eebbe ka quustaan kuwa dhumay, saas darteed waa
                in Eebbe la rumeeyo naxariistiisana la rajeeyo iyadoo la camal-fali.
                Al-Xijr (45-56)</p>
            <ol start="57" type="1">
                <li>Wuxuu yidhi, “Xaalkiinnu muxuu yahay kuwan lasoo dirayow?”</li>
                <li>Waxayna dhaheen, “Waxaa naloo diray qawm danbiilayaal ah
                    xaggood.”</li>
                <li>“Ehelka [Nabi] Luud mooyee oo waanu korin dhammaantood.”</li>
                <li>“Haweenaydiisa mooyee oo noqon kuwa ku hadhi [halaagga].”</li>
                <li>Markay u-yimaadeen ehelkii [Nabi] Luud kuwii lasoo diray.</li>
                <li>Wuxuu yidhi, “Idinku waxaad tihiin qawm aan la garanaynin.”</li>
                <li>Waxayna dheheen, “Saas ma aha ee waxaannu kuula nimid waxay
                    shakisanaayeen [halaaggoodii].”</li>
                <li>“Waxaana kuula nimid xaq, runna waan sheegaynaa.”</li>
                <li>“Ee guuri ehelkaaga qayb habeenka kamid ah socona gadaashooda yayna
                    soo milicsan ruux kamid ah [dib] kuna socda meesha laydin faray.”</li>
                <li>Waxaana u waxyoonnay amarkaas ah in cidhibta kuwaas la goyn
                    subaxdii.</li>
            </ol>
            <p>Nabi Ibraahiim wuxuu warsaday xaalkooda, waxayna u-sheegeen in loo
                soo diray inay halaagaan qawmka Nabi Luud ee danbiilayaasha ah ehelkiisa
                oon haweenaydiisu ku jirin mooyee oo iyada la halaagi, markay Nabi Luud
                u-yimaadeenna wuu garan waayay, waxayna u-sheegeen inay ula yimaadeen
                waxay shakisnaayeen oo ah halaaggooda, wuxuuna Eebbe faray inuu guuriyo
                ehelkiisa uuna daba socdo dibna cidi soo eegin una socdaan meeshii la
                faray, waxaana loo waxyooday Nabi Luud in xaalka kuwaas lagu dhammeeyay
                in la cidhib-goyn aroortii. Waxayna ku tusin wanaagga in la
                isu-bishaareeyo, inaan qaraabanimo dadka hanuunin karin inkastooy waajib
                tahay in qaraabada lagula dadaalo khayr iyo dadkaba dhammaan, in Eebbe
                ka aarsan danbiilayaasha, in amarka Eebbe fuli iyo in Ilaahay lagu
                xidhnaado Xaqana la raaco isaga un baa wax tariye. Al-Xijr (57-66)</p>
            <ol start="67" type="1">
                <li>Waxaana yimid dadkii baladka oo bishaaraysan [aragga martida].</li>
                <li>Wuxuuna yidhi, “Kuwan waa martidaydii ee ha igu ceebaynina.”</li>
                <li>“Kana dhawrsada Eebbe hana i dullaynina.”</li>
                <li>Waxayna dhaheen, “Miyaanaan kaa reebin caalamka [inaad marti-galiso
                    cidna].</li>
                <li>Wuxuuna yidhi, “Kuwaasi waa gabdhahaygii haddaad wax falaysaan [ood
                    guursanaysaan].</li>
                <li>Cimrigaagee iyagu baadi bay ku wareersan yihiin.</li>
                <li>Waxaana qabatay qayladii qorrax-soo-baxa.</li>
                <li>Waxaana ka yeellay korkoodii hoostooda waxaana kusoo daadinnay
                    korkooda dhagaxyo naar ah.</li>
                <li>Arrintaasna calaamooyin baa ugu sugan kuwa fiirfiiriya
                    [fikira].</li>
                <li>Waxayna ku taal magaaladaas waddo toosan [oy maraan oo cad].</li>
                <li>Arrintaasna calaamad yaa ugu sugan kuwa Xaqa rumeeyay.</li>
            </ol>
            <p>Dadkii magaalada waxay soo qaabileen martidii iyagoo dooni
                caadadoodii xumayd, wuxuuse warsaday Nabi Luud inayna ku ceebeynin kuna
                dullaynin martidiisa, hana guursadeen gabdhihiisa iyo kuwa magaalada,
                waxayse ku sugnaayeen wareer iyo baadi, halkii baana iagu halaagay
                aroortii oo la daba-gaddiyay dhagax naar ahna lagusoo daadiyay waana
                arrin lagu waano-qaato ciddii fikiri ama rumayn, wayna muuqataa meeshii
                lagu halaagay. Waxaana loo baahan yahay in la fikiro wanaaggana la
                raaco, xumaantana laga fogaado. Abii Saciid waxaa laga wariyay in
                Rasuulku (naxariis iyo nabad-galyo Eebbe korkiisa ha yeelee) inuu yidhi,
                “Ka dhawrsada saadinta mu‘minka wuxuu wax ku arkaa Nuurka Eebbee.” Abii
                Xaakim. Waana faraasada. Al-Xijr (67-77)</p>
            <ol start="78" type="1">
                <li>Waxayna ahaayeen qawmkii kaynta daalimiin [qawmkii Nabi
                    Shucayb].</li>
                <li>Waana ka aarsannay, waxayna labaduba deggenaayeen waddo cad [oo la
                    yaqaanno].</li>
                <li>Waxayna beeniyeen qawmkii Xijrina kuwii loosoo diray [Saalax].</li>
                <li>Waana siinnay aayaadkannagii waxayna ahaayeen kuwa xaggeeda ka
                    jeedsada.</li>
                <li>Waxayna ahaayeen kuwo ka qota buuraha guryo aamin ah.</li>
                <li>Waxaana qabatay qaylo aroortii.</li>
                <li>Waxna uma tarin waxay kasbanayeen.</li>
                <li>Samooyinka iyo dhulka iyo waxa u-dhexeeyana waxaan Xaq ahayn umaanan
                    abuurin Saacadduna way iman ee iska-saamax saamixid quruxsan.</li>
                <li>Eebbahaa baa ah abuuraha cilmiga lehe.</li>
            </ol>
            <p>Qawmkii Nabi Shucayb iyana waxay ahaayeen daalimiin Xaqa beenisay,
                waxayna deggenaayeen iyaga iyo qawmkii Nabi Luudba jid la maro oo la
                yaqaan oy habboon tahay in lagu waano-qaato, sidoo kale qawmkii Nabi
                Saalax waxay beeniyeen Xaqii uu ula yimid iyo mucjizadii, kana
                jeedsadeen iyagoo ku noolaa meesha la yidhaah Xijr oo xagga Tabuuk ah
                iyagoo buuraha guryo ka samaysan jiray iyagoo aamin ah, waase la
                ciqaabay waxna uma tarin xoolohoodii waxaana ku dhacay masiibo.
                Rasuulkuna (naxariis iyo nabad-galyo Eebbe korkiisa ha yeelee) wuxuu
                yidhi maruu maray guryahoodii, “Ha galina guryihii kuwii la caddibay
                idinkoo ooyi mooyee, haddaydaan ooyinna iska-ooyhisiiya cabsi inuu
                idinku dhaco wixii ku dhacay.” Waa xadiith saxiix ah. Tan kale Eebbe
                wuxuu u-abuuray cirka iyo dhulka iyo waxa u-dhexeeya xikmad, caddaalad
                iyo tusid qudrada Eebbe iyo ku waano-qaadasho, illeen Saacaddii Qiyaamaa
                imane, waana samir iyo dhaafid la isticmaalo waxaan diinta iyo dhib
                ahayn, Eebbana waa abuuraha wax walba og. Saas darteed waa in wanaagga
                lagu dadaalo xumaanta, macaasida, beeninta Xaqa iyo dhibka Islaamkana
                laga fogaado. Al-Xijr (78-86)</p>
            <ol start="87" type="1">
                <li>Waxaan ku siinnay toddobo soo noqnoqota [Faataxada] iyo Qur’aanka
                    wayn.</li>
                <li>Ee ha u-taagin indhahaaga waxaan ugu raaxaynay qaybo kamid ah. Hana
                    u-murugoon, una raarici [jilci] garabkaaga [macaamiladooda]
                    mu‘miniinta.</li>
                <li>Waxaadna dhahdaa, “Anugu waxaan uun ahay u-dige cad.”</li>
                <li>Sidaan ugu soo dejinnay cadaab kuwii isu-dhaarsaday [dhibka
                    Xaqa].</li>
                <li>Ee ka yeelay Qur’aanka qaybo.</li>
                <li>Eebbahaa baan ku dhaartaye waan warsanaynaa dhammaantood</li>
                <li>Waxay falayeen.</li>
                <li>Ee muuji waxa lagu fari iskagana jeedso mushrikiinta.</li>
                <li>Annagaa kaa kaafiyeyna kuwa jeesjeesa</li>
                <li>Ee la-yeela Eebbe miciisa ilaah kale, wayna ogaan doonaan [waxa ku
                    dhaca].</li>
                <li>Waxaana ognahay laabtaadu inay ka cidhiidhyami waxay sheegi [oo
                    xun].</li>
                <li>Ee ku tasbiixso mahadda Eebbahaa ahawna kuwa sujuuda.</li>
                <li>Caabudna Eebbahaa intay yaqiintu [geeridu] kaaga timaaddo.</li>
            </ol>
            <p>Eebbe wuxuu siiyey Nabiga Faataxada iyo Qur’aanka wayn, wuxuuna faray
                inayna khaldin adduunyo, una murgin gaalada, si fiicanna kula noolaado
                mu‘miniinta illeen waa dige cade, ugana digo wixii ku dhacay kuwii Xaqa
                dhibkiisa isu-dhaarsaday oo kala qaybiyey Qur’aan, Eebbana wuxuu faray
                Nabiga (naxariis iyo nabadgalyo Eebbe korkiisa ha yeelee) inuu Xaqa
                muujiyo oo la jahro qarisna dhammaado, illeen Eebbaa kaga filan kuwa
                jeesjeesee, wuuna kaga fillaaday oo ciqaabay, illeen Qur’aankay
                kala-qaybiyeene, oo ilaah kale yeesheene, wayna ogaan ciqaabta ku
                dhacda, iyo inayna laabtiisu la cidhiidhyamin Xaq-beeninta iyo xumaantay
                sheegi, iyo inuu daa‘imo oo badiyo tasbiixda, mahadda iyo cibaadada
                Eebbe inta yaqiintu oo geerida ah uga timaaddo, taasina waxay ku tusin
                in cibaadada Eebbe waajib tahay inta ruux nool yahay. Ibnu Kathiir wuxuu
                yidhi, “Waxayse sheegeen diinlaawayaashu oo ah in yaqiinta loola jeedo
                darajo aqooneed oo marka la gaadho cibaadadu ka dhici ruuxa waa
                gaalnimo, baadi iyo jaahilnimo, illeen Nabiyadii iyo asxaabahood baa
                Eebbe u yaqiinay uguna cilmi badnaa waxayna ahaayeen kuwa ugu cabsi iyo
                cibaado Eebbe badan daacadda way daa‘imeen intay geeridu uga timid.”
                Saas waxaa qaba Suufiyadii hore ee culimada ku gaalnimo xukumeen sida
                Xallaaj iyo kuwa maanta qaarkood sida Rabiiciyada ama Timaweynta
                saldhiggeedu yahay Nugaal. Xaqana waa saas, suuradduna waxay ku
                dhammaatay in Qur’aanku wayn yahay, in dadka loo digo, in Xaqa la
                muujiyo, in Eebbe Xaqa u-gargaari, in Eebbe kaliya la caabudo, in la
                adkaysto Eebbana la caabudo inta laga geeriyoodo. Al-Xijr (87-99)</p>
            <h2 id="suurat-an-naxl">Suurat an-Naxl</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa yimid amarkii Eebbe [Qiyaamihii iyo ciqaab] ee ha
                    dedejisanina, waxaa ka nazahan oo sarreeya Eebbe waxay la wadaajin.</li>
                <li>Wuxuu kusoo dejiyaa malaa‘igta waxyi oo amarkiisa kamid ah cidduu
                    doono oo addoomadiisa kamid ah oo ah ugu diga inaan Ilaahay mooyee Eebbe
                    kale jirin ee Ani uun iga dhawrsada.</li>
                <li>Wuxuu u-abuuray Eebbe samooyinka iyo dhulka xaq, wuuna ka sarreeya
                    waxay la wadaajin.</li>
                <li>Wuxuu ka abuuray dadka dhibic markaasuu noqdaa dood-badane cad.</li>
                <li>Xoolahana wuu idiin abuuray dhexdoodana waxaa ah duggaal iyo nafci
                    xaggeedaadna ka cuntaan.</li>
                <li>Qurux baana idiinku sugan dhexdooda markaad dheelmaysaan iyo markaad
                    foofinaysaan.</li>
                <li>Waxaadna ugu rarataan culaysyo xagga magaalo oydaan gaadhayn naf
                    dhibkeed mooyee Eebbihiinna waa u-ture naxariista.</li>
            </ol>
            <p>Qiyaamada iyo maalinta Aakhiro waa xaq imaan, saas darteed yuu Eebbe
                uga cabbiray wax dhacay illeen waa hubaale, markay Muslimiintii aad u
                cabsadeenna waxaa soo degay inayna dedejisanin, Eebbana la wadaajis
                cibaado waa ka nazahan yahay kana sarreeyaa, waxyigana wuxuu malaa‘igta
                ugu soo dhiibaa cidduu doono oo Nabiyada kamid ah, si ay ugu digaan
                inaan Ilaahay mooyee Eebbe kale jirin, kana dhawrsadaan, cirka iyo
                dhulkana wuxuu u-abuuray xaq, xumaanna wuu ka sarreeyaa, dadka wuxuu ka
                abuuray dhibic markaasay murmaan oo isla-waynaadaan, xoolaha Eebbaa
                dadka u-abuuray isagoo duggaal iyo nafci iyo cunno ugu sugan yahay, iyo
                qurux markay dheelman iyo markay foofi, kuna rartaan culays ay la aadaan
                meel ayna gaadheen dhib mooyee, taasina waa naxariista Eebbe, saas
                darteed waa in Eebbe si dhab ah loo caabudo, laguna mahdiyo
                nicmooyinkiisa, lagana digtoonaado kibirka isla-waynida, muran xaq-darro
                iyo madax-adayg ah. Rasuulkuna (naxariis iyo nabadgalyo Eebbe korkiisa
                ha yeelee) wuxuu candhuuf ku tufay gacantiisa wuxuuna yidhi, “Eebbe
                wuxuu dhahaa, ‘Bani-Aadamow sideed ii daalin anoo kaa abuuray waxanoo
                kale, markaad ekaatay ood waynaatay ood ku socotay dharkaaga iyo dhulka,
                ood kulmisay xoolo reebtayna, markay naftu dhuunta gaadhana aad dhahdid
                “Haddaan sadaqaysan,” ma haddaa waqti sadaqa ah?’” Waxaa wariyey Imaam
                Axmed iyo Ibnu Maajah. An-Naxl (1-7)</p>
            <ol start="8" type="1">
                <li>Fardaha iyo baqlaha iyo dameeraha wuxuu [idiinku abuuray Eebbe]
                    inaad kortaan iyo qurux, wuxuuna abuuri waxaydaan ogayn.</li>
                <li>Xagga Eebbaana Jid Toosan yahay [hanuun], mid leexsanna waa jiraa
                    [xumaanta] hadduu doonana wuu idin hanuunin lahaa dhammaan.</li>
                <li>Eebbe waa kan idinka soo dejiyay samada biyo xaggiisaa laga cabbaa
                    xaggiisaana geeduhu ka ahaadaan aad daajisaan [xoolaha].</li>
                <li>Wuxuuna idiinku soo bixiyaa beero zaytuun, timir, cinab iyo wax
                    kastoo midha ah, arrintaasna calaamad baa ugu sugan ciddii fikiri.</li>
                <li>Wuxuuna idiin sakhiray habeenka, maalinta, qorraxda, dayaxa,
                    xiddigahana waxaa lagu sakhiray amarkiisa, arrintaasna calaamooyin yaa
                    ugu sugan ciddii wax kasi.</li>
                <li>Iyo wuxuu idiinku abuuray dhulka oo kala duwan yahay midabkeedu,
                    arriintaasna calaamad yaa ugu sugan ciddii wax xasuusan [fikiri].</li>
            </ol>
            <p>Eebbe wuxuu ku mannaysan nicmooyin badan oon la koobi karin halkanna
                waxaa lagu sheegay fardaha, baqlaha iyo dameeraha oo Eebbe u-abuuray in
                lagu intifaaco iyo in lagu xarragoodo, wuxuuna Eebbe sheegay inuu abuuri
                waxayna ogayn, taasina waa mucjizada Qur’aanka oo Eebbe had iyo jeer
                wuxuu ahaysiiyaa waxaan jiri jirin, xagga Eebbaana Jid Toosan oo xaq ah
                yahay, kuwa ka leexday Eebbana waa jiraan, hadduu doonana wuu hanuunin
                lahaa dhammaan, waxaa kale oo nicmooyinka Eebbe kamid ah roobka wax laga
                cabbo, lana daaqsado dooggiisa, kuna soo bixiyo beero kala duwan iyo
                midho nooc kasta leh, waana arrin ciddii fikiri ay ku waano-qaadato,
                waxaa kale oo kamid ah nimcooyinka Eebbe ee u-baahan in laga
                faa‘iidaysto habeenka, maalinta, qorraxda, dayaxa iyo xiddigaha, oo lagu
                sakhiray amarka Eebbe iyo nicmooyinka kale ee kala duwan ee Eebbe ku
                abuuray dhulka dadka dartiis, waana wax ay ku waano-qaataan kuwa caqliga
                leh ee xusuusta, wanaagna falaan xumaanna ka tagaan, Eebbana si dhab ah
                u-mahadiyaan una caabudaan. An-Naxl (8-13)</p>
            <ol start="14" type="1">
                <li>Eebbe waa kan idiin sakhiray badda inaad ka cuntaan hilib cusub
                    kalana baxdaan qurux [macdan] ood xidhataan, waxaadna aragtaan doonida
                    [markabka] oo dillaacin [dabbaalan] dhexdeeda iyo inaad doontaan fadliga
                    Eebbe iyo inaad ku shukridaan.</li>
                <li>Wuxuuna ku riday [sugay] dhulka buuro inayna idinla iilan [wuxuuna
                    yeelay] wabiyo iyo waddooyin inaad ku toostaan.</li>
                <li>Iyo calaamado iyo xiddigo ay dadku ku toosaan.</li>
                <li>Cid wax abuuri ma lamid baa mid aan wax abuurayn miyaydaan wax
                    xasuusanayn.</li>
                <li>Haddaad tirisaan nicmada Eebbe ma koobi kartaan, Eebbana waa
                    danbi-dhaafe naxariista.</li>
            </ol>
            <p>Nicmooyinka Eebbe ugu nicmeeyey dadka waxaa kamid ah badda hirka wayn
                ee haddana Eebbe u-sakhiray dadka inay hilib cusub ka cunaan kalana soo
                baxaan jawhar iyo macaadin kala duwan oo xarrago iyo wax-tar leh.
                Maraakiibtu iyo doonyuhuna dhex-mushaaxi si dadku u doonaan fadliga
                Eebbe iyo rizqigiisa kuna mahdiyaan, waana wax Eebbe lagu mahdiyo in
                markab culays weyn ey biyuhu xambaaraan, waxaa kale oo nicmooyinka kamid
                ah dhulka Eebbe noo goglay buurana ku sugay inayan iilan, wabiyaal iyo
                waddooyin lagu tooso oo laga socdaalana yeelay, calaamooyinna yeelay iyo
                xiddigo lagu tooso. Markuu Eebbe xusay wax badan oo nicmooyinka ah yuu
                ku baraarujiyey awooddiisa oo in isaga uun la caabudo ay waajib tahay
                illeen isagaa wax abuura, waxa kasoo hadhayna wax ma abuuraan, waana
                inay saas ogaato ciddii wax xusuusan, nicmada Eebbe haddii la tiriyana
                lama koobi karo waxaase loo baahan yahay Eebbe ku mahdin iyo aqoonsi.
                Saciid iyo Xasan al-Basri waxay dheheen markuu Eebbe abuuray dhulka yuu
                gilgishay, markaasay malaa‘igtii tidhi meel lagu sugnaan ma aha
                markaasaa waagu baryey iyadoo buur leh. An-Naxl (14-18)</p>
            <ol start="19" type="1">
                <li>Eebbe waa ogyahay waxaad qarsanaysaan iyo waxaad muujinaysaan.</li>
                <li>Waxay caabudayaan oo Eebbe kasoo hadhayna ma abuuraan waxba iyagaase
                    la abuuraa.</li>
                <li>Waana mayd aan noolayn mana oga waqtiga lasoo bixin [dadka].</li>
                <li>Ilaahiinnu waa Ilaah kaliya, kuwa aan rumeynin Aakhirana quluubtoodu
                    way diidi [kalinnimada Eebbe], wayna is-kibrin.</li>
                <li>Waxaa sugan in Eebbe ogyahay waxay qarsan iyo waxay muujin Eebbana
                    ma jecla kuwa is-kibriya.</li>
                <li>Marka lagu dhoho, “Muxuu soo dejiyey Eebbihiin?” waxay dhahaan, “Waa
                    warkii kuwii hore.”</li>
                <li>Inay xambaaraan culayskooda [dambigooda] oo dhan maalinta Qiyaame,
                    iyo culayska [dambiga] kuway dhumiyeen cilmi-la‘aan waxaana xun waxay
                    xambaaranayaan.</li>
            </ol>
            <p>Eebbe waxba kama qarsoona ama hala qarsado ama hala muujiyee, wax
                kasoo hadhay oo nooc cibaado mutana ma jiro ama hala caabudo, hala
                baryo, kaalmo hala warsado, xukunkiisa hala raaco, illeen Eebbaa wax
                abuura waxa kasoo hadhayna wax ma abuuraane, waana mayd aan noolayn
                ogayna marka Qiyaamadu kici, Ilaahayna waa kali, gaalase Ilaah kali ah
                ma rabto ee waxay rabaan in waxyaalo kale lala caabudo, maxay
                isla-kibrin mar hadduu Eebbe wax walba ogyahay, kuwa is-kibriyana uusan
                jeclayn, oo marka Qur’aanka la warsado dhaha, “Waa warkii kuwii hore,”
                si ay u-xambaaraan dambigoodii oo dhan iyo kii dadkay cilmi-la‘aan
                dhumiyeen, wax la xambaarana dambi baa u xun. Xadiithna waxaa ku
                sugnaaday, in ciddii hanuun u-yeedhana heli ajirkeeda iyo ajirka inta
                raacda iyagoon laga nusqaamin ajir, tii baadi u-yeedhana waxay xambaari
                dambigeeda iyo dambiga inta raacday iyadoon iyana laga nusqaaminayn.
                Taasina waxay ka digi inaan dadka xumaanna la farin laguna raacin ee
                samo la faro laguna raaco. An-Naxl (19-25)</p>
            <ol start="26" type="1">
                <li>Waxaa wax dhagray kuwii ka horreeyey markuu Eebbe [amarkiisii] uga
                    yimid xagga asaaska [tiirarka] waxaana kaga dumay saanqaafkii korkooda
                    wuxuuna uga yimid cadaab meelayan ogayn.</li>
                <li>Kadibna maalinta Qiyaame wuu dullayn wuxuuna dhihi, “Aaway
                    shurakadaydii aad ku doodayseen dhexdeeda?” kuwiina waxay dheheen
                    cilmiga la siiyey [culimadii] “Dulli iyo xumaan maanta wuxuu saran yahay
                    gaalada.”</li>
                <li>Ee ah kuway oofsan malaa’igtu iyagoo dulmiyey naftooda, waxayna
                    muujiyaan hoggaansi iyagoo dhihi, “Maanaan ahayn kuwo xumaan fala,” saas
                    ma aha ee Eebbe waa ogyahay waxaad falayseen.</li>
                <li>Ee ka gala irridaha Jahannamo idinkoo ku waari dhexdeeda waxaana
                    xumaan badan hoyga kuwa is-kibriya.</li>
            </ol>
            <p>Eebbe wuxuu ka warramay inay kuwo hore oo gaalo ahaa dhagar faleen
                markaas Eebbe ku dumiyey guryihii, ciqaabna uga timid meelayna ka
                filayn, Qiyaamadana ay la kulmi dulli iyo khasaare, waxna u-tarayn waxay
                caabudayeen, oy ku qirina dadka culimada ah inuu dulli iyo xumaani
                haleeli gaalada, oy malaa‘igtu nafta ka qaadi iyagoo dulmiyey naftooda
                isna-dhiibay inkirayna inay horay xumaan u-faleen Eebbase waa ogyahay
                waxay faleen waxaana lagu abaal-marin Naar ay ku waaraan oo ah hoyga u
                xun ee loo darbay kuwa is-kibriya, taasina waxay muujin in dhagartu ku
                noqon saaxiibkeed, in dulli u-dambayn kuwa dhagra Muslimiinta, inaan
                waxaan Eebbe ahayn wax-tarayn, sharafta cilmiga lagu camal falo, in
                dulli u-dambayn kuwa Xaqa iska-kibriya, in daalimiintu is-dhiibi
                Aakhiro, inayan waxba u-tarayn xumaan diiddo maalinta Qiyaame, saas
                darteed waa in laga faa‘iidaysto waqtiga Eebbana la caabudo. An-Naxl
                (26-29)</p>
            <ol start="30" type="1">
                <li>Waxaa lagu dhahaa kuwa dhawrsaday, “Muxuu soo dejiyay Eebbihiin?”
                    waxayna dhahaan “Khayr.” Kuwa sama-falay adduunyadana waxay mudan wanaag
                    daarta Aakhiraana u khayr-roon waxaana wanaag badan daarta muttaqiinta
                    [kuwa dhawrsaday].</li>
                <li>Waa Jannada Cadni oy gali oy soconna dhexdeeda wabiyaashii waxayna
                    ka heli waxay doonaan, saasuuna Eebbe ku abaal-mariyaa kuwa
                    dhawrsada.</li>
                <li>Ee ah kuway oofsato malaa‘igtu iyagoo fiican [kuna dhihi]
                    “Nabad-galyo korkiinna ha ahaato ee ku gala Jannada waxaad camal fali
                    jirteen dartiis.”</li>
                <li>Gaaladuse miyay sugi inay u-timaaddo malaa’igtu mooyee ama u-yimaado
                    amarka Eebbahaa? Saasayna faleen kuwii ka horreeyay, mana dulmiyin Eebbe
                    iyagaase dulmiyay naftooda.</li>
                <li>Waxaana ku dhacay xumaantii waxay faleen, waxaana ku dagay
                    [ciqaabtii] waxay ku jeesjeesi jireen.</li>
            </ol>
            <p>Aayadaha hore waxay ka warrami xaalka kuwa Eebbe rumeeyey ee xumaanta
                ka dhawrsaday oo ah inay wanaag mudan adduun iyo Aakhiroba, oy galina
                Janno ay ku waari, kana heli waxay doonaan, saasaana Eebbe ku
                abaal-mariyaa kuwa xumaanta ka dhawrsada oo malaa‘igtu nafta ka qibloon
                iyagoo wanaagsan oy salaami uguna bishaarayn Janno camalkoodi flicnaa
                dartiis. Gaalase waxay sugtaa waa halaag iyo Eebboo amra ciqaabtooda,
                waana ciqaabtii haleeshay kuwii hore, ee naftooda dulmiyay illeen Eebbe
                wax ma dulmiyee, kuna dhacay oo koobay ciqaabtii camalkoodii xumaa ee
                Xaq-ku-jeesjees ahaa, ciddii Xaqa yasta oo iska-kibrisa isagoon waxba
                ahayn ee miskiin tabar-yar ah waxse is-mooda ha u-adkaysto dulliga iyo
                ciqaabta haleeli hana ka kabbado khadhaadhka midhaha beertiisa ku
                miirmay. An-Naxl (30-34)</p>
            <ol start="35" type="1">
                <li>Waxay dhahaan kuwii Eebbe la wadaajiyay [cibaadada] “Hadduu doono
                    Eebbe maanaan caabudneen cid kasoo hadhay waxba annaga iyo
                    aabbayaalkanno mana xarrimneen isaga ka-sokow waxba,” saasayna faleen
                    kuwii ka horreeyay, ee Rasuullada ma saaran yahay waxaan gaadhsiin cad
                    ahayn?</li>
                <li>Waxaan ka bixinnay ummad kasta Rasuul inay caabudaan Eebbe kana
                    dheeraadaan daaquutka [cibaadada Eebbe ka-sokow], waxaana kamid ah dadka
                    cid Eebbe hanuuniyay, waxaana kamid ah ciday ku sugnaatay baadinimo, ee
                    socda dhulka oo eega siday noqotay cidhibtii beeniyayaasha.</li>
                <li>Haddaad ku dadaashid hanuunkooda Eebbe ma hanuuniyo cidduu dhumiyay
                    mana helaan gargaare.</li>
            </ol>
            <p>Gaalada iyo dad badan oo jaahiliin ah way khaldamaan oo u-xujaystaan
                dhumiddooda qaddarka Eebbe iyagoo sheegan inuu hadduusan Eebbe doonin
                ayna iyaga iyo aabbayaalkood xarrimeen wax bannaan, caabudeenna wax
                Eebbe kasoo hadhay, waana waxay fali jireen kuwii horana, Rasuulladana
                waxaan gaadhsiin ahayn ma saarra, waa jirtaa in Eebbe maamulo adduunka
                laakiin cid walba wuxuu siiyey caqli oy ku kala doorato xumaanta iyo
                samaanta, Rasuullana wuu usoo diray Kutubna wuu usoo dejiyey
                cudur-daarna ma jiro, waana Eebbe kaliya in la caabudo lagana fogaado
                cibaadada baadilka Eebbe kasoo hadhay waxay dooni ha ahaatee, ciddii
                doontana Eebbe wuu sii hanuuniyaa, tii Xaqa diidda inta loogu yeedhana
                way sii dhuntaa, cid Eebbe mooyee wax hanuuninna ma jirto. Saas darteed
                mar hadduu Eebbe Xaqii caddeeyey, jidkiina muuqdo, cid kastana Rasuul
                loo diray way dhammaatay lug geed ku mar iyo kanay tahay iyo wax la
                caabudo oo Eebbe kasoo hadhay ee waa in uun Xaqa la raaco loona
                hoggaansamo Eebbe. An-Naxl (35-37)</p>
            <ol start="38" type="1">
                <li>Waxay ugu dhaarteen Eebbe dhaar adag inuusan soo bixinayn Eebbe cid
                    dhimatay, saas ma aha ee waa yabooh Eebbe isa-saaray [sugan] dadka
                    badidiise ma oga.</li>
                <li>Inuu u-caddeeyo waxay isku-diiddan yihiin iyo inay ogaadaan kuwii
                    gaaloobay inay ahaayeen beenaalayaal.</li>
                <li>Haddaan doonno arrinna waa inaan uun ku dhahno ahow oy ahaato.</li>
                <li>Kuwii u-haajiray dar Eebbe intii la dulmiyey kadib waxaan dejinaynaa
                    adduunka wanaag, ajirka Aakhiraana ka wayn hadday wax ogyihiin.</li>
                <li>Waana kuwa samray [adkaystay] Eebbahoodna uun tala-saarta.</li>
            </ol>
            <p>Gaaladii waxay dhaar adag ku dhaarteen inaan Eebbe soo bixinayn cid
                dhimatay wuuse soo bixin siduu yaboohay, mase oga dadka badankiisa
                jaahiliinta ah, illeen wax walba waqti iyo mudduu leeyahaye, inuu
                u-caddayn waxay isku-diiddanaayeen ogaadaanna kuwii gaaloobay inay
                beenaalayaal ahaayeen oo waxay adduunka ku hayeen gaaladu iyo
                Xaq-diidayaashu been la dhoodhoobay ahayd, dhabta iyo runtuna tahay waxa
                Eebbe yaboohay Rasuulladuna rumeeyeen, Eebbana wuxuu damco wuxuu dhahaa
                ahaw wuuna ahaadaa wax ku culusna ma jiro. Kuwa dar Eebbe u-hijrooday
                wuxuu Eebbe u ballan-qaaday inuu wanaag siiyo adduun iyo Aakhiraba,
                iyadoo abaal-marinta Aakhiro iyo ajrigeedu ka wayn yahay kan adduun,
                waxaana muta kuwa samray oo u-adkaysta dhibka Eebbahoodna tala-saarta.
                Wuxuuna ahaa Cumar binu Khaddaab markuu muhaajiriinta wax siin kii
                yiraahda, “Qaado Eebbe hakuu barakeeyee, kani waa wuxuu Eebbe kuu
                yaboohay adduunkee, wuxuu kuu kaydiyay Aakhiraana ka fiicane,” markaasuu
                akhriyay aayaddan. Taasina waxay ku tusin wanaagga iyo fadliga hijrada
                dar Eebbe iyo in Eebbe wanaag ku abaal-marin. An-Naxl (38-42)</p>
            <ol start="43" type="1">
                <li>Waxaan dirray hortaa rag aan u-waxyoonnay, ee warsada kuwa cilmiga
                    leh haddaydaan wax ogayn.</li>
                <li>[Waxaana la dirray] xujooyin iyo Kutub waxaana kugu soo dejinnay
                    Qur’aanka inaad u-caddayso dadka waxa loo soo dejiyey, inay
                    fikiraan.</li>
                <li>Ma aamin bay ka noqdeen kuwii dhagarta falay in Eebbe la gooyo
                    dhulka, ama uga yimaado cadaab meelayna filayn?</li>
                <li>Ama ku qabto Eebbe gadgaddoonkooda? Mana aha kuwa Eebbe
                    daaliya.</li>
                <li>Ama ku qabto nusqaamin [iyo cabsi] iyagoo ku sugan, Eebbihiinna waa
                    u-ture naxariista.</li>
            </ol>
            <p>Gaaladu waxay wax badan inkireen in Rasuul dad ah la diro, saas
                darteed yaa Eebbe ku raddiyey aayado badan, haddayna wax aqoonna oo
                ogaynna waa inay warsadaan dadka cilmiga leh, Eebbana wuxuu soo dejiyey
                xujooyin iyo Kutub, Nabiga (naxariis iyo nabadgalyo Eebbe korkiisa ha
                yeelee) Eebbe wuxuu kusoo dejiyey Qur’aanka si uu ugu caddeeyo dadka
                waxa lagu soo dejiyey iyo inay fikiraan, aaminna kama aha gaaladu in
                Eebbe dhulka la gooyo ama cadaab uga yimaado meelayna ogayn, ama Eebbe
                qabto iyagoo gadgaddoomi mana daaliyaan Eebbe, ama Eebbe ku qabto cabsi
                iyo nusqaan, Eebbana waa u-ture naxariista, siduu Rasuulku yidhi
                (naxariis iyo nabadgalyo Eebbe korkiisa ha yeelee) “Eebbe wax kaga samir
                badan dhib uu maqlay ma jiro, waxay ku sheegi ilmo isna wuu arzaaqi oo
                caafin.” Waxaa wariyey Bukhaari iyo Muslim. Ruuxii caqli lehse waa
                inuusan ku kadsoomin ee Eebbe ka dhawrsadaa dhabna u caabudaa. An-Naxl
                (43-47)</p>
            <ol start="48" type="1">
                <li>Miyeyna arkayn wuxuu Eebbe abuuray oo u-iilan hooskiisu midig iyo
                    bidix sujuud Eebbe dartiis iyagoo u khushuucsan?</li>
                <li>Eebbe waxaa u-sujuuda waxa samooyinka iyo dhulka ku sugan oo
                    dhul-socod ah iyo malaa‘ig iskamana wayneeyaan [sujuuddiisa].</li>
                <li>Waxayna ka cabsan Eebbahooda Sarreeya waxayna falaan wax la
                    faro.</li>
                <li>Wuxuuna yidhi Eebbe, “Ha yeelanina ilaahyo labo ah Eebbe waa uun
                    Ilaah kaliya ee Aniga uun iga cabsada.”</li>
                <li>Eebbe waxaa u-sugnaaday waxa samooyinka iyo dhulka ku sugan, waxaana
                    u-sugnaaday Diin [cibaado] joogta ah, ee ma Eebbe cid aan ahayn yaad ka
                    dhawrsanaysaan?</li>
                <li>Waxa nicma ah ood haysataan waxay ka timid Eebbe, markuu idin
                    taabsiiyo dhibna xaggiisaad u qayliyeysaan.</li>
                <li>Markuu idinka faydo dhibkana koox idin kamid ah yaa Eebbahood la
                    wadaajisa [cibaadada].</li>
                <li>Inay ka gaaloobaan waxaan siinnay, raaxaysta waad ogaan doontaan
                    [cidhibta xaalkiinnee].</li>
            </ol>
            <p>Ibnu Kathiir wuxuu yidhi, “Eebbe wuxuu ka warrami waynidiisa oo wax
                kasta u-khushuuco dhammaan, wax nool iyo wax kalaba iyo insi, jinni iyo
                malaa‘igba, oo xataa hoosku Eebbe u-sujuudo, malaa‘igtuna fulin amarka
                Eebbe, kana cabsan, iyo inaan Ilaahay mooyee Eebbe kale jirin, isaga
                kaliyana muto cibaado, illeen isagaa wax walbaba lehe, cibaado joogta
                ahna mudane. Tan kale wixii nicma ah oo la haysto xagga Eebbay ka timid,
                Eebbaana dhibka fayda oyna xaq tahay in kaligiis la caabudo, gaalase way
                diidday ee haku raaxaysteen waxa Eebbe siiyey way ogaan waxa ku dhaca.
                Mahad Eebbaa mudan, waynaynna isagaa xaq u leh, isagaana lagu hoos-jiraa
                Aakhiro iyo adduunba, amarkiisuna fuli. An-Naxl (48-55)</p>
            <ol start="56" type="1">
                <li>Waxay u-yeelaan waxayna ogayn qayb waxaan ku arzaaqnay kamid ah,
                    dhaar Eebbee waa laydin warsan [gaaloy] waxaad been-abuuranaysaan.</li>
                <li>Waxayna u-yeelaan Eebbe gabdho, waa ka-nazahan yahay, iyaguna waxay
                    yeelan waxay rabaan.</li>
                <li>Marka loogu bishaareeyo midkood dhaddig wuxuu noqdaa wajigiisu madow
                    walbahaarina.</li>
                <li>Wuxuuna iska-qariyaa dadka xumida waxa loogu bishaareeyey, miyuu ku
                    haystaa dulli mise wuxuu dhumbiyaa dhulka? Waxaa xun waxay xukumi.</li>
                <li>Kuwaan rumayn Aakhiro waxaa u-sugnaaday tusaale xun, Eebbana waxaa
                    u-sugnaaday sifada sare, waana adkaade falsan.</li>
            </ol>
            <p>Waxaa kamid ah caadada xun ee gaalada inay xoolahooda kala qaybiyaan
                oo qaarna Eebbe ku sheegaan qaarna shurakadooda, waase la warsan
                been-abuurashadooda, sidoo kale waxay Eebbe ku sheegaan gabdho iyaguna
                waxay doonaan oo wiilal ah, Eebbase waa ka-nazahan yahay waxay sheegi,
                iyadoo marka mid kamid ah loogu bishaareeyo gabadh uu wajigiisu
                doorsoomo walbahaarana, kana qarsoomo oo ka dhawrsado dadka isagoo ka
                xun waxa loogu bishaareeyey, kuna fikiri ma dulli buu ku hayaa mise wuu
                dilaa oo dhulka ku xabaalaa, waxayna xukumayaan wax xun, dhabtuna waa in
                kuwaan Aakhirana rumayn tusaale xun u-sugnaaday, Eebbana sarrayn, wanaag
                iyo wayni u-sugnaatay, yahayna mid awood iyo falsami ku sifoobay.
                Aayaduhuna waxay sugi in cibaadada khalqiga iyo xukunka dhammaan Eebbe
                iska leeyahay, uuna u-baahnayn ilmo iyo kaalmo, inay jaahiliyo tahay
                gabdho la silciyo ama la gacan-bidixeeyo, in wanaagga oo dhanna Eebbe ku
                dhammaado, xumaan, dulli iyo liidmana gaalo ku dhammaado, ee dhab haloo
                caabudo Eebbahaas. An-Naxl (56-60)</p>
            <ol start="61" type="1">
                <li>Hadduu Eebbe u-qaban dadka dulmigooda kagama tageen korka dhulka wax
                    socda, wuxuuse dib ugu dhigi muddo magacaaban, markay ajashoodu
                    timaaddana kama dib-maraan saacad kamana hor-maraan.</li>
                <li>Waxayna u-yeelaan Eebbe waxay nacayaan, waxayna tilmaami
                    carrabyadoodu been inuu wanaag u-sugnaaday, waxaa sugan in Naar uun
                    u-sugnaatay, oo loo hor-marin [luguna dhaafi].</li>
                <li>Dhaar Eebbee waxaan [Rasuullo] u dirray ummado kaa horreeyey wuxuuna
                    u-qurxiyey Shaydaan camalkooda isagaana sokeeye u ah maanta, waxayna
                    mudan cadaab daran.</li>
                <li>Qur’aankana waxaan uun kuugu soo dejinnay inaad u-caddaysid dadka
                    waxay isku-khilaafsan yihiin iyo hanuunka iyo naxariista ciddii
                    rumayn.</li>
                <li>Eebbana waa kan kasoo dejiya samada biyo, kuna nooleeya dhulka abaar
                    kadib, arrintaasna calaamad yaa ugu sugan ciddii wax maqli.</li>
            </ol>
            <p>Aayadahan waxay ka warrami dusha Eebbe iyo hadduu dadka u-qaban
                dulmigooda aan dhulka ciduna ku noolaateen, wuxuuse dib ugu dhigaa muddo
                magacaaban markay timaaddana saacad dib loogama dhaco lagamana hor-maro,
                gaaladuna Eebbe wax xun yey ku sheegeen, beenna waxay ku sheegi in
                wanaaggu iyaga u-sugnaaday, waxaase dhab ah in Naaru u-sugnaatay loona
                hor-marin, waana jirtaa in Eebbe u-diray Rasuullo ummadahooda,
                Shaydaanna u-qurxiyey camalkooda, isagaana Qiyaamada sokeeye u ah,
                cadaab daranna way mudan, Qur’aankana wuxuu Eebbe ugusoo dejiyey Nabiga
                inuu dadka u-caddeeyo waxay isku-diiddan yihiin iyo isgaoo hanuun iyo
                naxariis u ah ciddii Xaq rumayn, uguna deeqay dadka roob iyo khayr ku
                nooleeya dhulka abaar kadib waana waxay ku waano-qaadato ciddii wax
                maqli, saas darteed dusha Eebbe iyo naxariistiisa yaan lagu kadsoomin
                wuu ciqaab iyo qabasho daran yahaye. An-Naxl (61-65)</p>
            <ol start="66" type="1">
                <li>Waxaana idiinku sugan xoolaha cibrad [waano-qaadasho] waxaana idinka
                    waraabinnaa waxa ku sugan caloosheeda digo iyo dhiig dhexdooda ah caano
                    saafi ah oo u-fudud kuwa cabbi.</li>
                <li>Iyo midhaha timirta iyo cinabka ood ka yeelataan cabbid iyo rizqi
                    fiican, arrintaasna calaamad baa ugu sugan ciddii wax kasi.</li>
                <li>Wuxuu u-waxyooday [ku ilhaameeyey] Eebbahaa shinnida, “Ka yeelo
                    buuraha guryo iyo geedaha iyo waxay dhistaan.”</li>
                <li>“Markaas cun midho kasta xaggooda qaadna jidadka Eebbahaa oo
                    laylyan,” waxaana kasoo baxa calooshooda cabbid kala-duwan tahay
                    midabkoodu dhexdiisana waxaa ah daawo dadka, arrintaasna calaamaa ugu
                    sugan ciddii fikiri.</li>
                <li>Eebbaa idin abuuray markaas idin oofsan [dili] waxaana idin kamid ah
                    cid loo celin [la gaadhsiin] cimriga ugu liita inuusan ogaan waxba cilmi
                    [ogaansho] dabadiis, Eebbana wax walba waa ogyahay karaana.</li>
            </ol>
            <p>Xoolaha nicmoolayda ah waxaa ku sugan calaamad ku tusin qudradda
                Eebbe, sida Eebbe inooga siiyo caano saafi ah oo kasoo dhex-baxay uus
                iyo dhiig, macaanna oo cunaha cabbaha u-sahlan, iyo ciddii dhami, sidoo
                kale wuxuu ina siiyey oo midho timireed iyo canab aan ka yeelanno cunno
                fiican oo tusin ciddii caqli leh awoodda Eebbe iyo naxariistiisa, sidoo
                kale wuxuu ku ilhaameeyey shinnida oo ah duulaa yar inay guri ka yeelato
                buuraha, geedaha iyo dhista, oyna cunto midho kala duwan, qaaddana meelo
                iyo jidad Eebbe u-sahlay, kana soo baxo caloosheeda cabbid midabkeedu
                kala-duwan yahay, daawana dadka ugu sugan tahay, taasina waa calaamad ku
                tusin awoodda Eebbe ciddii fikiri, saasaadna u-aragtaa sida Eebbe dadka
                ugu nicmeeyey xoolo ay caano ka dhammaan, midho ay wax ka cunaan, shinni
                malab u-samaysa, waana xayawaankaas tabarta yar, yaa macaaneeyey
                dhacaankeeda? Eebbe kaliya. Waxaana sugnaatay in nin u-yimid Nabiga una
                sheegay in walaalkiis shubmi, kuna yidhi, “Malab waraabi,” kuna soo
                noqnoqday dhawr jeer isagoo sheegi inuu wali shubmi. Markaa Nabigu ku
                yidhi, “Waraabi malab Eebbaa run sheegi, caloosha walaalkaana waa
                beenaleeye,” markaasuu waraabiyey kadibna bogsaday. Taasina waxay ku
                tusin in Eebbe u-sakhiray dadka in wax badan u-adeegaan una shaqeeyaan
                si Eebbe loogu mahdiyo. An-Naxl (66-69)</p>
            <ol start="71" type="1">
                <li>Eebbe wuu ka fadilay qaarkiin qaar rizqiga, mana aha kuwa la fadilay
                    kuwii ku celiya rizqigooda waxay gacantoodu hanato oy isku-mid ku
                    noqdaan ee ma nicmada Eebbaad diidaysaan?</li>
                <li>Eebbe wuxuu idinka yeelay naftiinna azwaaj wuxuuna idinka yeelay
                    haweenkiinna carruur iyo farac idinkuna arzaaqay wanaag, ma baadil bay
                    rumayn oy nicmada Eebbey ka gaaloobi?</li>
                <li>Waxayna caabudayaan Eebbe ka-sokow waxaan uga hananayn rizqi
                    samooyinka iyo dhulka waxba, waxna karin.</li>
                <li>Ee haw yeelina Eebbe wax lamid ah, Eebbe wuu ogyahay idinkuse ma
                    ogidine.</li>
            </ol>
            <p>Eebbaa wax abuura dilana, dadna cimri siiya intay ka gaadhaan gabow
                daran oyna waxba kala kasin, oo ah da‘duu Nabigu (naxariis iyo
                nabadgalyo Eebbe korkiisa ha yeelee) Eebbe ka magan-galay kuna yidhi,
                “Eebbow waxaan kaa magan-gali bakhaylnimo, wahsi duqnimo, iyo in la ii
                celiyo cimriga u xun iyo cadaabka qabriga iyo fitnada Dajjaal iyo
                fitnada nolosha iyo tan geerida.” Waxaa wariyay Bukhaari. Tan kale waxay
                muujin doqonnimada gaalada oo ah inay Eebbe addoomadiisa shariik uga
                yeelaan, mana eka, sidayna iyaga iyo waxay hantaan u-sinnayn, taasina
                waa nicmo Eebbe diid, tan kale in Eebbe isu-abuuray rag iyo haween
                markay is-guursadaanna kala siiya carruur iyo farac dadkana ku arzaaqa
                wanaag. Ma waxayse rumayn baadil iyo xumaan oy ka gaaloobi nicmada
                Eebbe, oy caabudi Eebbe ka-sokow waxaan rizqi ugu hananayn cirka iyo
                dhulka, waxna karin? Xaqna ma aha in Eebbe loo yeelo tusaale xun oo lagu
                shabbaho wax, oo lala simo, illeen wax buu ogyahay, dadkuna wax ma ogee,
                Eebbaa Xaq ah, awood leh, xukun leh, caddaalad leh, wax nooleeya waxna
                dila xaggiisana loo ahaan. An-Naxl (70-74)</p>
            <ol start="75" type="1">
                <li>Eebbe wuxuu ka yeelay tusaale addoon la leeyahay oon waxba karin iyo
                    ruux aannu ku arzaaqnay rizqi fiican oo u-bixin qarsoodi iyo muuqaalba,
                    ma isku-mid baa? Mahad Eebbaa iska leh, badankooduse wax ma oga.</li>
                <li>Waxaa [kale] oo Eebbe tusaale ka yeelay laba nin oo midkood af-la‘
                    yahay [ma-hadle] waxna karin dhibna ku ah [culays] ilaaliyihiisa meel
                    kastoos u-jeediyana aan wanaag ka imanaynin, ma egyihiin isaga iyo ruux
                    fari caddaalada Jid Toosanna ku sugan?</li>
                <li>Eebbaa iska leh waxa ku maqan samooyinka iyo dhulka, saacadda
                    amarkeeduna ma aha il-bidhiqsigeed mooyee ama ka dhaw, Eebbana wax kasta
                    wuu karaa.</li>
                <li>Eebbe wuxuu idin kasoo bixiyay caloosha hooyooyinkiin waxba idinkoon
                    ogayn wuxuuna idiin yeelay maqal iyo arag iyo quluub inaad ku shukridaan
                    Eebbe.</li>
                <li>Miyayna arkayn shinbiraha loo sakhiray hawada samada, waxaana Eebbe
                    ahayna haynin? Taasina calaamooyin yaa ugu sugan ciddii rumayn
                    [Xaqa].</li>
            </ol>
            <p>Waa tusaalayaaal Eebbe u-yeelay Muslimka iyo gaalka, oo ah inayna
                sinnayn cid tasarrufi oo wax bixin iyo midaan waxba karin, iyo midaan
                hadlayn culaysna ku ah dadkuu la nool yahay wanaagna laga sugayn iyo mid
                wanaagga fari oo Jidka Toosan ku socda, tan kale Eebbaa iska leh waxa ku
                qarsoon cirka iyo dhulka, dhicidda Qiyaamana waa uun il-bidhiqsi ama ka
                dhaw, illeen Eebbaa wax kasta karee waana kan dadka kasoo saaray uurka
                hooyo iyagoo jaahiliin ah oon wax aqoon una yeelay maqal, arag iyo caqli
                si ay Eebbe ugu aqoonsadaan uguna mahadiyaan. Tan kale waxaa kamid ah
                awooddiisa shinbiraha ku duuli hawada cirka waxaan Eebbe ahayn haynin,
                waxaasoo dhanna waxay dadka ku waajibin Eebbe-aqoonsi iyo cibaadadiisa
                dhabta ah. An-Naxl (75-79)</p>
            <ol start="80" type="1">
                <li>Eebbe wuxuu idinka yeelay guryihiinna xasil [degaan] wuxuuna idinka
                    yeelay hargaha xoolaha guryo idiin fudud maalinta geeddiga iyo maalinta
                    nagaadigaba, idinkana yeelay suufkeeda iyo dhogorta [geela] iyo dhogorta
                    [riyaha] alaab iyo maacuun tan iyo muddo.</li>
                <li>Eebbe wuxuu idiinka yeelay wuxuu abuuray [geedaha] hadh, wuxuuna
                    idiinka yeelay buuraha dugaal, idiinkana yeelay dhar idinka dhawra
                    kulaylka iyo qamiis-bireed idinka dhawrta [dhibka] dagaalka, saasuuna
                    idiinku taam-yeeli Eebbe nicmadiisa inaad Islaam noqotaan [Xaqa
                    raacdaan].</li>
                <li>Hadday jeedsadaan waxaa uun korkaaga ah gaadhsiin cad.</li>
                <li>Way garan nicmada Eebbe wayna dafiri, badankooduna waa gaalo.</li>
            </ol>
            <p>Eebbe wuxuu aayadahan ku sheegi nicmooyinkiisa qaarkood, sida
                guryaha, hargaha xoolaha, dhogorta xoolaha, geedaha la hadhsado, buuraha
                la dugsado, dharka kulaylka iyo qabowga ka dhawra, labbiska dagaalka,
                waxaas oo dhanna wuxuu Eebbe u-siiyey inay Muslim ahaadaan, oo Xaqa ku
                toosnaadaan, ciddiise ka gaalowda oo Xaqa ka jeedsata iyada un baa
                iska-dhuntay ee Rasuulka waxaa uun laga rabaa Xaq-gaadhsiin, haddana
                iyagoo og nicmada Eebbe yey dafirayaan oo diidi. Ibnu Abii Xaatim waxaa
                laga wariyey in nin reer miyiga Carbeed ah Nabiga (naxariis iyo
                nabadgalyo Eebbe korkiisa ha yeelee) u-yimid warsadayna Nabiga markaas
                ku akhriyey aayaadkan isagoo leh haa mid walba, markaas jeedsaday.
                Markaasay soo degtay aayadda kale, waase aayad guud ahaan loola jeedo,
                ayna waajib tahay in nicmada Eebbe la aqoonsado laguna mahdiyo. An-Naxl
                (80-83)</p>
            <ol start="84" type="1">
                <li>[Xusuusi] maalintaan kasoo bixin ummad kasta marag, markaasna aan
                    loo idmayn kuwii gaaloobay cudur-daarasho, lagana doonayn
                    cudur-daar.</li>
                <li>Markay arkan kuwii dulmi falay cadaabka lagama fududeeyo xaggooda
                    lamana sugo.</li>
                <li>Markay arkaan kuwii gaaloobay shurakadooda waxay dhahaan, “Eebbow
                    kuwaasu waa shurakadannadii aannu caabudi jirray Eebbe ka-sokow,”
                    markaasay kusoo tuureen hadal ah, “Idinku been baad sheegaysaan.”</li>
                <li>Waxayna u dhiibaan Eebbe maalintaa hoggaansiga, waxaana ka dhuma
                    waxay been-abuuran jireen.</li>
                <li>Kuwii gaaloobay ee ka awday dadka Jidka Eebbe waxaan ugu siyaadinnaa
                    cadaab korka cadaabka faasiqnimadooda darteed.</li>
            </ol>
            <p>Aayadahanna waxay ka warrami xaalka gaalada maalinta Qiyaame iyo
                Nabigii ummad walba marag looga dhigi, wax cudur-daaranna aan laga
                aqbalaynin lana warsanayn, cadaabkana laga fududaynayn, oyna gaaladii
                iyo waxay caabudayeen oo Eebbe kasoo hadhay murmi isna beenin, gaalana
                maalinta hoggaan Eebbe u-dhiibi, mase aha waqti hoggaan dhiibid ee waa
                uun ama Janno wanaag ku dhan yahay (Eebbaan ka baryaynaaye) ama Naar
                dulli ku dhan yahay (Eebbaan ka magan-galaynaaye) wixii la caabudaayay
                ee Eebbe kasoo hadhayna wuxuu noqday been la dhoobdhoobay iyo
                wax-kama-jiraan kuwii gaaloobay ee dadkana Xaqa ka leexiyay waxay mudan
                cadaab mid kale lagu kordhiyo faasiqnimadooda darteed, saasayna dhabtu
                u-muuqan oo loo kala-bixi, loona kala-miirmi. An-Naxl (84-88).</p>
            <ol start="89" type="1">
                <li>[Xusuusi] maalintaan kasoo bixinayno ummad kasta marag naftooda ah
                    oon ku keenayno [Nabiyow] adoo marag ku ah kuwan [ummaddaada] waxaana
                    kugu dajinnay Kitaab oo ah caddaynta wax kasta iyo hanuun iyo naxariis
                    iyo bishaarada dadka Muslimiinta ah.</li>
                <li>Eebbe wuxuu fari caddaalad iyo sama-fal iyo wax-siinta qaraabada
                    wuxuuna reebi xumaan iyo munkar iyo gar-darro, wuuna idin waanin inaad
                    wax xasuusataan.</li>
                <li>Oofiya ballanka Eebbe markaad ballantantaan hana burinina dhaarta
                    kadib intaad adkayseen ood uga yeesheen Eebbe korkiinna kafiil
                    [ilaaliye], Eebbana waa ogyahay waxaad falaysaan.</li>
                <li>Hana noqonina sidii tii burisay [furfurtay] soohiddii xoog kadib
                    furfurid idinkoo ka yeelan dhaartiinna dhagar dhexdiinna ah, inay
                    ahaatay ummad mid ka badan ummad kale, Eebbe wuu idinku imtixaani
                    [amarkaas] iyo inuu idiin caddeeyo maalinta Qiyaame waxaad isku
                    diiddanaydeen.</li>
            </ol>
            <p>Maalinta Qiyaame cid walba marag baa loo keeni, ummadanna waxaa marag
                u-noqon Nabiga (naxariis iyo nabadgalyo Eebbe korkiisa ha yeelee)
                Qur’aan wax kasta caddeeyayna waa lagusoo dajiyay oo hanuun, naxariis
                iyo bishaaro u ah Muslimiinta. Ibnu Mascuud wuxuu yidhi, “Qur’aanka
                waxaa naloogu caddeeyay cilmiga wax kasta.” Aayadda kale Eebbe wuxuu ku
                faray caddaalad, sama-fal, qaraabadoo la xidhiidhiyo, wuxuuna ku reebay
                xumaanta, munkarka iyo gar-darrada, waana waano si loo xusuusto. Xadiith
                waxaa ku sugnaaday, “Dambi in Eebbe ugusoo dedejiyo ciqaabta adduunka
                iyadoo tii Aakhiro dhiman tahay ka mudan gar-darro iyo qaraabo-goys ma
                jiro.” Ibnu Mascuudna wuxuu yidhi, “Aayadda u-kulmin badan ee Qur’aanka
                waa tan.” Eebbana wuxuu jecel yahay umuuraha sare ee sharafta leh,
                wuxuuna nacaa waxyaalaha hoose ee xun, sida xadiith ku sugnaatay,
                ballanka iyo dhaartana waa in la oofiyaa inta la adkeeyey kadib, lana
                burinin oon la noqonin sidii haweeneydii soohday xadhiga iyo dunta
                markaas furfurtay, lagana yeelanin dhaarta dhagar isagoo iaga
                faa‘iidaysan in ummaddii ka badatay ummad kale, Eebbana dadka wuu
                imtixaani inuu u-caddeeyo Qiyaamada waxay isku-khilaafsanaayeen kalana
                xukumo. An-Naxl (89-92)</p>
            <ol start="93" type="1">
                <li>Hadduu doono Eebbe wuxuu idinka yeeli lahaa ummad kaliya wuxuuse
                    dhumiyaa cidduu doono, wuuna hanuuniyaa cidduu doono, waana laydin
                    warsan waxaad camal-falayseen.</li>
                <li>Haka yeelanina dhaartiinna dhagar dhexdiinna ah ood markaas
                    simbiriirixataa gomadi intay sugnayd kadib ood dhadhamisaan xumaan
                    [cadaab] ka-jeedintiinna dadka Jidka Eebbe darteed, waxaana idiin
                    sugnaaday cadaab wayn.</li>
                <li>Hana ku gadanina ballanka Eebbe qiimo yar [waxba] waxa Eebbe agtiisa
                    ah yaa idiin khayr-roone haddaad wax ogtihiin.</li>
                <li>Waxa agtiinna ah wuu dhammaan waxa Eebbe agtiisa ahna wuu hadhi
                    waxaana ku abaal-marinaynaa kuwa samra [adkaysta] ajirkooda midka ugu
                    fiican ee ay falayeen.</li>
            </ol>
            <p>Eebbe wuxuu aayadahan ku sheegi in hadduu doono uu dadka wada marin
                lahaa waddo qudha kana yeeli lahaa ummad kaliya, waxayse keentay
                xikmaddiisu inay cidna dhunto midna hanuunto camalkoodan uu warsado
                Qiyaamada. Tan kale wuxuu ka reebi inay Xaqa ka leexdaan oo
                simbiriirixdaan, dhaartana isku khayaamaan, markaa ay dhadhamiyaan
                ciqaab ka-leexashada iyo ka-leexinta Jidka Eebbe, cadaab waynna
                u-sugnaado, iyo inaan lagu gadanin ballanka Eebbe qiimo yar, waxa
                adduunka jooga oo dhanna waa yar yahaye, waxaana khayr-roon waxa Eebbe
                agtiisa ah hadday wax garan, waxa dadka agtiisa ahna way dhammaan oy
                tegi, waxaase hadhi oo waari waxa Eebbe agtiisa ah oo camal fiican, ajir
                iyo khayr ah, waxaana lagu abaal-marin kuwa dar Eebbe u-samra ajirkooda
                ugu fiican camalkoodii dartiis. Aayaduhuna waxay ku tusin in ballanka la
                dhawro, in hanuunka lagu dadaalo, inaan dhaarta dadka lagu khayaamin,
                inaan Xaqa dadka laga celinin lagana leexin, inaan Xaqa la gadanin
                lagana dul faa‘iidaysan adoo Xaqa ka leexan oo leexin, in dadka iyo
                waxay haystaan tagi, Eebbe iyo Xaquna hadhi. An-Naxl (93-96)</p>
            <ol start="97" type="1">
                <li>Ciddii camal-fasha wanaag oo rag ah ama haween ah isagoo mu‘min ah
                    waxaan noolaynaynaa nolol wanaagsan, waxaana ku abaal-marinaynaa
                    ajirkooda waxa ugu wanaagsan ee ay falayeen.</li>
                <li>Markaad akhriyi Qur’aanka ka magan-gal Eebbe Shaydaan la
                    dheereeyey.</li>
                <li>Isagu kuma leh xujo kuwa rumeeyey Xaqa Eebbahoodna talo-saarta.</li>
                <li>Wuxuuse xujo ku yeeshaa kuwa ka wali yeesha iyo kuwa la-wadaajiya
                    Eebbe.</li>
                <li>Haddaan ku badalanno aayad meel aayad kale Eebbana ogyahay wuxuu
                    dejin waxay dhahaan, “Waxaad uun tahay been-abuurte,” badankooduse wax
                    ma oga.</li>
                <li>Waxaad dhahdaa, “Waxaa kasoo dejiyey ruuxii daahirka ahaa [Jibriil]
                    xagga Eebbaha Xaqa ah inuu ku sugo kuwii rumeeyey Xaqa iyo hanuun iyo
                    bishaaro isagoo u ah Muslimiinta.”</li>
            </ol>
            <p>Rag iyo haween ciddii wanaag fasha waxaa lagu abaal-marin wanaag
                illeen waa loo siman yahay cibaadada Eebbe iyo khayrkiisa iyo
                wanaaggiisee, wuxuuna Eebbe ku noolayn nolol wanaagsan, waxaana xadiith
                ku sugnaa, “Waxaa liibaanay ruuxii Muslim noqda oo lagu arzuqo kafaaf oo
                ku raalli-noqda waxa Eebbe ku arzuqo.” Waxaa wariyay Imaam Axmed iyo
                kuwo kale. Marka Qur’aanka la akhrinna waa in Eebbe Shaydaanka laga
                magan-galo, awoodna kuma leh mu‘miniinta Eebbahood tala-saarta ee wuxuu
                awood iyo suldo ku leeyahay kuwa ka wali yeesha ee raaca dhumintiisa iyo
                xumaantiisa iyo kuwa Eebbe la wadaajiya cibaadada, marka Eebbe aayad mid
                kale ku baddalana waxay dhahaan gaaladu, “Waa been-abuurasho,” Eebbaase
                og wuxuu soo dejin, Xaqna kusoo dejiyay, Jibriilna usoo dhiibay, waase
                jaahiliin badankoodu, wuxuuna usoo dejiyay inuu ku sugo kuwa Xaqa
                rumeeyay, hanuun iyo bishaarana u-noqdo Muslimiinta, halkaasna waxaa ka
                muuqda in ruuxii mu‘min ah oo toosnaada rag iyo haweenba Eebbe ku
                noolayn nolol fiican, Aakhirana khayr siin, inuu Shaydaan col yahay
                lagana magan-galo Eebbe mar walba iyo marka Qur’aanka la akhrin inuusan
                awood ku lahayn Shaydaanku mu‘miniinta Eebbe tala-saarta, ee uu awood
                iyo suldo ku leeyahay kuwa talo u-dhiibta ee ugu shariik-yeela Eebbe, in
                Eebbe awoodda isagu iska leeyahay soo dajinna jiray wuxuu doono oo
                Qur’aanka ah. An-Naxl (97-102)</p>
            <ol start="103" type="1">
                <li>Waxaan dhab u-ognahay inay dhihi, “Waxaa bara Nabiga Qur’aanka dad,”
                    carrabkay ku leexin waa Cajami, kanna waa lisaan [af] Carabi cad.</li>
                <li>Kuwaan rumayn aayaadka Eebbe ma hanuuniyo Eebbe waxayna mudan cadaab
                    daran.</li>
                <li>Waxaa uun abuurta been kuwaan rumayn aayaadka Eebbe kuwaasuna iyaga
                    un baa beenaalayaal ah.</li>
                <li>Oo ah kuwa Eebbe ka gaaloobay rumayn kadib [ee mudan halaag] ruux
                    lagu qasbay qalbigiisuna ku xasillan yahay iimaanka mooyee, ruuxiise
                    laabtiisu u waasac noqoto [rumayso] gaalnimo waxaa korkooda ah cadho
                    Eebbe, waxayna mudan cadaab wayn.</li>
                <li>Arrintaasuna waa inay ka doorteen nolosha dhaw [ee adduun] Aakhiro
                    iyo inaan Eebbe hanuuninayn kuwa gaalada ah.</li>
                <li>Kuwaas Eebbaa daboolay quluubtooda, maqalkooda iyo araggooda waana
                    kuwa uun halmaansan [Xaqa].</li>
                <li>Waxaa sugan in kuwaasu Aakharo ay iyagu uun khasaareen.</li>
            </ol>
            <p>Gaaladu wax kasta oo ceeb ah oo u-muuqata way ku sheegeen Nabiga iyo
                Qur’aankaba, intay ka dhahaan, “Waxaa wax bara nin Cajami ah,” Eebbaase
                beeniyay tirtirayna beentoodii illeen Qur’aanku waa Carabi cad ee, cid
                dhuntay oon rumaynayn Xaqana Eebbe ma waafajiyo hanuun iyo Xaqa, waxayna
                mudan ciqaab daran. Beenna waxaa abuurta kuwaan rumaynin aayaadka Eebbe
                ee uun beenaalayaasha ah, ee ah kuwa gaalooba rumayn kadib cid lagu
                qasbo oo qalbigeedu Xaqa ku sugan yahay mooyee, ciddiise qalbigeedu
                aqbalo gaalnimada waxaa korkooda ah cadho Eebbe, waxayna mudan cadaab
                wayn, illeen adduun bay Aakhiro ka doorteene, Eebbana ma hanuuniyo waana
                kuwa Eebbe daboolay qalbigooda, maqalkooda iyo araggooda ee halmaamay
                Xaqa, dhab ahaanna u-khasaaray, waana in Eebbe laga baryo ku-sugnaanta
                Diinta, laguna dadaalo ku-sugnaanteeda, ciddii dooni inay aragto siday
                Muslimiintii hore ugu sugnaayeen Diintooda ha akhrido taariikhda Bilaal,
                Xubayd binu Zayd, Cabdullaahi binu Xudaafa iyo kuwo kale wuxuu arki
                geesinnimada iyo adkaysiga iyo Xaq ku-sugnaanta. An-Naxl (103-109)</p>
            <ol start="110" type="1">
                <li>Eebbahaase kuwa hijrooday intii la fidmeeyey [la dhibay] kadib
                    markaas jahaaday oo samray [adkaystay] Eebbahaana intaas kadib waa u
                    dambi-dhaafe naxariista.</li>
                <li>Waana maalin ay imaan naf walba iyadoo ka doodi [daafici] nafteeda
                    oo loo oofin naf kasta waxay fashay lana dulminayn.</li>
                <li>Eebbe wuxuu tusaale ka yeelay magaalo ahayd aamin oo xasiloon ugana
                    yimaado rizqigeedu [cunnada] oo barwaaqo ah meel kasta oo ka gaalowday
                    nicmooyinkii Eebbe oo Eebbe dhadhansiiyey gaajo dabooshay iyo cabsi
                    waxay sameynayeen darteed.</li>
                <li>Waxaa dhab ahaan ugu yimid rasuul kamid ah wayna beeniyeen, waxaana
                    qabtay cadaab iyagoo daalimiin ah.</li>
            </ol>
            <p>Ciddii ay u-suuroobi waydo inay dar Eebbe u-hijrooto, kadibse
                hijroota intii la dhibay markaas jahaadda oo adkaysata Eebbe wuu u
                dambi-dhaafi una naxariisan, maalinta Qiyaamana waa maalin naf kasta ay
                ka doodi oy ka murmi, naf kastana loo oofin waxay camal-fashay, oon lana
                dulmiyeyn, waxaana tusaale ugu filan magaalo aamin iyo nabad ahayd
                cunnaduna uga imaan jirtay meel kasta oo ka gaalowday nicmooyinkii Eebbe
                oo Eebbe dhadhansiiyey gaajo iyo cabsi camalkoodii dartiis, waxaana
                u-yimid Rasuul kamid ah ooy beeniyeen markaas cadaab qabtay iyagoo
                daalimiin ah. Ibnu Kathiir wuxuu yidhi, taasi waa tusaale Makka waxay
                ahayd aamin xasilloon ciddii gashana aamin noqon, markaasay gaalowday oo
                diiday nicmooyinkii Eebbe una wayneyd soo-bixintii Nabiga (naxariis iyo
                nabadgalyo Eebbe korkiisa ha yeelee) wayna caasiyeen Rasuulkii wayna
                khilaafeen intuu abaar ku habaaro oo markaas abaari ku dhacday waana
                abaalka Xaq-diide oo dhan. An-Naxl (110-113)</p>
            <ol start="114" type="1">
                <li>Ee cuna waxa Eebbe idinku arzuqay ee xalaasha fiican ah kuna
                    shukriya nicmada Eebbe haddaad isaga caabudaysaan.</li>
                <li>Wuxuu uun idinka xarrimay bakhtiga, dhiigga, hilibka doofaarka iyo
                    wixii lagu gawraco waxaan magaca Eebbe ahayn, ciddii dhibaatoota [gaajo]
                    iyadoon dulmiyin xadna gudbin Eebbe waa dambi-dhaafe naxariista.</li>
                <li>Ha dhihina wuxuu carrabkiina ku tilmaami been, “Kani waa xalaal
                    kanna waa xaaraan,” inaad ku been-abuurataan Eebbe, kuwa ku been-abuurta
                    Eebbe ma liibaanaan.</li>
                <li>Waa nolol yar [adduunku] waxayna mudan cadaab daran.</li>
                <li>Kuwii yuhuudoobay waxaan ka xarrimnay waxaan kaaga qisoonnay horay,
                    mana aanaan dulmiyin iyagaase naftooda dulmiyey.</li>
                <li>Markaas Eebbahaa kuwa xumaan ku fala jaahilnimo markaas tawbad-keena
                    intaas kadib oo suubbiya camalka Eebbahaa kadib wuu u dhaafi una
                    naxariisan.</li>
            </ol>
            <p>Xalaasha waa in la cuno xaaraantana laga fogaado sida bakhtiga,
                dhiigga, hilibka doofaarka, waxa lagu xuso waxaan magaca Eebbe ahayn,
                boolida iyo waxaan ku bannaanayn sharciga Islaamka iyo Diinta, ruuxiise
                ka yaaba khatar gaajo darteed wuu ka cunaa waxaan la gawricin isagoon
                xad gudbayn dulmina falayn, waana in laga dheeraado inuu been iyo
                cilmi-darro la yidhaah, “Kani waa xalaal kanna waa xaaraan,” isagoo been
                sheegi, ciddii Eebbe ku been-abuuratana ma liibaanayso, adduunkana wuxuu
                ku noolaan wax yar, markaas cadaab daran mudan; Yuhuudna waxaa laga
                xarrimay wixii horay loo soo sheegay Eebbana ma dulmiyin ee iyagaa
                is-dulmiyey, ciddiise jaahilnimo dambi ku samaysa markaas tawbad-keenta
                oo suubbada Eebbe wuu u dambi-dhaafi una naxariisan. Culimadii hore
                qaarkood waxay dheheen, “Ciddii Eebbe caasida waa jaahil,” saas darteed
                waa in xalaal la cuno, Xaqa lagu hadlo, la tawbad-keeno. An-Naxl
                (114-119)</p>
            <ol start="120" type="1">
                <li>[Nabi] Ibraahiim wuxuu ahaa ummad [khayr-fare] Eebbe-adeece Xaqa
                    u-iishe, mana kamid ahayn mushrikiinta.</li>
                <li>Kuna shukriya nicmada Eebbe wuuna doortay wuxuuna ku hanuuniyey
                    Jidka Toosan.</li>
                <li>Waxaana siinnay adduunka wanaag, Aakhirana wuxuu kamid noqon kuwa
                    suubban.</li>
                <li>Markaas waxaan kuu waxyoonnay Nabiyow, “Raac Diinta [Nabi] Ibraahiim
                    ee toosan,” kama mid ahayn mushriikiinta.</li>
                <li>Sabtida waxaa uun loo yeelay kuwii isku-khilaafay, Eebbahaana wuu
                    kala-xukumi dhexdooda maalinta Qiyaame waxay isku-khilaafayeen.</li>
                <li>Ugu yeedh Jidka Eebbahaa si xikmad ah iyo wacdi fiican ah kulana
                    dood sida u-fiican, Eebbahaana wuu ogyahay cidda ka dhunta Jidkiisa
                    wuuna ogyahay kuwa hanuunsan.</li>
                <li>Haddaad wax ciqaabaysaan u-ciqaaba inta laydin ciqaabay, haddaad
                    samirtaanna isagaa u khayr-roon kuwa samra.</li>
                <li>Samir, mana aha samirkaagu dar Eebbe mooyee, hana ka murugoon, hana
                    ka cidhiidhyamin waxay dhagri.</li>
                <li>Eebbana wuxuu la jiraa kuwa dhawrsada wuxuuna la jiraa kuwa
                    samo-fala.</li>
            </ol>
            <p>Nabi Ibraahiim wuxuu ahaa ummad iyo imaam khayrka lagaga daydo, oo
                Eebbe adeeca Xaqana ku toosan mushrikiinta ka fog, nicmada Eebbana ku
                mahdiya, Eebbaana doortay, hanuuniyeyna, siiyeyna adduunka wanaag,
                Aakharana ka yeelay kuwa suubban, markaas Nabiga faray inuu raaco
                Diintii Nabi Ibraahiim ee toosnaa, saas darteed waa inaan Xaqa ku
                noqonnaa imaam lagu daydo oo khayrka u-hoggaamiya. Tan kale wuxuu Eebbe
                ka warramay sida Yuhuud loogu yeelay Sabtida inay cibaadaystaan
                nastaanna, sida ummaddeenna loogu yeelay Jamcada, wayse is-khilaafeen
                Yuhuud, Eebbaase kala xukumi Qiyaamada waxay isku-khilaafeen, waana in
                dadka Xaqa loogu yeedho lana tusiyo si xikmad iyo kaadsiinyo iyo waano
                fiican ah, ahaynna adayg iyo canaan iyo darraan, waana in sida u fiican
                loogula doodo Xaqa ciddii Xaqa ku doodi, Eebbana waa ogyahay cidda dhumi
                iyo tan hanuuni, haddii la ciqaabi oo laga aarsan cid kugu
                xad-gudubtayna waa in uun la ciqaabo wax le‘eg waxay ciqaabeen haddii
                layska samrana u-fiican ciddii samirta, dar Eebbaana loo samraa, sidii
                Nabiga kana reebay Eebbe inuu ka murugoodo ciddii beenisa oo khilaafta
                kana cidhiidhyamin dhagartooda, Eebbana wuxuu la jiraa kuwa dhawrsada
                iyo kuwa samo-fala. Markii Sayid Xamze lagu dilay Uxud lagana jeexjeexay
                jidhkiisii yuu Nabigu yidhi, “Waxaan ugu aari toddobaatan,” markaasay
                soo degtay. An-Naxl (120-128)</p>
            <h2 id="suurat-al-israa">Suurat al-Israa’</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxa nazahan [ceeb ka fog] Eebbaha ka guuriyey addoonkiisa [Nabiga]
                    habeen Masaajidka Xurmada leh [Makka] xagga Masjidkii Aqsaa een
                    barakaynay gaararkiisa, inaan tusinno [Nabiga] aayaadkannaga, Eebbana
                    waa maqle arka.</li>
                <li>Waxaana siinnay [Nabi] Muuse Kitaabkii [Tawreed] waxaana uga yeellay
                    hanuun banii-Israa‘iil inaydaan ka yeelanin wax igasoo hadhay
                    wakiil.</li>
                <li>Faricii kuwaan la xambaarnay [Nabi] Nuux, wuxuuna ahaa addoon
                    [Eebbe] ee shukri badan.</li>
            </ol>
            <p>Eebbe isagaa adduun iyo Aakhiro iyo waxa dhex-joogaba abuuray, cid
                abuurka kula murmina ma jirto, suu doono yuuna ugu tasarrufaa una
                maamulaa, wuxuuna Nabigiisii Muxammad ahaa (naxariis iyo nabadgalyo
                Eebbe korkiisa ha yeelee) ka dheelmay kana guuriyey Makka una guuriyey
                xagga Masaajidka Aqsaa ee isna barakaysan, si Eebbe u-tusiyo nicmooyinka
                Eebbe, illeen Eebbaa wax walbana maqla arkanee, waxaana ku sugnaaday
                xaqnimada arrintaas xadiithyo badan waxaana kamid ah xadiithka dheer ee
                Bukhaari wariyey ee ah: Anas binu Maalik wuxuu yidhi, “Habeen laga
                guuriyey Rasuulka Masaajidka Kacbada oy u-yimaadeen saddex ruux,” waana
                xadiith ka warramaya wuxuu arkay Nabigu habeenka. Bayhaqina wuxuu
                wariyey in Nabigu uu arkay nuur, Imaam Axmedna isna wuxuu weriyey
                xadiith ku saabsan xaalkan, waxayna sugi in Nabiga Makka laga dheelmay
                oo Qudsi loo dheelmay, in samada loo koriyey, inuu Nabiyadii la kulmay,
                in salaadda lasoo faray, inuu arkay dad badan oo la ciqaabi, sida kuwa
                salaadda ka cuslaaday, khamrada cabba, xaaraanta cuna, zinaysta, wax
                xanta, Xaqa u-hoggaansamin, iyo kuwo kale, wuxuuna arkay Jannadii iyo
                Naartii, Eebbana wuu sharrifay Nabigiisa, sidaas daraaddeed waa in si
                dhab ah loo rumeeyo guurinta Nabiga iyo koriddiisa cirka iyo waxyaalaha
                la faray iyo wuxuu arkay, waxaana shakin ama beenin munaafiq iyo gaalo,
                waa in lagu adkaado Diinta Eebbe halkaas Nabiga u-geeyey gaar ahaan
                salaadda, xumaantana laga fogaado, ciddii doonta inay war badan ka
                ogaato arrintan ha akhrido tafsiirka aayadda, aayadaha kale waxay ka
                warrami inuu Eebbe Nabi Muuse siiyey Kitaabkii Tawreed., ee
                hanuuninaayey banii-Israa‘iil ugana digaayey inayna wakiil ka dhiganayn
                wax Eebbe kasoo hadhay, illeen waa faricii cidduu Eebbe la koriyey Nabi
                Nuux ee, wuxuuna ahaa addoon mahadnaq badan, waana inay xusuustaan
                nicmadaas Xaqana ku toosnaadaan, Eebbana si dhab ah u-caabudaan una
                aqoonsadaan, haddii kale dulli iyo ciqaab. Ibnu Kathiir wuxuu yidhi,
                “Xadiithka dheelminta waxaa wariyey Anas, Cumar binu Khaddaab, Cali ibnu
                Mascuud, Abii Dar, Abii Hureyra, Maalik binu Sacsacata, Abii Saciid ibnu
                Cabbaas, Shaddaad, Ubayyi ibnu Camar, Jaabir, Abii Ayyuub, Xudeyfe, Abii
                Umaama, Samurra, Suhayb, Ummu Haani, Caa‘isho iyo Asmo.” Al-Israa’
                (1-3)</p>
            <ol start="4" type="1">
                <li>Waxaan ku [ogaysiinnay] ugu waxyoonnay banii-Israa’iil Kitaabka
                    [Tawreed] inaad fasaadinaysaan dhulka labo jeer, isna-kibrinaysaan
                    is-kibrin wayn.</li>
                <li>Markuu yimaado yabooha [waqtiga] midda hore waxaan idinku soo
                    bixinnaa [dirraa] addoomadannada oo xoog daran leh, dhex-galina [hanan]
                    guryaha dhexdooda waana yabooh la fali.</li>
                <li>Markaasaan idinku soo celinnaa dawladnimada, idinkuna xoogaynaa
                    xoolo iyo carruur idinkana yeellaa kuwa tiro badan.</li>
                <li>Haddaad samo-fashaan waxaad u samo-fasheen naftiinna, haddaad xumaan
                    fashaanna waa uun naftiinna, markuu yimaado yabooha dambana way
                    xumeeyaan wajigiinna iyo inay galaan Masaajidka [Baytul-Maqdis] siday
                    u-galeen markii hore iyo inay damiraan [tirtiraan] waxay u-adkaadaan
                    tirtirid.</li>
                <li>Waxay u-dhawdahay in Eebbihiin idiin naxariisto, haddaad ku
                    noqotaanna waannu ku noqon, waxaana uga yeelnay Jahannamo gaalada
                    gogol.</li>
            </ol>
            <p>Aayadahanna wuxuu Eebbe kaga warrami xaalka banii-Israa‘iil iyo inay
                fasaadin dhulka labo jeer aadna isula waynan, isuna kibrin, markaas
                labada jeerba lagu diri addoomo Eebbe oo daran dhulkana ka dhex-geli
                kana qabsan, ciqaab iyo halaagna dhadhansiin, hadday wanaag falaanna waa
                uun naftooda hadday xumaan falaanna waa dhibka naftooda, wuxuuna Eebbe
                sugay in marka dambe Masjidka Qudsi loogu gali xumaan iyo xanuunna ay la
                kulmi, naxariista Eebbase way u-furan tahay ciddii Eebbe u-noqon oo
                tawbad-keeni, haddayse xumaanta ku noqdaan Eebbana wuxuu ku noqon
                ciqaabtooda iyo abaal-marintooda, Jahannamana waa gogosha gaalada, wax
                badan yey culimadu ka hadleen arrintaas laakiin Eebbaa og inay tagtay
                iyo inay dhiman tahay. Maxaa diidi haddii lagu ciqaabo gacmaha
                Muslimiinta Qudsina lagasoo celiyo? Al-Israa’ (4-8)</p>
            <ol start="9" type="1">
                <li>Qur’aankanna wuxuu ku hanuunin dadka arrinta u-toosan ugana
                    bishaarayn kuwa fala wanaag inay mudan ajir wayn.</li>
                <li>Kuwaan rumeynin Aakhirana waxaan u-darabnay cadaab daran.</li>
                <li>Wuxuu u-yeedhaa [baryaa] dadku shar siduu ugu yeedho [baryo]
                    khayrka, dadkuna waa degdeg ee.</li>
                <li>Waxaan ka yeellay habeenka iyo maalinta labo calaamo, waxaana tirraa
                    calaamada habeenka, waxaana ka yeellaa calaamada maalinta mid wax tusisa
                    [arag] inaad doontaan fadliga Eebbihiin iyo inaad ku ogaataan tirada
                    sanooyinka iyo xisaabta, wax kastana waxaannu u-caddeynay caddayn [aad
                    ah].</li>
                <li>Ruux kasta waxaan laaziminay camalkiisa [loo qaddaray] luquntiisa,
                    waxaana usoo bixinnaa maalinta Qiyaame kitaab uu la kulmi isagoo
                    fidsan.</li>
                <li>Laguna dhihi, “Akhri kitaabkaaga, isagaa kuugu filan maanta korkaaga
                    xisaab ee.”</li>
            </ol>
            <p>Qur’aankuna wuxuu ku toosin dadka arrinta ugu toosan uguna fiican
                xagga caqiidada, xukunka, akhlaaqda, macaamilada iyo wax kasta oo wanaag
                lagu gaadho adduun iyo Aakhiraba, wuxuuna ugu bishaarayn mu’miniinta
                wanaagga fala ajir wayn, kuwaan Eebbe iyo Aakhiro rumaynna cadaab daran
                in loo darbay, tan kale dadku wuu degdegaa isagoo shar iyo balaayo baryi
                sida khayrka iyo wanaagga, waxaana xadiith ah: “Ha habaarina naftiinna
                iyo xoolihiinna, waxaa laga yaabaa inaad ka waafaqdaan Eebbe saacad la
                ajiibo oo laydin ajiibo.” Eebana wuxuu ka yeelay habeenka iyo maalinta
                calaamad ku tusin qudradiisa, iyo inay xasilaan habeenkii, una socdaan
                maalintii shaqo iyo sanco iyo camal iyo safar, kuna ogaadaan ayaamaha,
                jumcooyinka, bilaha iyo sanooyinka, wuxuuna Eebbe caddeeyey wax kastoo
                loo baahan yahay, ruux kastana waxaa laazimi oo la xidhiidhi camalkiisa,
                Qiyaamadana waxaa loo soo bixin kitaab uu la kulmo isagoo fidsan, laguna
                dhihi, “Akhri kitaabkaaga iyo xaashidaada kuugu filan maanta xisaab ee.”
                Saas darteed mar haddaan haysanno Qur’aankana wanaagga ku toosin waa
                inaan qabsannaa oon raacnaa kuna fara adaygnaa. Al-Israa’ (9-14)</p>
            <ol start="15" type="1">
                <li>Ruuxii hanuuna wuxuu uun u-hanuunay naftiisa kii dhumana wuxuu uun
                    u-dhumay naftiisa, mana xambaarto nafi dambi naf kale, mana cadaabno
                    intaan uga soo dirro Rasuul.</li>
                <li>Markaan doonno inaan halaagno qaryad waxaan farraa kuweeda loo
                    nicmeeyey [khayr] markaasay ka faasiqoobaan waxaana ku sugnaada ciqaab
                    waana tirtirraa tirtirid [halaag].</li>
                <li>Imisaan halaagnay quruun [Nabi] Nuux kadib Eebbahaa baana ugu filan
                    dambiyada addoomadiisa ogaade arka.</li>
                <li>Ciddiise doonta Aakhiro oo u-fala camalkeedii isagoo mu‘min ah
                    kuwaas camalkoodu wuxuu noqon mid la mahdiyo.</li>
                <li>Ruuxii dooni adduunyo waan ugusoo dedejinnaa dhexdeeda waxaan doonno
                    ciddaan doonno, markaasaan ka-yeellaa Jahannamo mid gala isagoo caayan
                    oo dullaysan.</li>
            </ol>
            <p>Ciddii hanuunta wuxuu uun wax u-taray naftiisa, tii dhuntana waxay
                uun dhibtay nafteeda, nafna ma qaaddo dambi naf kale, Eebbana dadka ma
                cadaabo isagoon usoo dirin Rasuul Xaqa u-caddeeya oo tusiya Jidka
                Toosan, markii Eebbe halaagi magaalo ama ummadna waxaa Xaqa iyo wanaagga
                diida oo ka faasiqooba kuwa xoolaha loogu nicmeeyey iyo kuwo xun oo
                madax ah, markaasay ciqaabtii Eebbe ku dhacdaa, lana halaagaa halaag
                dhab ah, in badan yuuna Eebbe halaagay quruumo Nabi Nuux kadib, Eebbana
                ogaansho iyo arkid ugu filan dambiyada addoomadiisa, ciddii jecel oo
                camalkiisa la dooni adduunyo iyo dhalanteedka, wuxuu Eebbe ka siiyaa wax
                cidduu doono wuxuu doono, markaasuu galiyaa Jahannamo isagoo caayan oo
                dullaysan, ciddiise doonta Aakhiro oo u camal-fasha isagoo mu‘min Xaqa
                rumeeyey ah kaasi waa mid la mahdiyo camalkiisa, taasina waxay ku tusin
                in naf walba iyadu mas’uulka koowaad iska tahay nafci iyo dhibba,
                xumaanta ku kibirka, xoolaha iyo ladnaanta iyo awoodda iyo inay ciqaab
                sabab u noqon, inaan Eebbe ciqaabin dadka isagoon Xaqa u-caddayn, in
                ummado badan la halaagay Nabi Nuux kadib, adduunyo uun ruuxii doonana
                wuxuu ka heli wuxuu Eebbe doono, waxaana u-dambayn Naar isagoo caayan oo
                dullaysan, ruuxiise la doona camalkiisa Aakhiro camalna u-fala isagoo
                mu‘min ah oo raaci Nabiga camalkiisa iyo Islaamka, wuu mahdin camalkiisa
                lana mahdin, adduunyadana inkastoy Xaq tahay in xalaasha si fiican looga
                doono haddana ma aha in laga dabo-dhaco oo lagu waasho xalaal iyo
                xaaraan. Waxaa xadiith ah, “Adduunku waa guri cidaan guri lahayn iyo
                xoolo ruuxaan xoolo lahayn, waxaana u-kulmiya cidaan caqli lahayn.”
                Al-Israa’ (15-19)</p>
            <ol start="20" type="1">
                <li>Dhammaan wax baan uga fidinnaa kuwaas [doona adduun] iyo kuwaas
                    [doona Aakhiro] siismada Eebbahaa, mana aha siismada Eebbahaa mid
                    reeban.</li>
                <li>Day sidaan uga fadilnay qaarkood qaarka [kale addunka] Aakharaase
                    wayn darajooyin oo wayn fadilid.</li>
                <li>Ha yeelin Eebbe miciisa ilaah kale ood noqotid mid caayan oo la
                    khasaariyo.</li>
                <li>Wuxuu faray Eebbahaa inaydaan caabudin isaga mooyee iyo inaad u
                    samo-fashaan labadii waalid samo-falid, hadduu ku gaadho agtaada wayni
                    midkood ama labaduba haku dhihin uf, hana canaanan una dheh hadal
                    fiican.</li>
                <li>Una raarici [jilci] garab naxariiseed [u-naxariiso] dhehna, “Eebbow
                    ugu naxariiso siday ii koriyeen anoo yar.”</li>
                <li>Eebbihiin wuu ogyahay waxa naftiinna ku sugan, haddaad suubban
                    tihiin isagu kuwa tawbad-keenka badan wuu u-dhaafaa [dambiga].</li>
            </ol>
            <p>Cid walba Eebbe wuu ka siin adduunka wuxuu doono Eebbe cidnana kama
                reebbana deeqda adduun ee Eebbe, waana lagu kala-duwan yahay, adduunka
                mid xoolo leh mid sabool ah, mid fayow mid buka iyo waxyaale kale,
                Aakharaase darajo wayn oo fadli badan, sida xadiith ku sugnaaday in
                dadka darajooyinka sare ay u-arki kuwa kale sida xiddiga jahada cirka.
                Waana in Eebbe kaliya la caabudo oon ilaah kale loo yeelin si uusan
                ruuxu u noqon mid caayan, oo khasaara, Eebbana wuxuu xukumay in isaga
                kaliya la caabudo, labada waalidna loo samo-falo, haddii midkood ama
                labadubana agtaada ku da‘oobaan ha nicin oo karaahiyeysan, hana ku
                dhihin hadal xun sida uf iyo wixii lamid ah hana canaanan, hadal
                fiicanna u-dheh, una naxariiso, Eebbana ka bari inuu u-naxariisto siday
                kuugu naxariisteen kuuna koriyeen yaraantaadii, Eebbana wuu ogyahay waxa
                naftiinna ku sugan, haddaad wanaagsan tihiinna Eebbaa u dambi-dhaafaa
                kuwa u tawbad-keena, bal day sida Islaamku u-wayneeyey xaqa waalidka,
                diintee iyo nadaamkee laga heli naxariistaa iyo qaddarintaa inta lala
                xidhiidhiyey xaqa Eebbe? Saas darteed waa in si dhab ah loo garto
                Islaamka looguna dhaqmo, waalidkana loo ixtiraamo loona naxariisto,
                waxaana xadiithyo badan ku sugnaaday adeecidda waalidka iyo xumaanta
                caasigooda sida, “Ruuxii soo gaadha labadiisii waalid ama midkood oo
                Naar gala, Eebbe haku fogeeyo,” [Abuu Daawuud] iyo “Jannadu lugta
                hooyaday ku hoos-jirtaa,” [lmaam Axmed] Aaway kuwa ku qayliyi u-roonida
                haweenka? Mase waa sawaxan aan riiqid lahayn iyo been cad? Al-Israa’
                (20-25)</p>
            <ol start="26" type="1">
                <li>Sii qaraabada xaqeeda iyo miskiinka iyo socdaalka hana ku xad-gudbin
                    bixin xad-gudub [iyo si xun].</li>
                <li>Illeen kuwa ku xad-gudba waa walaalo Shaydaane, Shaydaanna Eebbihiis
                    wuu ka gaaloobay.</li>
                <li>Haddaad ka jeedsato xaggooda [wax la‘aan] adoo rajayn naxariista
                    Eebbahaa ood rajayn waxaad ku dhahdaa hadal fudud [fiican].</li>
                <li>Haka yeelin gacantaada mid ku xidhan luquntaada hana wada-fidin
                    dhammaan ood noqoto mid la dagaalo oo tabar-gab ah.</li>
                <li>Eebbahaa wuu u-fidiyaa rizqiga cidduu doono wuuna u-qaddaraa
                    [cidhiidhiyaa cidduu doono] illeen Eebbe addoomadiisa waa oge
                    arkee.</li>
                <li>Ha dilina carruurtiinna ka cabsi faqri [saboolnimo] annagaa
                    arzaaqayna iyaga iyo idinkaba dilkooduna waa gaf wayn.</li>
            </ol>
            <p>Qaraabada, masaakiinta iyo musaafirkaba waa in la xidhiidhiyo waxna
                la siiyo, lana xad-gudbin ee si fiican wax loo bixiyo, illeen mubaddir
                waa walaal Shaydaane, Shaydaan waa mid Eebbe ka gaalooba, haddaadan wax
                haynna hadal fudud oo fiican ku dheh, waxaana xadiith ah: “Ruuxii jecel
                in loo waasiciyo rizqiga cimrigana loo dheereeyo ha xidhidhiyo
                qaraabadiisa. Waana in wax-bixintu dhexdhexaad ahaato, oodan gacanta
                luqunta ku xidhin bakhaylnimo, wada fidinna oo lagu naco, ama
                fadhiisatid illeen rizqigana Eebbaa haya oo u-fidiya cidduu doono una
                qaddara tuu doono imtixaan, wuuna ogyahay addoomadiisa iyo
                maslaxaddooda, waase in wax la bixiyo oo la sadaqaysto. Abuu Hurayra
                wuxuu ka wariyay Rasuulka (naxariis iyo nabadgalyo Eebbe korkiisa ha
                yeelee), “Subax kasta oo addoomuhu soo toosaan waxaa dhawaaqi labo malag
                oo mid dhihi, ‘Eebbow wax-bixiye baddel sii,’ kan kalana dhihi ‘Eebbow
                hayste halaag sii.’” Waxaa wariyey Bukhaari iyo Muslim. Tan kale waa
                inaan la layn carruurta siday falayeen jaahiliintu iyagoo faqri ka yaabi
                illeen Eebbaa dhammaan arzaaqee, dilkooduna waa gaf wayn oo xune, waana
                dambi daran oo adag sida cad. Al-Israa’ (26-31)</p>
            <ol start="32" type="1">
                <li>Ha u-dhawaanina zino illeen waa xumaane waddana u xune.</li>
                <li>Hana dilina nafta Eebbe xarrimay xaq mooyee, ruuxii lagu dilo
                    gar-darro waxaan u-yeellay waligiisa xujo ee yuusan ku xad-gudbin dilka
                    waa loo gargaaraye.</li>
                <li>Hana u-dhawaanina xoolaha agoonta sida u-fiican mooyee intay ka
                    gaadhaan xooggooda, oofiyana ballanka illeen ballanka waa lays
                    warsane.</li>
                <li>Oofiyana kaylka [beegidda] markaad beegaysaan kuna miisama miisaan
                    toosan [caadil ah] saasaa khayr-roon oo fiican cidhib ee.</li>
                <li>Hana dhihin [raacraacin] waxaadan u cilmi lahayn, illeen maqalka,
                    aragga iyo qalbigaba waa lays warsane.</li>
                <li>Hana u-soconin dhulka kibir illeen ma jeexi kartid dhulka kumana
                    gaadhaysid buuraha dherare.</li>
                <li>Dhammaan waxaasna xumaantiisu Eebbahaa agtiisa waa lagu neceb
                    yahay.</li>
            </ol>
            <p>Zinadu waa dulli, xaaraan iyo halaag, waana in laga fogaado, ileen
                danbi ka wayn zino gaalnimo mooyee ma jiree, sida Nabigu yidhi, sidoo
                kale waa inaan xaq-darro naf lagu dilin. Sunan waxaa ku sugnaaday
                xadiith, “Adduunkoo rogmada yaa ka fudud Eebbe agtiisa naf Muslim ah
                dilkeed.” Cidda waliga u ah ruuxa la dilana yuusan ku xad-gubin
                qisaasta, illeen waa loo gargaaraye, xoolaha agoontana waa inaan loogu
                dhawaanin waxaan wanaag ahayn intay ka xoogaystaan illeen cuniddoodu waa
                Naare, waana in ballanka la oofiyo, illeen waa lays warsane, kaylka
                beegidda iyo miisaankana la oofiyaa si fiican oo toosanna loo sameeyaa
                illeen saasaa fiican oo cidhib roone, waana inaan la sheegin waxaan loo
                cilmi lahayn, illeen maqalka, aragga iyo qalbigaba waa lays warsane. Tan
                kale waa inaan dhulka, Eebbe isla-wayni iyo kibir lagu soconin, maxaa
                faa‘iida ah oo ku jira mar haddaadan dhulka duleelinayn ama buuraha
                dherer ku gaarayn, illeen miskiin baa tahay hays dhibin si habsanna
                u-soco, waadna u-jeeddaa aayadahan waxa ku sugan waxaase loo baahan
                yahay in la raaco dardaaranka. Al-Israa’ (32-38)</p>
            <ol start="39" type="1">
                <li>Arrintaasu waa waxa Eebbahaa kuu waxyooday oo xikmad ah, hana yeelin
                    Eebbe la-jirkiisa ilaah kale oo lagugu tuuro Jahannamo adoo lagu
                    dagaalay oo lagu fogeeyey.</li>
                <li>Ma wuxuu idiin doortay Eebbihiin wiilal oos ka yeeshay malaa‘igta
                    gabdho? Idinku waxaad ku hadlaysaan hadal wayn.</li>
                <li>Dhab ahaan waan ku caddaynay [gadgaddinnay] Qur’aankan [wax badan]
                    inay waantoobaan umase kordhin waxaan carar ahayn.</li>
                <li>Waxaad dhahdaa, “Hadduu la jiro Eebbe ilaah kale siday sheegi waxay
                    ka dooni lahaayeen Eebbaha Carshiga leh jid [cibaado ama la mid
                    noqosho].”</li>
                <li>Eebbaa ka nazahan kana sarreeya waxay sheegi sarrayn wayn.</li>
                <li>Waxaa u-tasbiixsada [qaddariya] Eebbe samooyinka toddobada ah iyo
                    dhulka iyo waxa u-dhexeeya, waxaan Eebbe u-tasbiixsanayn ama ku
                    mahdinayna ma jiro, waydaanse garanayn tasbiixdooda, Eebbana waa dulsame
                    dambi-dhaafa.</li>
            </ol>
            <p>Waxaas wanaagsan ee Eebbe faray iyo waxyaalaha xun ee uu reebay waa
                waxa Eebbe u-waxyooday Nabiga (naxariis iyo nabadgalyo Eebbe korkiisa ha
                yeelee). Tan kale waa inaan Ilaahay cid kale lala caabudin wuxuu mudan
                yahayna la siinin, oo ciddii saas yeeshaa lagu tuuri Jahannamo isagoo la
                dagaalay oo la fogeeyey, Eebbana uma doorin gaalada wiilal isna
                malaa‘igta gabdho kama yeelan waa hadal gaf ah oo wayn oo gaaladu
                dhahaan, Qur’aankana Eebbe wax badan buu ku caddeeyey kuna soo
                celceliyey Xaqa in dadku wacdoomo, daalimiintase waxaan carar ahayn uma
                siyaadin, Eebbana waa kali, hadday ilaahyo kale la jiraan siday gaaladu
                sheegi waxay isku dayi lahaayeen inay awoodda Eebbe oo kale yeeshaan,
                ama haddii kale Eebbaha Xaqa ah caabudaan iyana, Eebbana waa ka-nazahan
                yahay oo ka sarreeyaa waxay sheegi, waxaaba u-tasbiixsada toddobada samo
                iyo dhulka iyo waxa ku sugan, wax kastana wuxuu u-tasbiixsadaa kuna
                mahdiyaa Eebbe mase la kasayo tasbiixdooda, Eebbana waa dulsame
                dambi-dhaafa, la-yaabna ma leh in wax walba Eebbe weyneeyo xusana illeen
                isagaa awood leh oo ahaysiiyey. Waxaa la sheegay in Rasuulku (naxariis
                iyo nabadgalyo Eebbe korkiisa ha yeelee) u-galay dad gaadiid saaran oo
                la taagan, kuna kor sheekaysan, markaasuu ku yidhi Rasuulku, “Kora
                iyadoo nabad qabta oo daaya iyadoo nabad qabta, hana uga yeelanina
                sheekadiinna waddooyinka iyo suuqa kuraas (oo kale) maxay jirtaa mid la
                korsan yahay oo ka khayr-roon kan korsan Eebbana ka xusid badan.” Imaam
                Axmed. Eebbaana awood leh. Al-Israa’ (39-44)</p>
            <ol start="45" type="1">
                <li>Markaad akhriyi Qur’aanka waxaan yeellaa dhexdaada iyo dhexda kuwaan
                    rumeynin Aakhiro xijaab [dayr] asturan.</li>
                <li>Waxaana yeellay quluubtooda dabool inay kasaan Qur’aanka,
                    dhagohoodana culays, markaad ku xusto Eebbahaana Qur’aanka kaligiis
                    waxay u-jeedsadaan gadaal iyagoo carari.</li>
                <li>Day siday kuugu yeelaan tusaalayaal oy u-dhumeen oyna u-karin jidka
                    hanuunka.</li>
                <li>Annagaa og waxay dhagaysan markay ku dhagaysan adiga iyagoo faqi
                    markay dhihi daalimiintu, “Waxaan nin sixran ahayn ma raacaysaan.”</li>
                <li>Waxay dheheen [gaaladii] “Ma markaan noqonno lafo iyo burbur yaa
                    nalagu soo celin abuur cusub?”</li>
                <li>Waxaad dhahdaa, “Noqda dhagax ama bir.”</li>
                <li>“Ama khalqi [abuur] ku wayn laabtiinna,” waxayna dhihi, “Yaa nasoo
                    celin?” Ku dheh, “Eebbihiin idin abuuray markii hore,” waxayna kuu
                    gilgili madaxooda iyagoo leh, “Waa goorma isagu?” Waxaad dhahdaa, “Waxaa
                    suurowda inay dhawdahay.”</li>
                <li>Waana maalintuu idiin yeedhi Eebbe ood maqlaysaan isagoo mudan mahad
                    una malaynaysaan inaydaan nagaanin wax yar mooyee.</li>
            </ol>
            <p>Gaaladu Xaqa iyo Qur’aanka way ka madax-adaygi oo xijaab baa ka xiga
                xaggiisa, qulubtooduna way daboolan tahay, mana fahminayso Qur’aanka,
                Eebbe kaliya marka la sheegana way cararaan iyagoo dooni in waxyaalo
                kale lala sheego, Eebbaa og waxay dhagaysan iyo markay faqi, sheegina
                daalimiintu in Nabigu yahay nin sixran waxyaalo tusaalooyin ahna way
                u-yeeleen, waxayse ka dhumeen Xaqii iyo Jidkii, mana karaan u-noqosho
                Xaq, waxayna diidaan in lasoo bixin iyagoo lafo iyo burbur noqday, waxay
                doonise ha noqdeen ama dhagax ama bir ama sida cirka iyo wixii lamid ah,
                waxaa uun idin soo celin Eebbihii markii hore idin abuuray, waxayna
                madaxa la ruxaan kibir iyo isia-wayni iyagoo warsan goortuu dhici
                xaalku, waxaase suurowda inuu dhawyahay, maalintase Eebbe ugu yeedhi
                kulanka Qiyaame way maqli iyagoo amaani una malayn inayna ku nagaanin
                adduunkii wax yar mooyee, waana kaas Qur’aankii, Nabigii, siday gaalo
                u-diideen, siday u-dhagreen, siday soo-bixinta u-diideen, Eebbaase soo
                celin Qiyaamana wataas, madax-ruxii, isla-waynidii iyo Xaq-diidna waxaa
                ka dambayn khasaare iyo luggooyo. Akhri qisada Abuu Sufyaan, Abuu Jahal
                iyo Akhras iyo siday u-dhagaysteen Qur’aanka iyagoo kala gabban iyo
                siday isu-warsadeen iyo hadalkii xumaa ee Abuu Jahal, Xaqii baase hadhay
                xumaanna tagtay. Al-Israa’ (45-52)</p>
            <ol start="53" type="1">
                <li>Waxaad ku dhahdaa addoomadayda ha dheheen sida u-fiican, Shaydaanku
                    wuu fasaadin dhexdiinnee, Shaydaanna dadka col cad buu u yahay.</li>
                <li>Eebbihiinaa idin og [waxaad tihiin] hadduu doono wuu idiin
                    naxariisan, hadduu doonana wuu idin cadaabi, kuugumana aanaan dirin
                    inaad wakiil [ilaaliye] u-noqoto.</li>
                <li>Eebbahaana waa ogyahay waxa ku sugan samooyinka iyo dhulka, dhab
                    ahaan baana ugu fadilnay Nabiyada qaarkood qaarka [kale] waxaana siinnay
                    [Nabi] Daawuud Zabuur.</li>
                <li>Waxaad dhahdaa, “U-yeedha kuwaad sheegateen oo Eebbe kasoo hadhay ma
                    hantaan inay idinka faydaan dhib ama idinka wareejiyaan.”</li>
                <li>Kuwaas ay caabudina iyagaaba ka dooni xagga Eebbe u-dhawaansho iyo
                    kusii dhawaansho waxayna rajayn naxariistiisa, wayna ka cabsan
                    cadaabkiisa, cadaabka Eebbana waa wax laga digtoonaado.</li>
            </ol>
            <p>Eebbana wuxuu faray addoomadiisa inay wanaag ku hadlaan, illeen
                Shaydaanku dadka dhexdiisu fasaadiyaaye, waana colka dadkee, Eebbana waa
                ogyahay xaalka dadka, naxariis iyo ciqaabba isagaa hanta, Nabigana waxaa
                loo diray gaadhsiinta Xaqa, ee looma soo dirin inuu wakiil ka noqdo
                dadka, Eebbana wuu ogyahay waxa ku sugan cirka iyo dhulka, wuxuuna kala
                fadilay Nabiyada, Nabi Daawuudna wuxuu siiyey Kitaabkii Zabuur ahaa, wax
                Eebbe kasoo hadhay oo dhib faydi kara ama wareejin karana ma jiro, kuwa
                ay wax ka dayi ee ay baryi naftoodaa Eebbe u-dhawaansho dooni oo
                masaakiin ah, naxariistiisana rajayn kana cabsan cadaabkiisa, illeen
                cadaabka Eebbe waa laga digay waana wax laga digtoonaado, taasina waxay
                muujin inay waajib tahay in hadal fiican lagu hadlo, in Shaydaan laga
                digtoonaado, in naxariista Eebbe lagu dadaalo heliddeeda iyo in laga
                digtoonaado cadaabkiisa (Eebbaa laga magan-galaaye). Al-Israa’
                (53-57)</p>
            <ol start="58" type="1">
                <li>Qaryo [magaalo] aanaan halaagayn ma jirto kahor Qiyaamada ama aan la
                    cadaabayn [ciqaabayn] cadaab daran waana arrin ku qoran Kitaabka
                    [Lawxul-Maxfuudka].</li>
                <li>Umana aanaan daynin soo-diridda aayado [mucjizo] inay beeniyeen
                    kuwii hore mooyee, waxaana siinnay Thamuud hashii oo wax tusisa wayna ku
                    dulmi faleen [ka gaaloobeen] aayadaha waxaan cabsi-galin ahayn umasoo
                    dirro [dejinno].</li>
                <li>[Xusuuso] markaan kugu nidhi, Eebbahaa wuxuu koobaa dadka, kamana
                    aannaan yeelin riyadaan ku tusinnay fitnada dadka mooyee [imtixaan] iyo
                    geedka lagu lacnaday Qur’aanka, waanu ku cabsiin umana siyaadiyo waxaan
                    xad-gudub wayn ahayn.</li>
                <li>[Xusuuso] markaan ku nidhi malaa‘igta, “U-sujuuda Aadam,” oy
                    sujuudeen Ibliis mooyee, oo yidhi, “Ma waxaan u-sujuudi waxaad abuurtay
                    isagoo dhooba ah.”</li>
                <li>Wuxuuna yidhi, “Ka warran kan aad iga sharriftay, haddaad dib ii
                    dhigto tan iyo Qiyaamada waxaan ka adkaan [dhumin] faraciisa wax yar
                    mooyee.”</li>
            </ol>
            <p>Magaalo kasta waxaa u-dambeeya halaag Qiyaamada kahor ama ciqaab
                daran, waana xaal ku qoran Lawxul Maxfuudka, Eebbana wuxuu u-daayey
                soo-dejinta mucjizadaha waxaa beeniyey kuwii hore, waxaana kamid ahaa
                hashii reer-Thamuud loosoo bixiyey ee ku tusinaysay awoodda Eebbe, wayna
                ka gaaloobeen. Waxayna gaaladii Makkaad warsadeen Nabiga waxyaalo ay ku
                dhibayeen sida in buuraha dahab looga dhigo, iyo togog loo jeexo iyo
                waxyaalo kale, mucjizadana Eebbe wuxuu usoo dejiyaa cabsiin. Riyaduu
                Nabigu arkay iyo geedka lagu lacnaday Qur’aankana waa imtixaan, Eebbana
                wuu koobay dadka, wuuna cabsiin badankoodse way xad-gudbaan oo fasaadka
                badiyaan. Qisada sujuudda malaa‘igta iyo diiddada Ibliisna waxaa lagu
                sheegay toddobo suuradood, waxaase loo baahan yahay in lagu waano-qaato,
                Ibliisna laga digtoonaado, Xaqana lagu tooso. Al-Israa’ (58-62)</p>
            <ol start="63" type="1">
                <li>Eebbe wuxuu ku yidhi, “Tag, ciddii ku raacda oo kamid ahna
                    Jahannamaa jazihiisu yahay abaal-marin dhammaystiran.”</li>
                <li>“Ku-duufso ciddaad karto oo kamid ah codkaaga kuna soo jiido
                    fardahaaga iyo lugtaada lana wadaag xoolaha iyo carruurta una yabooh,”
                    mana yabooho Shaydaan waxaan dhagar ahayn [iyo baadi].</li>
                <li>Addoomadayda kuma lihid xujo, Eebbahooda waa ku filan yahay wakiil
                    [ilaaliye].</li>
                <li>Eebbihiin waa kan idinku wada doonta [markabka] badda dhexdeeda
                    inaad doonataan fadligiisa [rizqi] Eebbana waa idiin naxariiste.</li>
                <li>Markuu idinku taabto badda dhibna wuu dhumaa waxaad baryeyseen Eebbe
                    mooyee, markuu idiin soo koriyo barrigana waad jeedsatan dadkuna waa
                    gaalnimo badane.</li>
            </ol>
            <p>Eebbe wuxuu ugu jawaabay “Tag, adiga iyo inta ku raacda Naarta
                Jahannamaa abaal loo dhameeyey looga dhigiye, kuna duufso ciddaad karto
                codkaaga oo hees, durbaan iyo cid kastoo xumaan u-yeedhi, kuna kaxayso
                fardahaaga iyo lugtaada lana wadaag xoolaha iyo carruurta,” wuxuu yidhi
                Ibnu Cabbaas, “Xoolo la-wadaagiddu waa xumaanta ay ku bixiyaan,” Xasan
                al-Basrina wuxuu yidhi, “Waa kasabkeeda xaaraan iyo ku-bixin dambi,
                la-wadaagidda carruurtana waa dayiciddooda iyo xumayn akhlaaqdooda,”
                siduu yidhi Xasan al-Basri, waa gaalaynta iyo Islaamka ka-bixinta,
                yabooha Shaydaanna waa luggooyo, addoomada Eebbe ee fiicanse xujo kuma
                leh, Eebbaana wakiil ku filan, nicmooyinkiisa waxaa kamid ah inuu badda
                u-sahlay dadka kuna maraan markab iyagoo fadliga iyo rizqiga Eebbe
                raadsan. Waana u-naxariistaa ummaddiisa, markuu dhib ku taabto baddana
                waxay halmaamaan wax kastooy baryayeen oo Eebbe kasoo hadhay, markay
                barriga tagaanna way jeedsadaan, dadkuna waa gaalnimo badan yahay. Saas
                darteed waa in laga digtoonaado Shaydaan iyo jidkiisa, waa in xoolaha
                iyo carruurta xumaan laga dhawraa, nicmooyinka Eebbana lagu mahdiyaa.
                Al-Israa’ (63-67)</p>
            <ol start="68" type="1">
                <li>Miyaad ka aamin noqoteen in Eebbe idinla gooyo dhinac dhulka kamid
                    ah, ama idinku soo diro dabayl daran markaas aydaan helin wakiil?</li>
                <li>Miyaadse ka aamin noqoteen inuu idinku celiyo [badda] mar kale oos
                    idinku diro dabayl [wax jajabisa] oos idin maansheeyo gaalnimadiinna
                    darteed, markaas aydaan u-helin wax noo raacda?</li>
                <li>Dhab baanu u-sharrifnay banii-Aadamka waxaana ku xambaarray barriga
                    iyo baddaba waxaana ku arzaaqnay wanaag, waxaana ka fadilnay wax badan
                    oo kamid ah waxaan abuurray fadilaad.</li>
                <li>[Xusuuso] maalintaan cid walba ugu yeedhayno imaamkeeda [Qur’aanka
                    ama Nabiga], ciddiise laga siiyo kitaabkiisa midigta kuwaasi way akhrin
                    kitaabkooda lagamana dulmiyo xuub laf-timireed.</li>
                <li>Ciddiise adduunka ku indho-la’ [Xaqa diida] Aakharana wuu
                    indho-la’aan oo ka dhumi jidka.</li>
            </ol>
            <p>Cidna kama aamin aha ciqaabta Eebbe ama dhulka hala gooyo ama badda
                haku maansheeyo iyo sidii kasta oo uu doono, wax ka daba-kicina ma jiro,
                Eebbana wuu sharrifay banii-Aadamka, caqliga, abuurka, maqalka, aragga,
                iyo waxyaale kale, wuxuuna u-fududeeyey ku-safarka iyo ku-socodka
                barriga iyo badda, kuna arzaaqay wanaag, kana fadilay wax badan oo
                khalqigiisa ah, cid walbana wuxuu Eebbe ugu yeedhi Qiyaamada ama
                Nabigeedii ha noqdo ama Kitaabkii loosoo dejiyey iyo camalkiisii,
                ciddase liibaani waa midda kitaabkeeda midigta laga siin oo akhrin
                iyagoo ku faraxsan oon la dhibaatayn, ciddiise Xaqa ka indho-la‘ayd
                adduunka oo ka-leexatay nuurka Eebbe Aakharana way sii indho-beeli oo
                khasaari, illeen horay bay Xaqa ugasoo indho-beeshaye. Taasina waxay
                adkayn in Eebbe laga digtoonaado, in Qur’aanka iyo Nabiga imaama laga
                yeesho, in Xaqa lagu dadaalo si aan loo dhumin loogana indho-beelin
                adduun iyo Aakhiraba, Eebbana hanuun la warsado. Al-Israa’ (68-72)</p>
            <ol start="73" type="1">
                <li>Waxay u-dhawaadeen gaaladii inay kaa fidmeeyaan waxaan kuu
                    waxyoonnay inaad nagu been-abuuratid wax kale, markaas ay kaa yeeshaan
                    saaxiib.</li>
                <li>Haddaanan ku sugin waxaad u dhawaan lahayd inaad u iilato xaggooda
                    wax yar.</li>
                <li>Markaasaan ku dhadhansiin lahayn [cadaab] labanlaaban nolosha adduun
                    iyo mid labanlaaban geerida mana hesheen gargaare.</li>
                <li>Waxayna u-dhawaadeen inay kaa argaggixiyaan dhulka inay kaa bixiyaan
                    markaas oyna nagaadeen gadaashaada wax yar mooyee.</li>
                <li>Waana sunnada Rasuulladaan dirray hortaa, una heli maysid
                    sunnadannada wax dooriya [leexin].</li>
            </ol>
            <p>Eebbe wuxuu ka warramay siduu ugu gargaaray Nabigiisa, una sugayay
                inkastoy gaaladii isku dayeen inay Xaqa ka leexiyaan waxay rabaanna uu
                yeelo, ciddii Muslim ah ee Xaqa uga leexata gaalada darteedna si ay
                saaxiib ula noqdaan waa mid halaag iyo khasaare ku danbayn iyo ciqaab
                adduun iyo mid Aakhiroba, waxayna gaaladu had iyo jeer isku-dayi in
                Muslimiintu usoo dhawaadaan, waase dulli adduun iyo mid Aakhiro iyo
                gargaarid-la‘aan, gaaladiina waxay isku-dayeen inay Nabiga (naxariis iyo
                nabadgalyo Eebbe korkiisa ha yeelee) ka saaraan dhulka miyayse kaga
                danbayn wax yar mooyee, saasayna u-dhacday arrintii, waana sunnada Eebbe
                ee uu ku falay kuwuu horay u-diray, wax baddali karana ma jiro, dadka
                wanaagsan la nooliddooda waa tan fiican, markase dhulka ka madho wanaag
                iyo dadkiis waa uun halaag, ciqaab iyo khasaare sida dhacda. Aayaduhuna
                waxay adkayn ku sugnaan Xaqa, ka-digtoonida u-dhawaansho iyo
                la-saaxiibidda gaalada, ka-digtoonida in dadka fiican dhulka laga eryo
                (ama ha kusoo degto reer Makkaad ama Yuhuud waa arrin guud oo caam ah).
                Al-Israa’ (73-77)</p>
            <ol start="78" type="1">
                <li>Oog salaadda markay qorraxdu zuusho ilaa madawga habeenka iyo
                    Qur’aanka [salaadda] waabariga [subaxa] Qur’aanka waabariguna waa mid la
                    joogee [malaa‘igta].</li>
                <li>Habeenkana tahajjud [qaar tuko] isagoo dheeraad kuu ah, waxay
                    u-dhawdahay in Eebbahaa kuu soo bixiyo maqaam la mahadiyo
                    [shafeecada].</li>
                <li>Waxaad dhahdaa, “Eebbow i gali meel galid run ah, ina bixi bixin run
                    ah, iigana yeel agtaada xujo gargaar ah.”</li>
                <li>Waxaad dhahdaa, “Waxaa yimid Xaqii waxaana tirtirmay baadilkii,
                    baadilkiina wuxuu noqday mid la tirtiro.”</li>
                <li>Waxaana soo dajinaynaa Qur’aanka isagoo caafimaad iyo naxariis u ah
                    mu‘miniinta, daalimiintana uma siyaadiyo waxaan khasaare ahayn.</li>
            </ol>
            <p>Aayaddu waxay sheegtay waqtiyada salaadda laga billaabo duhurkii ilaa
                subaxa, inkastoo xadiithyo badan caddeeyeen waqtiyadaas. Abuu Hurayrana
                wuxuu Nabiga ka wariyay (naxariis iyo nabadgalyo Eebbe korkiisa ha
                yeelee) in salaadda subax malaa‘igtii habeenka iyo tii maalintii xaadiri
                (oo joogi). Imaam Axmed iyo kuwo kale yaa wariyay. Wuxuuna Eebbe faray
                Nabiga inuu si dheeraad ah u-tukado habeenkii, inkastooy cid walba sunno
                u-tahay inuu tukado habeenkii, haddana waxaa la sheegay inay Nabiga
                faral ku ahayd salaad u-kicidda habeenkii, wuxuuna Eebbe ugu
                bishaareeyay Nabiga maqaam la mahadiyo, oo ah shafeecada Qiyaamada marka
                Nabiyada lasoo maro dhibaataduna darraato, “War yaa shafeecana?” la
                is-warsado, sida xadiithyo badan ku sugnaatay, waxaana kamid ah, “Waa
                lay idmi markaasaan dhihi wuxuu Eebbe doono inaan dhaho, waana maqaamka
                la mahadiyay.” Imaamu Axmed. Wuxuuna Eebbe Nabiga faray inuu warsado
                inuu meel fiicanna galiyo bixin fiicanna bixiyo gargaarna siiyo, illeen
                Xaqii baa yimide, baadilna wuu tirtirmaye, Qur’aankuna waa daawada iyo
                naxariista mu‘miniinta iyo khasaaraha daalimiinta iyo gaalada, ciddii
                raacdana waa u khayr tii ka leexatana waa u khasaare. Al-Israa’
                (78-82)</p>
            <ol start="83" type="1">
                <li>Markaan u-nicmaynno dadka wuu jeedsadaa [Xaqa ka fogaadaa] hadduu
                    taabto dhibna wuu quustaa.</li>
                <li>Waxaad dhahdaa, “Cid kasta haku camal-fasho jidkeeda [diinteeda]
                    Eebbihiin baa og cidda jidkeedu hanuun badan yahaye.”</li>
                <li>Waxay ku warsan ruuxda, dheh “Ruuxdu waa amarka Eebbahay cilmina wax
                    yar baa la idin siiyay.”</li>
                <li>Haddaan doonno waanu la tagi kaan kuu waxyoonnay [Qur’aanka]
                    markaasna uma helaysid korkannaga wakiil [gargaare].</li>
                <li>Naxariista Eebbahaa mooyee illeen fadligiisu korkaaga waa ku wayn
                    yahaye.</li>
                <li>Waxaad dhahdaa, “Hadday u-kulmaan insi iyo jinni inay la yimaadaan
                    Qur’aankan oo kale lama imaan karaan wax lamid ah qaarkood qaar haba
                    caawiyee.”</li>
                <li>Dhab baan ugu caddaynay dadka Qur’aanka tusaale kasta dadka
                    badankiise wuu diiday gaalnimo mooyee.</li>
            </ol>
            <p>Dabeecadda dadka badankiis waxaa kamid ah inuu kibro oo Xaqa ka
                jeedsado markuu ladan yahay, markuu dhib taabtana quustaa oon rajayn
                inuu khayr heli, cid walbase haku socoto waddadeeda illeen Eebbe wuu
                ogyahay cidda hanuunsan iyo tan kale wuuna abaal-marine, ruuxduna waa
                arrin amarka Eebbe ah oosan cidna barin, ciddii warsatayna saasaa loogu
                jawaabay ama reer Makkaad ha noqdeen ama Yuhuuddu haku kaalmayse,
                dadkana cilmigoodu waa yar yahay inkastooy qaar is-moodaan inay cilmi
                badan yihiin, Eebbaa laga magan-galay ee wuxuu caddeeyey in hadduu doono
                uu la tagi Qur’aanka cid u raacanna ayan jirin, Eebbe naxariistiisa
                mooyee oo fadliga Eebbe Rasuulka siiyey waa wayn yahay, hadday insi iyo
                jinniba kulmaan inay Qur’aankoo kale keenaanna ma keeni karaan haba
                isugu kaalmeeyaane, Qur’aankana Eebbe wax badan yuu ku caddeeyey tusaale
                dadka badankiise diid waxaan gaalnimo ahayn, ceebaynna ku tahay dadka
                inay markay ladan yihiin Xaqa ka jeedsadaan, dhibkana quustaan, waxaan
                anfacaynna warsadaan, illeen Eebbaa awood leh oo Qur’aanka soo dejiyey,
                wax keeni wax kusoo dhawna ma jiro insi iyo jinni. Al-Israa’ (83-89)</p>
            <ol start="90" type="1">
                <li>Waxay dheheen gaaladii [Makkaad] “Ku rumayn mayno intaad nooga
                    jeexdo dhulka ilo [burqan].”</li>
                <li>“Ama kuu ahaan beer timir iyo cinaba ood kusii dayso dhexdeeda
                    wabiyo socda.”</li>
                <li>“Ama nagaga soo riddid samada saad sheegatay, goosimo iyadoo ah, ama
                    u-keentid Eebbe iyo malaa‘igta si caddaan ah.”</li>
                <li>“Ama kuu ahaado guri dahab ah ama ka kortid samada, kuna rumayn
                    mayno koriddaada intaad noogaga soo dejisid Kitaab aan akhrinno,” waxaad
                    dhahdaa, “Eebbahay baa nazahane ma waxaan bashar [dad] Rasuul ah ahayn
                    baan ahay.”</li>
                <li>Dadka uma diidin inay rumeeyaan markuu Xaqu u-yimid oon ahayn inay
                    dhahaan, “Ma wuxuu soo bixiyaa Eebbe bashar [dad] ah Rasuullo?”</li>
                <li>Waxaad dhahdaa, “Hadday dhulka yihiin malaa‘ig ku xasilloon [deggan]
                    waxaan ugasoo dejin lahayn samada malag Rasuul ah.”</li>
            </ol>
            <p>Gaalada iyo caqliga yar waxay had iyo jeer dadka ku qiimeeyaan
                xoolaha iyo wixii soo raaca, saas darteed waxay usoo jeediyeen gaaladii
                Makkaad Nabiga inuu ilo biyo ah u-jeexo, ama beer barwaaqo ah u ahaato,
                ama cirka kusoo dumiyo iyagoo sheegi in Nabigu saas ku yidhi, ama guri
                dahab ah u-sugnaado, ama cirka ka koro, ayan rumayneyn koriddiisa intuu
                waraaqo ay akhristaan uga keeno, Eebbaa nazahan oo wayn, Nabigu ma
                waxaan dad Eebbe u waxyooday ahayn baa? Aad bay isula-wayn yihiin una
                madax-adkaayeen, sharaftana xoolo, guryo, beero iyo biyo socda
                u-moodeen, waxaase ka sarreeysa Nabinimo, Qur’aan, akhlaaq, caddaalad,
                Eebbe-aqoonsi iyo liibaan Aakhiro, hadday malaa‘igi deggan tahay dhulka
                Eebbe wuxuu usoo diri lahaa malag Rasuul ah, dad baase deggan marka waa
                in dad lamid ah loosoo diro warka kalana layska dhaafo. Al-Israa’
                (90-95)</p>
            <ol start="96" type="1">
                <li>Waxaad dhahdaa, “Eebbaa ugu filan marag dhexdeenna, isaguna waa
                    ogaha arka addoomadiisa.”</li>
                <li>Cidduu Eebbe hanuuniyo un baa hanuunsan, cidduu dhumiyana uma
                    helaysid u-gargaare Eebbe kasoo hadhay, waxaana kusoo kulminaynaa
                    Qiyaamada wajigooda iyagoo indho-la‘ oo hadal-la‘ oo dhaga-la‘,
                    hoygooduna waa Jahannamo, mar kastooy dantana waxaan u-siyaadinaa shidid
                    [hurin].</li>
                <li>Taasina waa abaalkooda ah inay ka gaaloobeen aayaadkannaga, oy
                    dheheen “Markaan lafo noqonno iyo burbur miyaa nalasoo bixin abuur
                    cusub?”</li>
                <li>Miyeyna ogayn Eebbaha abuuray samooyinka iyo dhulka inuu karo inuu
                    abuuro wax lamid ah una yeelo muddo aan shaki lahayn? Wayse diideen
                    daalimiintii gaalnimo mooyee [wax kale].</li>
                <li>Waxaad dhahdaa, “Idinku haddaad hanataan khaznadaha naxariista
                    Eebbahay waad xajisan lahaydeen ka-cabsi faqri, dadku waa bakhayl.”</li>
            </ol>
            <p>Eebbaa marag ugu filan runnimada Nabiga, wuxuuna ogyahay oo arkaa
                addoomadiisa, cidduu hanuuniyo un baa hanuunsan, tuu dhumiyana cid
                u-gargaari ma jirto, waxaana loosoo kulmin kuwaas iyagoo wajigooda ku
                socda illeen Eebbaha lugahooda ku waday wuu karaa inuu ku wado
                wajigoodee, siduu Nabigu yidhi, waxayna imaan iyagoon wax arkayn,
                hadlaynna, waxna maqlayn, kuna hoyan Jahannamo markay dantaba lasii
                hurin, waana abaalkooda illeen aayaadka Eebbay ka gaaloobeene, waxayna
                diideen in Eebbe soo bixin intay lafo iyo burbur noqdeen waxayse
                illoobeen in Eebbaha abuuray cirka iyo dhulka uu karo iyagoo kale
                Qiyaamada una yeelay muddo dhab ah, gaalo iyo daalimiinse waxaan xumaan
                ku madax-taag ahayn waa diideen, Eebbaana hodan ah dadkuse waa fuqaro,
                hadday khaznadaha naxariista Eebbe haystaanna way xajisan lahaayeen
                iyagoo faqri ka yaabi illeen dad waa bakhayl ee. Al-Israa’ (96-100)</p>
            <ol start="101" type="1">
                <li>Waxaan dhab u siinnay [Nabi] Muuse sagaal aayadood [mucjizo] oo
                    cadcad ee warso banii-Israa‘iil markuu u-yimid oo ku yidhi Fircoon,
                    “Waxaan kuu malayn Muusow mid la sixray.”</li>
                <li>Wuxuuna yidhi [Nabi Muuse] “Waad ogtahay inuusan soo dejinin kuwaan
                    waxaan Eebbaha samooyinka iyo dhulka ahayn iyagoo xujooyin ah, anna
                    waxaan kuu malayn Fircoonow mid la halaagi.”</li>
                <li>Markaasuu doonay Fircoon inuu ka kaxeeyo dhulka markaasaan
                    maansheynay isagii iyo intii la jirtay dhammaan.</li>
                <li>Waxaana ku nidhi gadaashiis banii-Israa‘iil, “Dhulka daga, haddii
                    yaboohi Aakhiro yimaado waanu idin keeni dhammaan.”</li>
                <li>Xaq baana kusoo dejinnay Qur’aanka Xaq buuna kusoo degay, waxaana ku
                    dirray adoo bishaareeye u-diga ah.</li>
                <li>Waana Qur’aan oon u kala-bixinnay [soo-dejintiisa] inaad ku akhrido
                    dadka kaadsiinyo, waana soo-dejinnay soo-dejin qaar qaar ah.</li>
            </ol>
            <p>Eebbe wuxuu siiyey lana soo bixiyey Nabi Muuse sagaal mucjizo, oo
                kala ah sida aayaddu sheegtay: ushii, gacantii, abaartii, baddii,
                maanshayntii, ayixii, injirtii, rihii iyo dhiiggii ama nusqaantii
                midhaha, banii-Israa‘iilna waa ogyihiin, Fircoonse wuxuu ugu jawaabay
                inuu dhaho, “Muusow waxaan kuu malayn in lagu sixray,” wayna
                is-maleeyeen Fircoon iyo Nabi Muuse, waxaase rumoobay malihii Nabi Muuse
                oo yidhi, “Waad ogtahay inuu aayadahan soo-dejiyey Eebbaha cirka iyo
                dhulka isagoo xujooyin waano ah waxaana kuu malayn Fircoonow mid la
                halaagi,” waana la halaagay markuu isku-deyey inuu dhulka ka bixiyo oo
                la maansheeyey isagii iyo intii la jirtay, dhulkiina u-hadheen oo dageen
                banii-Israa‘iil inta yaboohii Eebbe ee soo uruurintooda laga gaadhi,
                Qur’aanka Eebbaa Xaq kusoo dejiyey, Xaq buuna kusoo dagay Nabiguna waa
                bishaareeye diga, soo-dejinta Qur’aankuna hal mar ma ahayn ee wuxuu soo
                degayey saddex-iyo-labaatan sano; saddex-iyo-toban sano Makka ah iyo
                toban sanoo Madiina ah, si dadka loogu akhriyo kaadsiinyo iyo inyar
                inyar, waana xikmadda iyo naxariista Eebbe illeen hadduu hal mar soo
                dego siday gaaladu codsadeen waa lagu dhibboon lahaa. Waxaase loo baahan
                yahay raacidda Qur’aanka, ku-dhaqankiisa, barashadiisa,
                ugu-yeedhiddiisa, si loo liibaano, illeen waa Xaqii Eebbaheenna wayn soo
                dejiyaye. Al-Israa’ (101-106)</p>
            <ol start="107" type="1">
                <li>Waxaad dhahdaa rumeeya Qur’aanka ama ha rumeynina kuwa la siiyey
                    cilmiga [kuwa fiican] marka lagu akhriyo korkooda waxay u-dhacaan wajiga
                    iyagoo sujuudi.</li>
                <li>Waxayna dhihi, “Waxaa nazahan Eebbahanno ee yabooha Eebbahanno waa
                    la fali [imaan].”</li>
                <li>Waxayna u dhacaan wajiga iyagoo ooyi wuxuuna u-kordhiyaa [Qur’aanku]
                    khushuuc.</li>
                <li>Waxaad dhahdaa, “Ama ku barya Ilaah, ama ku barya Raxmaan, wax kasta
                    ood ku baridaan wuxuu leeyahay magacyo fiican,” ee hala qayliyina
                    akhriskaaga [salaadda] hana qarsan ee doon jid u-dhexeeya arrintaas
                    [dhexdhexaad].</li>
                <li>Waxaadna dhahdaa, “Mahad Eebbaa iska leh een yeelanin ilmo, una
                    sugnayn shariik xukunkiisu [la-wadaage] una sugnayn gargaare dulli
                    dartiis [uga gargaara],” ee waynee waynayn [sharrif].</li>
            </ol>
            <p>Gaalase ama ha rumeeyeen Qur’aanka ama ha beeniyeen, waxaana rumeeyey
                oo sujuud la dhacay markii lagu akhriyey kuwii fiicnaa ee cilmiga lahaa
                ee Xaqa rumeeyey ee ehlu-Kitaabka ahaa, iyagoo waynayn Eebbe rumayn
                yaboohiisa, ooyina iyagoo sujuudi oo khushuuci, gaaladiina waxay nici
                jireen magaca Eebbe ee Raxmaan ah markaasaa Eebbe u-caddeeyey
                Muslimiinta inay Eebbe ku baryi karaan magacyadiisa ama Alle ama Raxmaan
                illeen magacyo badan oo fiican yuu leeyahaye, wuxuuna Nabiga ku faray
                inuusan ku qayliyin oo kor u-qaadin akhriska salaadda hoosna u-dhigin ee
                si dhexdhexaad ah u-akhriyo, kuna mahdiyo Eebbahaan yeelanin ilmo, wax
                la wadaaga xukunkana jirin iyo uga gargaare dulli, una wayneeyo siduu
                muto, Eebbaa wayn oo awood leh, wax la wayneeyana ah, wax cibaado,
                xukun, caddaalad, sharci, maamul, iyo wanaag la wadaaga ama
                u-kaalmeeyana ma jiro, waxa kasoo hadhay dhammaan waa masaakiin
                tabar-yar oo naxariista Eebbe hoos-joogta sugina. Al-Israa’
                (107-111)</p>
            <h2 id="suurat-al-kahf">Suurat al-Kahf</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Mahad Eebbaa iska leh Eebbaha kusoo dejiyey addoonkiisa [Nabi
                    Muxammad ah] Kitaabka [Qur’aanka] oon yeelinna dhexdiisa qallooc.</li>
                <li>Waana toosan yahay si uu ugaga digo ciqaab daran oo Eebbe xaggiisa
                    ka ahaatay, uguna bishaareeyo mu‘miniinta fala wanaagga inay muteen ajir
                    fiican.</li>
                <li>Kuna nagaanayaan [Jannada] waligood.</li>
                <li>Ugana digo kuwa yidhi, “Wuxuu yeeshey Eebbe ilmo.”</li>
                <li>Uma laha wax cilmi ah iyaga iyo aabbayaalkood midna, waxaana
                    waynaatay kalimad kasoo baxday afafkooda, mana dhahayaan waxaan been
                    ahayn.</li>
            </ol>
            <p>Suuraddu waxay soo degtay mar gaaladii Qureysheed ee Makkaad u-tageen
                qaarkood Yuhuuddii Madiino warsadeenna xaalka Nabiga oy Yuhuudna ku
                tidhi, “Waydiiya saddex arrimood hadduu idiin sheegana waa Nabi xaq ah,
                waydiiya dhalinyaro mar hore jirtay xaalkoodii, nin wada maray adduunka
                bari iyo galbeed, iyo ruuxda.” Rasuulkuna (naxariis iyo nabadgalyo Eebbe
                korkiisa ha yeelee) wuxuu yidhi, “Ruuxii xifdiya tobanka aayadood ee
                hore ee Suuratul Kahfi waxaa laga dhawraa Dajjaal.” Waxaa wariyey
                Muslim. Aayaduhuna waxay caddayn in mahad Eebbe muto, Qur’aanka toosanna
                kusoo dejiyey Nabiga, si uu uguna digo, uguna bishaareeyo, gaaladuna wax
                cilmi ah uma leh xumaantay Eebbe ku sheegi ee waxay ku hadli been iyo
                waxaan jirin. Al-Kahf (1-5)</p>
            <ol start="6" type="1">
                <li>Waxaad u dhawdahay inaad ku [halaagto] naftaada Nabiyow raadkooda
                    [gadaashooda] haddayna rumeyn Qur’aankan, walbahaar dartiis.</li>
                <li>Waxaan ka yeellay waxa dhulka korkiisa ah quruxdiisa, si aan
                    u-imtixaanno midkooda fiican camal.</li>
                <li>Waxaana ka yeelaynaa waxa korkeeda ah bannaan aan wax kasoo
                    bixin.</li>
                <li>Ma waxaad u-malaysay [Nabiyow] godkii asxaabtiisii [dadkiisii] iyo
                    Kitaabkii [iyo looxii] inay ugu yaab badan tahay aayaadkannaga.</li>
                <li>Waa markay u-dummeen dhallin-yaradu godka oy dhaheen, “Eebbow naga
                    sii agtaada naxariis noona darab amarkannaga hanuun.”</li>
                <li>Markaasaan ku siidaynay hurdo godka dhexdiisa sanooyin badan.</li>
                <li>Markaasaan soo bixinnay si aan u-muujinno labada xizbi midkooda
                    kobid badan intay nagaadeen muddo.</li>
            </ol>
            <p>Wuxuu Eebbe halkan ku calool-adkaysiin kuna samirsiin Nabiga
                (naxariis iyo nabadgalyo Eebbe korkiisa ha yeelee) isagoo u-tilmaami
                inuusan waxba walbahaar isugu badin hadday gaaladu rumeyn waayeen
                Qur’aanka, illeen Eebbe imtixaan yuu u-abuuray waxa dhulka korkiisa ahe,
                iyo in la eego kan camal fiican, Eebbaana halaagi waxa dhulka ku kor
                nool. Qisada Asxaabul Kahfina wax la-yaab leh ma aha waxayse ahaayeen
                dhallinyaro hanuuntay oo Eebbe warsaday toosnaan markaas Eebbe seexiyey
                godka sanado badan, kadibna Eebbe soo bixiyey si loo muujiyo cidda
                koobtay intay nagaadeen. Rasuulkuna (naxariis iyo nabadgalyo Eebbe
                korkiisa ha yeelee) wuxuu yidhi, “Adduunyadu waa macaan cagaaran,
                Eebbana wuu idinku reebay isagoo fiirin waxaad camal fashaan ee ka
                dhawrsada adduunyo, kana dhawrsada ragow haween, illeen fidmadii ugu
                horaysay banii-Israa‘iil waxay ahayd haweeneey ee.” Aayaduhuna waxay ku
                tusin dhawrka iyo diiddada xumaanta iyo in ciddii dan Eebbe u camal
                fasha uu Eebbe faraj u-furi, guushana ku dambeysiin, iyo wanaagga
                adkaysiga iyo samarka. Al-Kahf (6-12).</p>
            <ol start="13" type="1">
                <li>Annagaa kaaga qisoon warkooda si xaq ah, waxay ahaayeen dhallinyaro
                    rumeeyey Eebbehood, waxaana u-siyaadinnay hanuun.</li>
                <li>Waxaan xoojinnay [oon adkaynay] quluubtooda, oyna dhaheen,
                    “Eebbehanno waa Eebbeha samaawaadka iyo dhulka, baryina mayno [caabudi
                    mayno] ilaah kasoo hadhay, waxaan ku hadalnay markaas hadal xun [oo
                    baadil ah].”</li>
                <li>“Kuwaasu waa qawmkannagii, waxay yeesheen Eebbe ka-sokow ilaahyo,
                    mey u-keenaan korkooda wax xujo cad ah, yaase ka dulmi badan ruux ku
                    abuurtay Eebbe dushiisa been?”</li>
                <li>“Markaad ka fogaataan gaalada iyo waxay caabudi oo Eebbe kasoo
                    hadhay u dunma godka wuxuu idiin fidin Eebbihiin naxariise idinkana
                    darbi amarkiinna waxaad ku istareexdaan kuna kala-saartaan xumaanta iyo
                    wanaagga.”</li>
            </ol>
            <p>Aayadahan waxay sharxi qisada Asxaabul Kahfi. Ibnu Kathiir wuxuu
                yidhi, “Eebbe wuxuu sheegay inay dhalinyaro ahaayeen, iyagaana Xaqa ka
                aqbali og kagagana hanuunin og jidka odayada ku madax-taagay kuna
                dabbaashay baadilka, saas darteed yey kuwii u badnaa ee ajiibay Eebbe
                iyo Rasuulkiisa ahaayeen dhallinyaro, odayadii Qureysheedse intoodii
                badnayd waxay ku hadheen diintoodii.” Eebbana wuxuu sheegay inay
                ahaayeen dhallinyaro rumeysan Xaqa, qalbigoodana Eebbe Xaqa ku sugay,
                Ilaah mooyee aan wax kalena u-jeedsan, kana leexday jidkii xumaa ee
                qawmkoodii, dar Eebbana u tegay godkana u aaday, Eebbana xoojiyey
                waafajiyeyna wanaagga. Rasuulkuna (naxariis iyo nabadgalyo Eebbe
                korkiisa ha yeelee) wuxuu yidhi, “Waxay u dhawdahay inay noqoto xoolo
                kan ugu khayr-roon adhi uu ku raaco buuraha iyo roobka isagoo kala
                carari Diintiisa fitnada.” Waxaa wariyey Bukhaari iyo Abuu Daawuud.
                Al-Kahf (13-16)</p>
            <ol start="17" type="1">
                <li>Waxaad arkaysaa qorraxda oo markay dhalato uga iilan godkooda xagga
                    midig, markay dhicina ka goyn xagga bidix iyagoo ku sugan meel waasac ah
                    oo godka, taasina waxay kamid tahay aayaadka Eebbe, ruuxuu hanuuniyo
                    Eebbe un baa hanuunsan, ruuxuu dhumiyana u-heli maysid gargaare
                    hanuuniya.</li>
                <li>Waxaad u-malayn inay soo jeedaan iyagoo jiifa, waxaana u-gadgaddin
                    midig iyo bidix, eygoodiina wuxuu ku fidin dhudhumadiisa albaabka,
                    haddaad aragto waad ka jeedsan lahayd, adoo carari waxaana lagaa buuxin
                    lahaa xaggooda argaggax.</li>
                <li>Saasaana usoo bixinnay inay is-warsadaan dhexdooda, wuxuu yidhi mid
                    kamid ah, “Imisaad nagaateen?” Waxay dheheen, “Waxaan nagaannay maalin
                    ama maalin qaarkeed,” waxay dheheen “Eebbeheen baa og waxaad nagaateen
                    ee la dira midkiin lacagtan xagga magaalada, hana soo fiiriyo cid cunno
                    xalaalaysan [cidda ugu cunno xalaalsan] hana idiinka keeno rizqi hana
                    is-qariyo [oo is-tartiibiyo] yuuna idin ogeysiin xaggooda ruuxna.”</li>
                <li>“Iyagu hadday idin arkaan way idin dhagaxyeyn, ama idinku celin
                    diintooda, mana liibaanaysaan markaas waligiin.”</li>
            </ol>
            <p>Naxariista Eebbe darteed waxay ahaayeen kuwo laga dhawray kulaylka
                qorraxda oy ka maraysay dhinaca dhalasho iyo dhinaca dhicidda,
                arrintaasna waa aayaadka Eebbe, waxaana hanuuni ruuxii Eebbe waafajiyo,
                kii kalana ma helo hanuuniye Eebbe kasoo hadhay, qudrada Eebbe way soo
                jeedeen iyagoo la moodo inay hurdaan, waxay u-gadgaddoomayeen midig iyo
                bidix, eygoodina irridduu jeenyaha ku fidiyey, ciddii aragtana way
                cabsan lahayd oo carari lahayd, markaasaa Eebbe soo bixiyey iyagoo
                is-warsan intay noolaayeen oyna mid kamid ah magaalada u-direen isagoo
                lacag wata si uu cunno xalaal ah ugu soo gado isagoo is-qarin, illeen
                waxay ka yaabi in gaaladay ka carareen joogaan oo dilaan ama xoog
                diintooda ku galiyaan oy khasaaraan. Taasina waxay ku tusin naxariista
                Eebbe iyo awooddiisa iyo inuu falo wuxuu doono. Al-Kahf (17-20)</p>
            <ol start="21" type="1">
                <li>Saasaan u-daalacsiinnay [u tusinnay] dadka si ay u-ogaadaan in
                    yabooha Eebbe Xaq yahay, Saacadda [Qiyaamana] aan shaki ku jirin [waxaan
                    tusinnay] markay ku murmeen dhexdooda amarkooda, oy [isku] dheheen, “Ka
                    dhisa korkooda dhismo, Eebbahood baa og iyagee,” waxay dheheen kuwii ku
                    raayay amarkooda, “Aan ka yeelanno korkooda masaajid.”</li>
                <li>Waxay dhihi, “Waxay ahaayeen saddex waxaana afreeyey eygoodii,”
                    waxay dhihi, “Waxay ahaayeen shan waxaana lixeeyey eygoodii,” iyagoo
                    iska gani wax maqan [iska dhihi cilmi-la‘aan] waxay dhihi, “Waxay
                    ahaayeen toddobo waxaana siddeedeeyey eygoodii.” Waxaad dhahdaa,
                    “Eebbahay baa og tiradooda, mana oga wax [dad] yar mooyee,” ee hakula
                    murmin xaalkooda muran muuqda oo fudud mooyee, hana waydiin xaggooda
                    ruuxna.</li>
            </ol>
            <p>Waxay keentay xikmadda Eebbe in la arko dhallinyaradaa si loo ogaado
                in yabooha Eebbe Xaq yahay, Qiyaamadana aan shaki ku jirin, markay
                arkeen oy kadibna dhinteen yey ku murmeen in ardaagooda wax ku dhisaan
                waxaase raayay kuwii rabay in masaajid lagu dhiso. Tan kale waxaa lagu
                murmay tiradooda intay ahayd, cid ogna ma jirto Eebbe mooyee. Taasooy
                kuwo dheheen waxay ahaayeen saddex iyo eygoodii, kuwana shan iyo
                eygoodii, kuwana toddoba iyo eygoodii, Eebbaase og intay ahaayeen, cid
                ogna ma jirto wax yar mooyee, in lagu murmana ma habboona si fudud oo
                wax is-tus ah mooyee, cid ehlu-Kitaabka ahna waxba lagama warsado.
                Qisadana waxaa loo baahan yahay ruuxii mu‘min ah inuu si fiican
                u-rumeeyo una hoggaansamo, illeen Eebbe wax walba wuu karaaye marba
                hadduu Eebbe abuuray cirka, dhulka iyo khalqiga kalaba awooddiisu xad ma
                leh, wuxuu doonana wuu falaa, kuwa shakin arrimahan oo kalana waa kuwo
                caqli yar oo wax walba ku-eegi muraayadahooda aragga gaaban ama aragga
                xumaysa. Tan kale waxay ku tusin in Xaqa iyo ehelkiisu hadho xumaanta
                iyo ehelkeeduna tago. Al-Kahf (21-22)</p>
            <ol start="23" type="1">
                <li>Haku dhihin, “Shaygaasaan fali barri.”</li>
                <li>[Adoon dhihin] “Hadduu doono Eebbe.” Xusna Eebbahaa haddaad
                    halmaanto, waxaadna dhahdaa “Wuxuu u dhawyahay inuu igu hanuuniyo
                    Eebbahay wax ka dhaw kaas oo toosni ah.”</li>
                <li>Waxay ku nagaadeen godkoodii saddex boqol oo sano waxayna
                    siyaadsadeen sagaal.</li>
                <li>Waxaad dhahdaa, “Eebbaa og waxay nagaadeen, waxaa u-sugnaaday waxa
                    ku maqan samooyinka iyo dhulka, arki ogaa oo maqli ogaa Eebbe, umana
                    sugnaanin dadka isaga ka-sokow gargaare lamana wadaajiyo xukunkiisa
                    cidna.”</li>
            </ol>
            <p>Eebbe wuxuu ku hanuuniyey Nabiga (naxariis iyo nabadgalyo Eebbe
                korkiisa ha yeelee) aadaab fiican oo ah inuusan dhihin waxaasaan fali
                isagoon raacinin hadduu Eebbe doono, mu‘miniintana saasaa laga rabaa,
                waana in had iyo jeer la xusaa Eebbe si halmaanshaha Shaydaanka looga
                fogaado, hanuunkana Eebbe la warsadaa. Dhallinyaradii Asxaabul Kahfina
                intay ku nagaadeen godka Eebbaa og waana muddadaas Eebbe sheegay, illeen
                Eebbaa og waxa maqan arkana maqlana, dadkana wax gargaare ah oo Eebbe
                kasoo hadhay ama xukunka la wadaaga ma jiraan. Eebbana isagaa Sayid
                awood leh ah, xukun, dil, dayn, irzaaqid, naxariis, xoog iyo tasarruf
                dhammaantiisna isagaa iska leh, wax kula wadaaga cirka iyo dhulka iyo
                waxa u-dhexeeyana ma jiro, saas darteed waa in dhab ahaan loo caabudo,
                loona hoggaansamo, sharcigiisana lagu dhaqmo, xagga xukunka,
                mucaamalada, akhlaaqda iyo nolosha dhammaanteedba. Al-Kahf (23-26)</p>
            <ol start="27" type="1">
                <li>Akhri [oo raac] waxa laguu waxyooday oo Kitaabka Eebbahaa ah, wax
                    baddali kalimooyinkiisana ma jiro, mana heleysid wax ka sokeeya ood
                    magan-gashid.</li>
                <li>Ee ku samirsii naftaada la-jirka kuwa baryaya Eebbahood aroor iyo
                    galabba, iyagoo dooni Wajigiisa, yeyna ka iilanin indhahaagu xaggooda
                    adoo dooni quruxda nolosha dhaw [ee adduun] hana adeecin ruuxaan
                    halmaansiinnay qalbigiisa xusiddannada oo raacay hawadiisa uuna ahaaday
                    amarkiisu xad-gudub [iyo xumaan].</li>
                <li>Waxaad dhahdaa, “Xaqu Eebbihiin buu ka ahaaday ee ciddii doonta ha
                    gaalowdo,” annagu waxaan u-darabnay daalimiinta Naar oy koobtay iyaga
                    [barxaddeedu] iyo darbigeedu, hadday kaalmo warsadaanna waxaa loogu
                    kaalmeeyaa biyo daamuur oo kale ah oo duba wajiyada, iyagaa u xun cabbid
                    iyadaana u xun dangiigsi.</li>
            </ol>
            <p>Eebbe wuxuu faray Nabigiisa inuu akhriyo Kitaabka Qur’aanka ah
                dadkana gaadhsiiyo, wax baddali karana ma jiro, meel la magan-galoo
                Eebbe kasoo hadhayna ma jirto. Waxaa kaloo Eebbe faray Nabiga inuu la
                noolaado mu‘miniinta baryi Eebbahood had iyo jeer kana iilanin
                indhihiisu isagoo dooni nolosha adduunyo, uusan maqlin kuwa qalbigooda
                la halmaansiyey xuska Eebbe oo hawadooda xun raacay xadna gudbay, Xaquna
                waa cad yahay ee ciddii doonta ha raacdo tii doontana ha gaalowdo, waxaa
                uun gaalo loo darbay cadaab daran oo gubee. Rasuulkuna (naxariis iyo
                nabadgalyo Eebbe korkiisa ha yeelee) wuxuu yidhi, “Qawmkii kulma iyagoo
                xusi Eebbe oo Wajigiisa dooni waxaa looga dhawaaqaa circa, ‘Kaca waa
                laydiin dambi-dhaafaye, wuxuuna ku baddalay xumaantiinna wanaage.’”
                Imaam Axmed. Al-Kahf (27-29)</p>
            <ol start="30" type="1">
                <li>Kuwa rumeeyey [Xaqa] oo camal fiican falay annagu ma hallayno ciddii
                    wanaajisa camalka.</li>
                <li>Kuwaas waxay mudan Jannada Cadni oo dureeri dhexdeeda wabiyaal,
                    looguna labbisi dhexdeeda jijimo dahab ah, una xidhay maryo cagaaran oo
                    xariir jilicsan iyo mid adagba, waxayna ku dangiigsan dhexdeeda sariiro
                    korkood, waa abaal-marin fiican una wanaagsan meel lagu [istareexo]
                    laguna nasto.</li>
                <li>Uga yeel tusaale labo nin oon u-yeellay midkood laba beerood oo
                    cinab ah, kuna koobnay timir yeellayna dhexdeeda tallaal [beer].</li>
                <li>Labada beeroodba oy keentay cunnadeedii, oyna waxba nusqaamin, oon
                    kana dhambalay dhexdeeda wabiyo.</li>
                <li>Midhana uu leeyahay oo markaas ku yidhi saaxiibkiis asagoo hadalka
                    ku celcelin, “Anaa kaa xoolo badan kaana tol badan.”</li>
                <li>Wuxuu galay beertiisii isagoo dulmiyey naftiisa, wuxuu yidhi, “Uma
                    malaynayo inay halaagsami waligeed.”</li>
                <li>“Umana malaynayo in Saacadda [Qiyaame] kici, haddii lay celiyo xagga
                    Eebbahayna waxaan ka heli mid ka khayr-roon noqoshada.”</li>
            </ol>
            <p>Kuwa Xaqa rumeeyey oo wanaagga falay waxa fiican ee Eebbe u-darbay
                wax badan yuu Qur’aanku ka warramay, halkan arrintaas yaa ku cad.
                Aayadaha kale waxay ka qisoon laba nin oo midkood beera badnaa uguna
                faanay saaxiibkiis inuu ka xoolo iyo dad badan yahay isagooy yaab
                galisay beertiisu, iyo waxa ka baxay oo midha ah iyo waxa dhex socda oo
                biyo ah. Intuu ka inkiro oo ka gaaloobo dhicidda Qiyaamada. Mana
                habboona in nicmada Eebbe la qaabiliyo diiddo, gaalnimo, faan iyo kibir
                ee waa in Eebbe lagu aqoonsado laguna mahdiyo looguna kaalmaysto
                cibaadada Eebbe. Qataade wuxuu yidhi, “Taasi wallee waa yididiillada
                faajirka, xoolo badni iyo qaraabo xoog leh.” Al-Kahf (30-36)</p>
            <ol start="37" type="1">
                <li>Wuxuu yidhi saaxiibkiisii isagoo la hadli, “Ma waxaad ka gaalowday
                    Eebbaha kaa abuuray carro, haddana dhibic markaas ku ekeeyey adoo nin
                    ah?”</li>
                <li>“Hasa yeeshee Ilaahay waa Eebbahay lana wadaajin maayo Eebbahay
                    [cibaadada] cidna.”</li>
                <li>“Maxaadan markaad gasho beertaada u-dhihin, ‘Maa shaa’ Allaah [wuxuu
                    doone Eebbe], xoog ma jiro kan Eebbe mooyee?’ Haddaad aragtay anoo kaa
                    yar adiga xoolo iyo carruurba.”</li>
                <li>“Wuxuu u dhawyahay Eebbahay inuu i siiyo wax ka khayr badan
                    beertaada, kuna diro korkeeda aafo samo, oy markaas ahaato bannaan lagu
                    simbiririxoodo.”</li>
                <li>“Ama ahaadaan biyaheedu kuwa gudha oodan karin doonid [soo
                    celin].”</li>
                <li>Waa la koobay midhihiisii [la halaagay] oo ahaaday kii gaddin
                    gacmihiisa wuxuu ku bixiyey iyadoo ku dhacday darbiyadeeda, isagoo leh
                    “Shalleytee maanan la wadaajin Eebbahay cidna.”</li>
                <li>Uma ahaanin koox u-gargaarta oo kasoo hadhay Eebbe mana aha mid
                    gargaarta.</li>
                <li>Halkaas [Qiyaamada] yey awooddu u-ahaan Eebbaha Xaqa ah, isagaana
                    khayr-roon abaal-marin, khayr-roonna cidhib.</li>
            </ol>
            <p>Saasay kala yihiin Muslim iyo gaal, waxaa inoo soo hor-maray warkii
                gaalka iyo wuxuu ku abaal-mariyey nicmada Eebbe, mu‘minkiina waa kan
                xusuustay sida Eebbe u-abuuray ninna uga dhigay, iyo inayna habboonayn
                in cibaadada wax lala wadaajiyo, iyo Eebbe lagu mahdiyo nicmadiisa
                awooddana loo qiro, oon laguna faanin xoolo iyo carruur, illeen Eebbaa
                halaagi kara oo tirtiri karee, waxaana lagu abaal-mariyey gaalkii
                faanayey in la halaagay beertiisii oo uu shallaytooday wuxuu ku bixiyey,
                uuna qoomamooday waqti ayana wax tarayn qoomamo wax u-gargaarana uusan
                jirin, isna gargaaran karin, xukunka iyo awooddana Eebbaha Xaqa ah yaa
                leh maalinta Qiyaame. Rasuulku (naxariis iyo nabadgalyo Eebbe korkiisa
                ha yeelee) wuxuu yidhi, “Abuu Hureyrow ma ku tusiyaa kanzi kamid ah
                kanziyada Jannada?” Markaasuu yidhi, “Haa, aabbahay iyo hooyaday ha
                lagugu furtee.” Markaasuu yidhi, “Waa inaad dhahdo, ‘Xoog ma jiro Eebbe
                mooyee.’ Wuxuuna dhihi Eebbe, ‘Wuu islaamay addoonkaygii wuuna
                hoggaansamay.’” Waxaa wariyey Imaam Axmed. Al-Kahf (37-44)</p>
            <ol start="45" type="1">
                <li>Uga yeel [Nabiyow] tusaale nolosha adduunyo biyo oo kale oon kasoo
                    dejinnay samada oo isku darsamay waxa kasoo baxay dhulka oo markaas
                    noqday ingayg kala firdhiso dabayluhu, wuxuuna ahaaday Eebbe kii wax
                    kasta kara.</li>
                <li>Xoolaha iyo wiilashu [carruurtu] waa quruxda nolosha adduunyo, kuwa
                    hadha ee wanaagsan yaa ku khayr-roon Eebbahaa agtiisa abaal-marin una
                    khayr-roon yididiillo [camalka fiican].</li>
                <li>Xus maalinta aannu kaxayn buuraha ood arkayso dhulka oo muuqda, oon
                    soo kulminnay dadkii oonan ka tagin cidna.</li>
                <li>Waxaana loo bandhigi dadkii Eebbahaa iyagoo saf ah, “Dhab ahaan yaad
                    noogu timaaddaan saan idiin abuurnay markii horaba,” [yaa lagu dhihi]
                    “Waxaadse sheegateen inaanaan idiin yeelayn ballan [kulan ah].”</li>
                <li>Waxaana la dejin [keeni] kitaabkii [camalka] waxaadna arkaysaa
                    dambiilayaashii oo ka cabsan waxa ku sugan oo dhihi, “Halaaganee muxuu
                    leeyahay kitaabkan oosan uga tagayn wax yar iyo wax wayn ee uu koobay?”
                    Wayna heli waxay camal faleen oo jooga, mana dulmiyo Eebbahaa
                    cidna.</li>
            </ol>
            <p>Aayado badan yaa ka warramay adduunyada iyo say ku dambeyn iyo inay
                habboon tahay inaan lagu kadsoomin, xoolo iyo carruurna waxba kama
                taraan Eebbe agtiisa, ee waxaa wax tara camalka fiican ee hadhi,
                maalinta Qiyaame ee buuraha la kaxayn dhulkuna bannaan noqon ee dadka
                lasoo kulmin cidna lagama tagayo, dadkuna way imaan iyagoo safan sidii
                Eebbe ugu abuuray oo kale, inkastooy gaaladu diideen, waxaadna arki
                maalintaas dambiilayaasha oo cabsan oo calaacali iyagoo sheegi inuusan
                kitaabka camalka lagu qoro wax yar iyo wax wayn midna ka tagayn, cid
                walbana heli waxay camal fashay oo jooga, isagoon Eebbe cidna dulmayn.
                Waxaana sugnaatay in Eebbe soo kulmin dadka Qiyaamada una dhawaaqi
                iyagoo wada maqli laysuna qisaasi xataa dharbaaxada, waxaana loo kala
                qaadi khayrka iyo sharka. Al-Kahf (45-49)</p>
            <ol start="50" type="1">
                <li>[Xusuuso] markaan ku nidhi malaa‘igta, “U-sujuuda Aadam,” oo ay
                    sujuudeen Ibliis mooyee, wuxuu kamid yahay jinniga wuxuuna ka
                    faasiqoobay [baxay] amarka Eebbe, miyaad ka yeelanaysaan isaga iyo
                    faraciisa gargaare Ani ka-sokow iyagoo col idiin ah? Waxaa u xun
                    daalimiinta baddelkooda [Ibliis].</li>
                <li>Marag ugama dhigin kuwaas abuurka samooyinka iyo dhulka iyo abuurka
                    naftooda, mana ihi mid ka yeelan baadiyayaalka kaalmo.</li>
                <li>[Xusuuso] maalinta Eebbe dhihi, “U-yeedha kuwaad ila wadaajiseen
                    [cibaadada] ood sheegteen [adduunka],” markaasay u-yeedheen mana ajiibin
                    [u-jawaabin] waxaana yeellay dhexdooda meel halaag.</li>
                <li>Waxayna arkaan dambiilayaashu Naarta waxayna yaqiinsan inay ku dhici
                    mana helayaan xaggeeda meelay uga iishaan.</li>
                <li>Dhab ahaan yaan ugu caddaynay Qur’aankan dadka tusaale kasta,
                    waxayna ahaadeen dadkii kuwo muran badan.</li>
            </ol>
            <p>Ibliis iyo madax-adayggiisa iyo siduu dadka u-duufsaday Xaqa iyo
                amarka Eebbana u-diiday wax badan yuu Qur’aanku soo celceliyey si looga
                digtoonaado, wax Eebbe la maamula xukunka ama uu abuuridda marag uga
                dhigan ma jiro, Qiyaamadana Ibliis iyo kuwii caabudi jiray oo warkiisa
                maqlay wax isuma taraan, waxayna yaqiinsan inay halaagsami meelay uga
                leexdaanna ayna helayn. Qur’aankana wax badan yuu Eebbe ku celceliyey
                waano iyo tusaale waxayse noqdeen dadkii muran badane. Xasan -al-Basri
                wuxuu yidhi, “Ibliiska kamid ma noqon malaa‘igta il-bidhiqsi, waase
                asalka jinniga, sida Aadanba u-yahay asalka dadka.” Waxaa wariyey Ibnu
                Jariir. Rasuulkuna (naxariis iyo nabadgalyo Eebbe korkiisa ha yeelee)
                wuxuu subax toosiyey Sayid Cali iyo Faadumo kuna yidhi, “Miyeydaan
                tukaneyn?” Markaasuu Sayid Cali yidhi, “Rasuulka Eebbow naftannada
                Eebbaa maamula markuu na kiciyo yaannu kacaynaa.” Markaasuu jeedsadey
                Nabigii isagoo akhrin aayadda, “Wuxuu noqday dad wax walba ka muran
                badane.” Waxaa wariyey Bukhaari, Muslim iyo Imaam Axmed. Al-Kahf
                (50-54)</p>
            <ol start="55" type="1">
                <li>Wax ka reebay dadka inay rumeeyaan markuu u-yimid hanuunku oy
                    dambi-dhaaf warsadaan Eebbahood ma jiro oon ahayn [sugid] inay
                    u-timaaddo waddadii kuwii hore, ama ugu yimaado cadaab caddaan.</li>
                <li>Mana dirro Rasuullada iyagoon bishaarayneyn oon digayn, waxayna ku
                    murmi kuwii gaaloobay xumaan inay ku buriyaan Xaqa, waxayna ka yeesheen
                    aayaadkeygii iyo wixii loogu digay jeesjees.</li>
                <li>Ruuxna kama dulmin badna cid lagu waaniyey aayaadka Eebbihiis
                    markaas ka jeedsaday xaggeeda oo halmaamay waxay hor-marsadeen
                    gacmihiisu, waxaan yeellay quluubtooda dabool inayan fahmin Qur’aanka,
                    dhagahoodana culays, haddaad ugu yeedho hanuunkana ma hanuunayaan
                    waligood.</li>
                <li>Eebbahaa waa dambi-dhaafe naxariis leh, hadduu u-qaban dadka waxay
                    kasbadeen [oo xumaan] wuxuu u-dadajin cadaabka, waxayse leeyihiin ballan
                    oyna helayn meelay uga iishaan.</li>
                <li>Taasi waa magaalooyinkii oon halaagnay markay dulmi faleen waxaana
                    u-yeellay halaaggoodii ballan [waqti].</li>
            </ol>
            <p>Gaalada waxaa Xaqa rumeyntiisa ka reebay kibir iyo inay maraan
                waddadii kuwii hore inta cadaab ugaga yimaado, Rasuulladana waxaa loo
                diray bishaarayn iyo digid. Gaalse muran iyo Xaqooy ku tirtiraan xumaan
                iyo jeesjees waxaan ahayn ma rabaan. Dulmina wuxuu ku dhan yahay ruux
                Qur’aanka lagu waaniyey oo halmaamay waxay hor-marsadeen gacmihiisu oo
                xumaan ah, illeen qalbigoodaa ka daboolan inay fahmaan, dhagana waa ka
                culus yihiin mana hanuunaan. Eebbaase dambi-dhaaf iyo naxariis leh,
                hadduu dadka u-qaban waxay kasban oo xumaan ah wuxuu usoo dadejin lahaa
                ciqaabta, wuxuuse u-yeelay waqti ayan meella uga bixi karin, raadkii
                ummadihii hore ee la halaagayna waa muuqdaa markay xumaanta faleen
                waxaana loo yeelay halaaggooda waqti xaddidan. Xaqoo la diido,
                ku-jeesjeeskiisa, waanadoo laga jeedsado, iyo xumaanta oo dhanba waxay
                sababi ciqaab iyo halaag ee waa in laga digtoonaado lagana fogaado.
                Al-Kahf (55-59)</p>
            <ol start="60" type="1">
                <li>[Xusuuso] markuu ku yidhi [Nabi] Muuse yarkiisii [ardaygiisii] “Ma
                    joogayo intaan ka gaadho kulanka labada badood, amaan socdo muddo.”</li>
                <li>Markay gaadheen kulankooda waxay halmaameen kalluunkoodii oo ka
                    dhigtay waddadiisa badda dhexdeeda god oo kale.</li>
                <li>Markay tallaabeen yuu ku yidhi khaadimkiisii, “Ina sii qadadeenna
                    waxaan kala kulannay safarkeenna daale.”</li>
                <li>Wuxuu yidhi [yarkii] “Ka warran markaan u-dumannay dhagixii inaan
                    halmaamay kalluunkii wax i halmaansiiyey oon Shaydaan ahayn inaan
                    xusuusto ma jiro, wuxuuna ka dhigtay waddadiisa badda la yaab.”</li>
                <li>Wuxuu yidhi [Nabi Muuse] “Kaasi waa kaan doonaynay,” waxayna ku
                    noqdeen raadkoodii iyagoo raaci.</li>
                <li>Waxayna ka heleen addoon kamid ah addoomadannada oon siinnay
                    naxariis agtannada ah ka barneyna agtannada cilmi.</li>
            </ol>
            <p>Waxay ahayd qisadu in Nabi Muuse loo sheegay in nin yaqaanna wuxuusan
                aqoonin uu joogo meelay labada badood ku kulmaan: tan Ruum iyo Faaris,
                ama Afrikada Waqooyi, saasayna u-qaateen sahay kalluun, markay meel
                marina halmaameen kalluunkii markay xusuusteenna kusoo noqdeen,
                halkaasna kula kulmeen addoon Eebbe oo suubban, Khadir. Waxayna ku tusin
                qisadu waynida awoodda Eebbe iyo inuu wax walba karo, in cilmiga loo
                safro oo had iyo jeer la kororsado, oon la dhihin waan waynahay ama wax
                baan aqaan, day Nabi Muuse iyo ardaygiisaba, inayna jirin cid wax walba
                og oon Eebbe ahayn, Eebbana wuu canaantaa oo imtixaamaa cidduu doono
                siduu Nabi Muuse ku falay markuu cilmi sheegtay, in ogaanshaha iyo
                cilmiguba Eebbe agtiisa yihiin cidduu doonana baro. Al-Kahf (60-65)</p>
            <ol start="66" type="1">
                <li>Wuxuu ku yidhi Muuse, “Ma ku raaci karaa inaad i bartid waxa lagu
                    baray oo hanuun ah?”</li>
                <li>Wuxuuna ku yidhi [Khadir] “Adigu ma karaysid la-jirkayga
                    samir.”</li>
                <li>“Seed ugu samri waxaadan koobin cilmi [aqoon]?</li>
                <li>Wuxuu yidhi [Muuse] “Waad i heli hadduu Eebbe doono mid ku samra oon
                    kuguna caasiyin arrin.”</li>
                <li>Wuxuu yidhi, “Haddaad i raacdo hay waydiinin waxba intaan kaaga
                    sheego [warramo].”</li>
                <li>Way tageen intay ka koreen markab oo uu rujiyey [loox] markaas uu
                    yidhi, “Ma waxaad u-rujisay inaad dadkeeda maansheyso? Waxaad la timid
                    arrin la kahdo.”</li>
                <li>Wuxuu ku yidhi, “Miyaanan ku dhihin adigu ma karaysid la-jirkayga
                    samir.”</li>
                <li>Wuxuu yidhi [Muuse] “Ha ii qabanin waxaan halmaamay hana igu
                    mashaqayn amarkayga si dhib ah.”</li>
                <li>Way tageen intay kala kulmaan wiil [yar] markaasuu dilay, markaasuu
                    yidhi Muuse, “Ma waxaad dishay naf daahir ah oon naf dilin, waxaad la
                    timid shay la kahdo.”</li>
                <li>Wuxuu yidhi, “Miyaanan kuu dhihin adigu ma karaysid la-jirkayga
                    Samir?”</li>
                <li>Wuxuu yidhi, “Haddaan ku warsado wax tan dabadeed hayla saaxiibin
                    waxaad gaadhay garowsho xaggayga ahe.”</li>
            </ol>
            <p>Way is-raaceen Muuse iyo Khadir in Muuse wax la baro, taasina ceeb ma
                aha in cid wax ka qarsoomo oo ka barto cid kale haba ka waynaadee, hase
                yeeshee waxyaaluhuu sameeyey Muusana kula yaabay sida markabka looxa uu
                ka bixiyey iyo yarka uu dilay, had iyo jeerna wuxuu dhahaa, ’Uma
                adkeysan kartid la socodkeyga.” Arrimaha Eebbe iyo xikmaddiisa yaana wax
                walba ka sarreeya. Al-Kahf (66-76)</p>
            <ol start="77" type="1">
                <li>Way tageen intay ka yimaadaan magaalo oy warsadaan cunno dadkeeda
                    wayna diideen inay marti-galiyaan waxayna heleen darbi dooni inuu dumo
                    markaasuu joojiyey wuxuuna yidhi, “Haddaad doonto waxaad ka yeelan
                    lahayd ujuuro.”</li>
                <li>Wuxuu yidhi, “Kan waa kala-taggii dhexdeenna, waxaana kaaga warrami
                    fasiraadda waxaadan karin inaad ku samirto.”</li>
                <li>“Markabka waxaa lahaa masaakiin ka shaqqeeya badda waxaana doonay
                    inaan ceebeeyo waxaana ahaa hortooda xaakim ka qaata doon kasta [oo
                    fayow] dhaca.”</li>
                <li>“Wiilkana waxay ahaayeen labadiisii waalid mu‘miniin waxaana ka
                    cabsannay inuu ku mashaqeeyo xad-gudub [iyo gaalnimo].”</li>
                <li>“Waxaana doonnay inuu ugu baddalo Eebbahood mid ka khayr-roon
                    daahirnimo iyo u dhawi naxariis.”</li>
                <li>“Darbigana waxaa leh labo wiil oo agoon ah oo magaalada, waxaana
                    hoostiisa ah kanzi ay leeyihiin wuxuuna ahaa aabbahood mid suubban,
                    wuxuuna doonay Eebbahaa inay gaadhaan xooggooda lana baxaan kanzigooda
                    naxariista Eebbahaa dartiis, uma falin ra’yigayga kaasi waa fasirka
                    waxaadan karin samirkiisa.”</li>
            </ol>
            <p>Way socdeen Muuse iyo Khadir intay ka yimaadaan magaalo oyna
                warsadeen cunno. Wayna u-diideen markaasay arkeen darbi dhacaya waxaana
                toosiyey Khadir. Markaasuu yidhi Muuse, “Maad ujuuro ka qaadatid?”
                Markaasuu yidhi Khadir, “Halkan waa meeshaan ku kala-tagaynay, wuxuuna
                u-fasiray arrimihii uu soo mariyey oo ah in markabka masaakiin lahayd
                kuna dhawaa xaakim xoogga doonta fiican saasna u wax yeelleeyey. Yarkuna
                ma fiicnayn wuuna dilay si uusan u-gaalayn waalidka, darbigana agoon
                aabbahood wanaagsanaa yaa lahaa waxaana ku hoos-jiray kanzi si ay ula
                baxaan, arrimahaasna waxay ku dhaceen idanka Eebbe, taasina waxay ku
                tusin in Eebbe ogyahay maslaxadda iyo waxa wanaagsan dadkase waxaa la
                faray wanaag iyo camal fiican. Al-Kahf (77-82).</p>
            <p>Qisadan kuma tusineyso in ay u-bannaan tahay qof inuusan ku dhaqmin
                sharciga Islaamka isagoo sheeganayo cilmi qarsoon oo la siiyay darteed,
                waayo Khadar wuxuu ahaa Nabi loo waxyoonayay sida uu u yidhi “Kama
                sameyn ra‘yigeyga,” waxaad ogtahay in aan Nabigeenna Nabi ka dambeyn;
                culumadana waxay ku xukmiyeen gaalnimo qofkii saas sheegta, mana jiro
                cilmi baadin iyo cilmi daahir.</p>
            <ol start="83" type="1">
                <li>Waxay ku warsan Dul Qarnayn xaggiisa, waxaad dhahdaa, “Waxaan idinku
                    akhrin xaggiisa war [waxyi].”</li>
                <li>Annagaa makaninay [siinnay] xukun dhulka waxaana u-siinnay wax kasta
                    sabab [cilmi].</li>
                <li>Wuxuuna raacay waddo.</li>
                <li>Markuu gaadhay qorrax-u-dhacna wuxuu helay iyadoo ku dhici il dhoobo
                    ah [muuqaalka] wuxuuna ka helay agteeda qawm, waxaana nidhi “Dul
                    Qarnaynow waa inaad cadaabto ama ka yeelato wanaag.”</li>
                <li>Wuxuuna yidhi, “Ruuxii dulmi fala waannu cadaabi [ciqaabi] markaasaa
                    loo celin Eebbihiis wuuna cadaabi cadaab daran.”</li>
                <li>“Ruuxiise rumeeya oo fala wanaag wuxuu mudan abaal fiican waxaana u
                    dhihi amarkannaga fudayd.”</li>
                <li>Markaasuu raacay waddo.</li>
                <li>Markuu gaadhay qorrax-kasoo-baxna wuxuu helay iyadoo ku soo baxda
                    qawm aanaan yeelin sokeydeeda asturaad.</li>
                <li>Waa sidaas, waxaana ku koobnaa waxa agtaada ah ogaansho.</li>
            </ol>
            <p>Qisada Dul Qarnayn iyo in Eebbe siiyey xukun ballaadhay oo gaadhay
                bari iyo galbeed iyo waxyaaluhuu la kulmay waa in ruuxa Muslimka ah
                rumeeyaa illeen Qur’aankaa sheegay Eebbana wuxuu doono wuu falaa,
                waxaana Qur’aanka ka muuqata inuu ahaa nin wanaagsan oo Xaqa rumeeyey.
                Arrinta la sheegi oo ah inuu ahaa kii dhisay Iskandiriyada Masar oon
                mu‘min ahayn waxaa diidi waxaan soo sheegnay iyo in culimada Islaamku
                sheegeen inuu ahaa nin mu‘min ah oo joogay waqtigii Nabi Ibraahiim, mana
                wanaagsana in lagu dagdago taariikhda inta la yaqiinsado, mana bannaana
                in war kale laga hor-keeno Qur’aanka oo la dhaho saasuu sheegi Qur’aanku
                xaalkuna waa saas, ruuxa rumeeyey waa inuu raaco Qur’aanka kaan rumeynna
                loo sheego hadduu rumeeyana wanaag haddii kalana wuu khasaaray. Al-Kahf
                (83-91)</p>
            <ol start="92" type="1">
                <li>Markaasuu raacay waddo.</li>
                <li>Markuu gaadhay labada xidhmo dhexdooda wuxuu ka helay hortooda qawm
                    aan garanayn hadal [af gaar ah ku hadla].</li>
                <li>Waxayna dheheen, “Dul Qarnaynow, Ya’juuj iyo Ma’juuj waxay fasaadin
                    dhulka ee ma kuu yeellaa ujuuro inaad yeesho dhexdannada xidheen
                    jidaar.”</li>
                <li>Wuxuu yidhi, “Wuxuu i makaniyey [i siiyey] Eebbahay yaa ka
                    khayr-roon ee iigu caawiya xoog aan yeelo dhexdiinna xidheene.”</li>
                <li>“I siiya goosimo bir ah,” markuu ekeeyey labada dhinac dhexdooda
                    wuxuu yidhi, “Afuufa [buufiya]” markuu ka yeelay dabna wuxuu yidhi, “I
                    siiya aan ku shubee maar la dhalaaliyey.”</li>
                <li>Mana karayaan inay kasoo kor baxaan [kasoo dhacaan] mana karayaan
                    inay duleeliyaan.</li>
                <li>Wuxuuna yidhi, “Kan waa naxariis Eebbahay, markuu yimaado yabooha
                    Eebbahayna wuxuu ka yeelaa burbur, yabooha Eebbahayna waa Xaq
                    [sugan].”</li>
            </ol>
            <p>Waxaa socotay qisadii Dul Qarnayn intuu ka gaadho jidaar xidhan oo ku
                ag nool yihiin dad af gaar ah ku hadli oon saas loo garanayn, kana
                cawday Ya’juuj iyo Ma’juuj oo ah kuwo fasaadin dhulka oyna ka codsadeen
                inuu jidaar adag dhex-yeelo oy waxna siiyaan wuxuuse u-sheegay in Eebbe
                siiyey wax ka roon waxooda kana codsaday inay xoog ku kaalmeeyaan una
                keenaan biro, markuu ekeeyeyna uu ku shubay maar iyo bir la dhalaaliyey
                kamana soo bixi karaan, waana naxariis Eebbe markuuse yimaado yabooha
                Eebbe wuu burburiyaa, waana Xaq yaboohiisu. Rasuulkuna (naxariis iyo
                nabadgalyo Eebbe korkiisa ha yeelee) wuxuu ku yidhi xadiith dheer,
                “Waxaa dhexdiinna ah [Qiyaamada] laba ummadood oo waxay ahaadaanba
                badiya, Ya’juuj iyo Ma’juuj.” Waana waajib in la rumeeyo jiriddooda,
                hase yeeshee xaggee iyo sidee wax ma tarto. Al-Kahf (92-98)</p>
            <ol start="99" type="1">
                <li>Waxaannu ka yeeli qaarkood maalintaas kii qaarka [kale] dhex-gali
                    waxaana la afuufaa suurka waana soo kulminnaa kulmin.</li>
                <li>Waxaana u-bandhigaynaa Jahannamo maalintaa gaalada bandhig.</li>
                <li>Waana kuway indhahoodu yihiin dabool dhexdiis xagga xuskayga mana
                    aha kuwo kara [maqalka] Xaqa.</li>
                <li>Ma waxay u-maleeyeen kuwii gaaloobay inay ka yeesheen addoomadayda
                    iga sokow awliyo [oy caabudaan]? Waana u-darabnay Jahannamo gaalada
                    dagid.</li>
                <li>Waxaad dhahdaa, “Ma idiin warramaa kuwa khasaaro badan
                    camallo?”</li>
                <li>“Waa kuwuu dhumay camalkoodu nolosha adduun iyagoo isuna malayn inay
                    wanaajin camalka.”</li>
                <li>Kuwaasu waa kuwa ka gaaloobay aayaadka Eebbahood iyo la-kulankiisa
                    oo buray camalkoodu umana joojinno maalinta Qiyaame miisaan [qiimana ma
                    leh].</li>
                <li>Kaasina waa abaalkoodii Jahannamo, gaalnimadooda darteed, waxayna ka
                    yeesheen aayaadkayga iyo Rasuulladayda jeesjees.</li>
            </ol>
            <p>Maalinta Qiyaame waa maalin dhibaato badan ciddii Eebbe ka fududeeyo
                mooyee, waana maalin la kulmin dadka oyna is dhex-qaadi iskuna wareeri,
                gaaladana lagu kulmin Naarta, kuwaasoo ah kuwa Xaqa ka indha-beelay oon
                maqlaynna, gaalada Eebbe ka-sokow waxay caabudaan yeeshayna waxaa loo
                darbay Naarta Jahannamo. Kuwa ugu khasaara badanna waa kuwa camalkoodu
                ku dhumay adduunka isuna malayn inay wanaag fali, kana gaaloobay
                Qur’aanka iyo la-kulanka Eebbe, wax qiima ahna loo yeeli maayo
                Qiyaamada, illeen way gaaloobeen ooy ku jeesjeeseen Qur’aanka iyo
                Rasuulkaba, Nabiguna (naxariis iyo nabadgalyo Eebbe korkiisa ha yeelee)
                wuxuu yidhi, “Waxaa la keeni Qiyaamada nin wayn oo shilis oon
                u-miisaanmayn garab kaneeco.” Sacad binu Waqaasna waxaa laga wariyey,
                “Kuwa ugu khasaaro badan camal waa Yuhuud iyo Nasaaro.” Waxayna ku tusin
                in la digtoonaado oo la toosnaado. Al-Kahf (99-106)</p>
            <ol start="107" type="1">
                <li>Kuwa rumeeyey [Xaqa] oo fala camal fiican waxay u-ahaatay Jannada
                    Firdowso degid [martiqaad].</li>
                <li>Wayna ku waari dhexdeeda mana doonaan inay xaggeeda ka wareegaan
                    [guuraan].</li>
                <li>Waxaad dhahdaa, “Hadday u-noqoto badda khad Kalimooyinka Eebbahay
                    waxaa dhammaan lahaa badda kahor dhammaanshaha Kalimaadka Eebbahay aaban
                    keenno isagoo kale [oo siyaadin ah].”</li>
                <li>Waxaad dhahdaa, “Waxaan uun ahay anigu bashar [dad] idinkoo kale ah,
                    waxaa lay waxyooday in uun yahay Ilaahiin Ilaah kaliya, ruuxiise dooni
                    la-kulanka Eebbihiis ha falo camal fiican, yuuna la wadaajinna cibaadada
                    Eebbihiis cidna.”</li>
            </ol>
            <p>Mu‘miniinta camalka fiican wuxuu Eebbe u-darbay Jannada Firdowsa oyna
                ku waari ka guuridna ayna doonayn, sida adduunka la dooni in marba meel
                loo guuro ama loo wareego. Rasuulkuna (naxariis iyo nabadgalyo Eebbe
                korkiisa ha yeelee) wuxuu yidhi, “Haddaad Eebbe warsataan Janno warsada
                Jannada Firdowsa waa Jannada ugu sarreysa uguna wanaagsan, kana soo
                burqadaan wabiyada Jannada.” Bukhaari iyo Muslim. Markaas waxay suuraddu
                ku dhammaatay waasacnimada cilmiga Eebbe iyo inuusan dhammaanayn haddii
                geedaha qalin laga dhigo sida suurad kale caddaysay, badahana khad laga
                dhigo. Nabiguna waa dad hase yeeshee loo waxyooday in Ilaah kali yahay
                loona kali-yeelo camalka cid kalana lala wadaajin. Rabiic binu Anas
                wuxuu yidhi, “Cilmiga dadka dhammaan marka loo eego cilmiga Eebbe wuxuu
                lamid yahay dhibic badahoo dhan.” Xaakim). Taasina waxay ku tusin inaan
                cidna cilmi ku faani Karin, sheeganna karin. Rasuulkuna (naxariis iyo
                nabadgalyo Eebbe korkiisa ha yeelee) wuxuu yidhi, “Markuu Eebbe kulmiyo
                kuwii hore iyo kuwii dambaba maalin aan shaki lahayn waxaa dhawaaqa
                dhawaaqe, ‘Ruuxii la wadaajiyey camal Eebbe cid kale haka doonto
                abaalkiisa, Eebbe waa ka kaaftoon yahay wadaage.’” Imaam Axmed. Waxaa
                uun loo baahan yahay waa camal fiican oo Eebbe dartiis loo falo si Eebbe
                abaal wanaagsan looga helo. Al-Kahf (107-110)</p>
            <h2 id="suurat-maryam">Suurat Maryam</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Kaaf. Haa. Yaa. Cayn. Saad. [Waa lasoo sheegay kuwo lamid ah.]</li>
                <li>[Kanna] waa sheegid naxariista Eebbahaa addoonkiisa Zakariye.</li>
                <li>Markuu u dhawaaqay Eebbihiis dhawaaq qarsoodi ah.</li>
                <li>Yidhina “Eebbow anigu waan tabar yaraaday madaxayguna wuxuu la huray
                    cirro, mana ahayn baryadaada Eebbow mid ku khasaara.”</li>
                <li>“Anigu waxaan ka cabsan qaraabada iga dambaysa [inay xumaadaan]
                    haweenaydayduna waa ma-dhalays, iga sii agtaada wali [walad].”</li>
                <li>“I dhaxla [Nabinimada] oo dhaxla ehelkii Yacquub kana yeel Eebbow
                    mid laga raalli noqdo.”</li>
                <li>Zakariyow annagu waxaanu kuugu bishaarayn wiil magaciisu yahay Yaxye
                    oonaan u-yeelin horay wax lamid ah [la magac ah].</li>
                <li>Wuxuu yidhi, “Eebbow sidee iigu ahaan wiil iyadooy tahay
                    haweeneydaydu ma-dhalays oon ka gaadhay waynida gabow.”</li>
                <li>Wuxuu yidhi, “Waa saas, wuxuuna Eebbaha yidhi, ‘Isagu waa ii
                    fududdahay waana ku abuuray horay adoon ahayn waxba.’”</li>
            </ol>
            <p>Nabi Zakariye yaa Eebbe waydiistay isagoo wayn haweenaydiisuna dhalin
                in Eebbe siiyo cid wanaagga iyo Nabinimada ka dhaxasha, Eebbana wuu
                aqbalay baryadiisii wuxuuna siiyey wiilkiisii Nabi Yaxye, markuu la
                yaabay xaalkiisa iyo kan ehelkiisa wuxuu Eebbe u-sheegay inay
                u-fududdahay illeen isagaba wuxuu abuuray isagoon waxba ahayne. Waxaa
                sugnaaday inaan Nabiyada laga dhaxlin xoolo ee laga dhaxlo cilmi. Tan
                kale waxay ku tusin in Eebbe aqbalo baryada addoomadiisa, wax walbana u
                fudud yahay hadduu doono, iyo in loo cabsado Diinta iyo wanaagga iyo
                Xaqa. Maryam (1-9)</p>
            <ol start="10" type="1">
                <li>Wuxuu yidhi, “Eebbow ii yeel calaamo [Xaqnimada yaboohaada],” wuxuu
                    yidhi [Eebbe] “Calaamaddaadu waa inaadan la hadlin dadka saddex habeen
                    oo is-raacsan [adoo fayow].”</li>
                <li>Markaasuu ugaga soo baxay qawmkiisii mixraabka wuxuuna u-ishaaray
                    xaggooda inay tukadaan aroor iyo galabba.</li>
                <li>[Waxaa loo yidhi] “Yaxyow ku qaado Kitaabka [Tawreed] xoog [dadaal]”
                    waxaan siinnay xikmo isagoo yar.</li>
                <li>Iyo naxariis agtannada ka ahaatay, iyo daahirnimo wuxuuna ahaa
                    dhawrsade.</li>
                <li>Iyo baarri labadiisa waalid mana ahayn daalim caasi ah.</li>
                <li>Nabadgalyo korkiisa ha ahaato maalinta la dhalay iyo maalintuu
                    dhiman iyo maalinta lasoo bixin isagoo nool.</li>
                <li>[Ku xusuuso] Kitaabka Maryama, markay uga fogaatay ehelkeeda meel
                    bari ah [bariga Qudsi].</li>
                <li>Oyna ka yeelatay xaggeeda astur, oon u-dirray xaggeeda ruuxannagii
                    [Jibriil] oo isugu shabbahay dad eg.</li>
                <li>Una tidhi anigu waxaan kaa magan-galay [Eebbaha] Raxmaan ah haddaad
                    tahay dhawrsade.</li>
                <li>Kuna yidhi, “Anigu waxaan uun ahay Rasuulka Eebbahaa inaan ku siiyo
                    wiil daahir ah.”</li>
                <li>Waxayna tidhi, “Sidee iigu ahaan wiil anoosan i taaban dad, ahaynna
                    mid xun [la tuhmo].”</li>
                <li>Wuxuuna yidhi, “Waa sidaas, wuxuuna yidhi Eebbahaa, ‘Wuu u fudud
                    yahay korkayga iyo inaan uga yeello calaamad dadka iyo naxariis xaggayga
                    ah waana arrin la xukumay [dhammeeyey].’”</li>
            </ol>
            <p>Zakariye wuxuu Eebbe warsaday in calaamo loo yeelo arrinkaas, wuxuuna
                aamusnaa saddex habeen, wuxuuna ku hadlayey ishaaro, waxaana la siiyey
                Yaxye Kitaab iyo xikmo, naxariis iyo daahirnimo wuxuuna ahaa dhawrsade,
                u ah baarri labadiisa waalid, mana ahayn madax adke caasi ah, Eebbana
                waa nabad-galiyey maalintii la dhalay, tuu dhiman iyo maalinta lasoo
                bixin isagoo nool. Maryama qisadeedu waxay ahayd mid wayn, waxayna
                dhanka bari ee Qudsi ugaga qarsoontay dadkeedii, waxaana u-yimid Jibriil
                oo bashar ku shabbahan waxayna ka magan-gashay Eebbe, wuxuuna u-sheegay
                in Eebbe usoo diray si uu wiil u-siiyo, wayse yaabtay siday u-heli wiil
                iyadoon nin qabin, mid xun oo suuqa gashana ahayn, Eebbaase u-sheegay in
                awoodda Eebbe u fududdahay, yahayna xaal dhammaysan. Waana soo sheegnay
                in si dhab ahoo nadiif ah loo rumeeyo arrintan innagoo ka duwan Yuhuud
                halaag haku dhacee, illeen Eebbaha Xaqa ah yaa si xaq ah uga warramaye.
                Maryam (10-21)</p>
            <ol start="22" type="1">
                <li>Way xambaartay [uurowday] waxayna u-fogaatay meel dheer
                    [durugsan].</li>
                <li>Waxayna u-dhibaataysay fooshii jirrid timir waxayna tidhi,
                    “Shalleytee maan dhinto kahor arrintan oon noqdo mid la halmaamo oo laga
                    tago.”</li>
                <li>Wuxuuna uga dhawaaqay hoosteeda, “Ha murugoonin, wuxuu yeelay
                    Eebbahaa hoostaada wabi [yar].”</li>
                <li>“Una gilgil xaggaaga jirridda timirta hakuu soo riddo korkaaga timir
                    [curdan ah] oo fiicane.”</li>
                <li>“Ee cun oo cab qabowsana il [farax] haddaad ka aragto dadkana ruux
                    waxaad dhahdaa, ‘Anigu waxaan ugu nadray [Eebbaha] Raxmaan oon u-soomi
                    oonan la hadlin maanta cidna.’”</li>
                <li>Waxayna ula timid [Ciise] qawmkeeda iyadoo xambaarsan waxayna
                    dheheen, “Maryamoy waxaad la timid wax wayn.”</li>
                <li>“Haaruun walaashiisay [u eg wanaagga] ma ahayn aabbahaa ruux xun,
                    mana ahayn hooyadaa mid xun [la tuhmo].”</li>
                <li>Wayna u-ishaartay xaggiisa waxayna dheheen, “Sideen ula hadlaynaa
                    ruux ku sugan sariir-ilmood isagoo yar.”</li>
            </ol>
            <p>Wuxuu Eebbe kaga warramay aayadahan inay Maryan uurowday Nabi Ciise,
                oyna ka fogaatay qawmkeedii, kadibna fooshii ku qabatay timir agteed,
                markaas jeclaatay inay dhimatoo la halmaamo, waana loo dhawaaqay, inayan
                walbahaarin, geedka timirta ahna ay lusho si midho ugasoo daataan,
                waxaana loogu yeedhay inay ka cunto kana cabto togga, hadday aragto
                dadna ayan la hadlin, waxayna ula timid qawmkeedii iyadoo xambaarsan,
                waxayna dheheen Maryamow waxaad la timid wax wayn, aabbahaa iyo hooyadaa
                midna ma xumayn, waxayna u-ishaartay inay yarka la hadlaan iyagoo leh
                seen ula hadlaynaa ilmo sariirta jiifa. Waxaan soo sheegnay inay waajib
                tahay in awoodda Eebbe la rumeeyo loona hoggaansamo Eebbe iyo
                sharcigiisa. Maryam (22-29)</p>
            <ol start="30" type="1">
                <li>Wuxuuna yidhi [Ciise] “Anigu waxaan ahay addoon Eebbe, wuxuuna i
                    siiyey Kitaabka [Injiil] wuxuuna iga yeelay Nabi.”</li>
                <li>“Wuxuuna iga yeelay mid la barakeeyey meel kastoon ahay, wuxuuna ii
                    dardaarmay salaadda iyo zakada intaan noolahay.”</li>
                <li>“Wuxuuna iga yeelay baarriga waalidaday [hooyaday] igamana yeelin
                    madax-adage xun.”</li>
                <li>“Nabadgalyana ha ahaato korkayga maalintii lay dhalay iyo maalintaan
                    dhiman iyo maalinta laysoo bixin anoo nool.”</li>
                <li>Kaasi waa Ciise ibnu Maryama, waana hadalka Xaqa ah ee ay
                    shakin.</li>
                <li>Kuma habboona Eebbe inuu yeesho ilmo, waana ka nazahan yahay, markuu
                    doono xukun [amar] wuxuu uun dhahaa “Ahaw,” wuuna ahaan.</li>
                <li>Ilaahay waa Eebbahay iyo Eebbihiin ee caabuda, kaasaa ah Jidka
                    Toosane.</li>
                <li>Wayse is-khilaafeen xizbiyadii dhexdooda wuxuuna halaag uga
                    sugnaaday kuwii gaaloobay kulan maalin wayn.</li>
                <li>Maqli ogaa oo arki ogaa maalintay noo imaan, hase yeeshee
                    daalimiintu maanta waxay ku sugan yihiin baadi cad.</li>
                <li>Uga dig iyaga maalin qoomama marka la xukmin amarka iyagoo ku sugan
                    halmaansho oon rumeynayn.</li>
                <li>Annagaa dhaxli dhulka iyo waxa korkiisa ah xagganagaana laydiin soo
                    celin.</li>
            </ol>
            <p>Eebbaa ka hadliyey Nabi Ciise, wuxuuna sheegay inuu yahay addoon
                Eebbe oosan ahayn ilaah, Kitaabna siiyey Nabina ka dhigay, barakeeyeyna
                meel kastoos joogo, farayna salaadda iyo zakada intuu nool yahay iyo
                baarrinimada hooyadiis. Ahayna mid xun, nabadgaliyana meel kasta uu
                ahaan, qisadiisuna waa xaq, Eebbana waa ka nazahan yahay ilmo yeelasho,
                wax walbana waa u fudud yahay, Eebbana waa waaxid, inkastooy gaaladu
                isku-khilaaftay oo halaag u-sugnaan Qiyaamada, oyna aad wax u-maqli una
                arki maalinta Qiyaame ee Eebbe u-hadhi wax kasta. Maryam (30-40)</p>
            <ol start="41" type="1">
                <li>Ku sheeg Kitaabka [Nabi] Ibraahiim, wuxuu ahaa run-badane Nabi
                    ah.</li>
                <li>Markuu ku yidhi aabbihiis, “Aabbow maxaad u-caabudi waxaan maqlayn
                    waxna arkayn kaana deeqayn waxba.”</li>
                <li>“Aabbow aniga waxaa ii yimid cilmi waxaan adi kuu imaanin ee i raac
                    aan kugu hanuuniyo Jid Toosane [Xaqa].”</li>
                <li>“Aabbow ha caabudin Shaydaan, Shaydaanku wuxuu u yahay Eebbaha
                    Raxmaan ah caasi.”</li>
                <li>“Aabbow anigu waxaan ka cabsan inuu ku taabto cadaabka Eebbaha
                    Raxmaan ah ood u-noqoto Shaydaan qaraabo.”</li>
                <li>Wuxuu yidhi [aabbihiis] “Ma waxaad nici adigu ilaahyadayda
                    Ibraahiimow haddaadan joogin waan ku dhagaxyeyn ee iga tag
                    waligeed.”</li>
                <li>Wuxuu yidhi [Nabi] Ibraahiim, “Nabadgalyo korkaaga ha ahaato waan
                    kuu dambi-dhaaf warsan adiga Eebbahay, Eebbe waa ii naxariiste.”</li>
                <li>“Waana idinka fogaan idinka iyo waxaad caabudaysaan oo Eebbe kasoo
                    hadhay, waxaana baryi Eebbahay, waxaana mudan inaanan ku noqonin baryada
                    Eebbahay mid ku xumaada [khasaara].”</li>
            </ol>
            <p>Qisada Nabi Ibraahiim iyo aabbihiis iyo qawmkiisii wax badan yuu
                Qur’aanku ka warramay, halkanna waxaa ka muuqda siduu Nabi Ibraahiim ugu
                dadaalay wax u-sheegga aabbihiis iyo wuxuu ugu jawaabay, waxaana muuqda
                baarrinimadiisii oo ruux walba laga rabo inuu u wanaag-falo waalidkiis
                Diintaba ha kala duwanaadeene. Markuu ka noogay lana hadiday yuu u
                dambi-dhaaf warsaday oo saameeyey waana intaan laga reebin wali, waana
                taas lagu kala-tagay Diinta darted, illeen Diintu ma laha gorgortan iyo
                qaraabanimo, haddii Xaqa la diidee. Maryam (41-48)</p>
            <ol start="49" type="1">
                <li>Markuu ka fogaaday iyaga iyo waxay caabudi oo Eebbe kasoo hadhay
                    waxaan siinnay Isxaaq iyo Yacquub mid kastana waxaan ka yeellay
                    Nabi.</li>
                <li>Waxaana ka siinnay naxariistannada [wanaag] waxaana u-yeellay amaan
                    run ah oo sarraysa.</li>
                <li>Ku sheeg Kitaabka [Nabi] Muuse wuxuu ahaa Rasuul Nabi ah.</li>
                <li>Waana uga dhawaaqnay dhinaca [buurta] Duur ee midigta ah, waana soo
                    dhawaynay annagoo la hadli.</li>
                <li>Waxaana ka siinnay naxariistannada walaalkiis Haaruun oo Nabi
                    ah.</li>
                <li>Kuna sheeg Kitaabka [Nabi] Ismaaciil, wuxuu ahaa rumeeyaha yabooha
                    wuxuuna ahaa Rasuul Nabi ah.</li>
                <li>Wuxuuna ahaa mid fara ehelkiisa salaadda iyo zakada, wuxuuna ahaa
                    mid Eebbe agtiisa lagaga raalli yahay.</li>
                <li>Kuna sheeg Kitaabka [Nabi] Idriis, wuxuu ahaa run-badane Nabi
                    ah.</li>
                <li>Waxaana u kor-yeellay meel sare.</li>
                <li>Kuwaas waa kuwuu u-nicmeeyey Eebbe oo Nabiyadii ah, oo durriyadii
                    Aadam ah, iyo kuwaan xambaarray la-jirka [Nabi] Nuux iyo durriyaddii
                    Nabi Ibraahiim iyo Israa‘iil iyo kuwaan hanuuninay oon doorannay, marka
                    lagu akhriyo korkooda aayaadka Eebbaha Raxmaan ah way dhacaan iyagoo
                    sujuudi oo ooyi.</li>
            </ol>
            <p>Markuu Nabi Ibraahiim isaga tagay aabbihiis iyo qawmkiisii yaa Eebbe
                siiyey Isxaaq iyo wiilkiisii Yacquub, Eebbana ka yeelay Nabiyo, Eebbana
                u-naxariistay magac fiicanna u-yeelay, sidoo kale qisada Nabi Muuse iyo
                walaalkiis Haaruun iyana wax badan yey kusoo aroortay Qur’aanka. Sidoo
                kale Nabi Ismaaciilkii fari jiray salaadda iyo zakada, iyo Nabi
                Idriiskii runta badnaa. Waana Nabiyada Eebbe u-nicmeeyey marka aayaadka
                Eebbe lagu akhriyana sujuuda oo ooya. Maryam (49-58)</p>
            <ol start="59" type="1">
                <li>Waxaase ka gadaal-maray kuwo xun oo dayacay salaadda oo raacay waxay
                    naftoodu doonto [oo xun] waxayna la kulmi shar.</li>
                <li>Cidda tawbad-keenta oo rumeysa oo camal fiican fasha mooyee, kuwaasu
                    waxay gali Jannada lagamana dulmiyo waxba.</li>
                <li>Jannooyinka Cadni [yey gali] ee ah tuu u-yaboohay [Eebbaha] Raxmaan
                    ah addoomadiisa, iyagoo maqan, wuuna ahaan yaboohiisu kii yimaada.</li>
                <li>Kuma maqlaan dhexdeeda hadal macno darro, ee waxay maqlaan salaan,
                    waxayna ku mudan rizqigooda dhexdooda aroor iyo galabba.</li>
                <li>Taasi waa Jannada aannu dhaxalsiin addoomadannada kooda ah mid
                    dhawrsada.</li>
                <li>Kuma soo dagno amarka Eebbahaa mooyee, waxaa u-sugnaaday waxa
                    horteenna ah, iyo waxa inaga dambeeya iyo waxa u-dhexeeya arrintaas,
                    mana aha Eebbahaa mid halmaansan.</li>
                <li>Waa Eebbaha samooyinka iyo dhulka iyo waxa u-dhexeeya ee caabud kuna
                    samir cibaadadiisa, ma u ogtahay Eebbe wax lamid ah [oo la-magac
                    ah]?</li>
            </ol>
            <p>Waxaase ka gadaal-maray kuwo xun oo salaadda dayacay, xumaanta
                raacay, oo la kulmi doona ciqaab daran, ciddiise tawbad-keenta oo camal
                fiican fasha waxay gali Janno lamana dulmiyo, waxayna mudan Jannadii
                Eebbe u-yaboohay, oy wanaag oo dhan ka heli, xumaanoo dhanna ka
                dheeraan. Rasuulkuna (naxariis iyo nabadgalyo Eebbe korkiisa ha yeelee)
                wuxuu yidhi, “Addoonka iyo gaalnimada waxaa u-dhexeeya salaadda.”
                Muslim. Malaa‘igta Eebbana waxay uun ugusoo dagi jirtay amarka Eebbe iyo
                idankiisa, Eebbana waa Eebbaha Xaqa ah ee samooyinka iyo dhulka wax
                lamid ahna ama la-magac ahna ma jiro. Maryam (59-65)</p>
            <ol start="66" type="1">
                <li>Wuxuu dhihi dadkii [gaalka] “Ma markaan dhinto yaa laysoo bixin anoo
                    nool?”</li>
                <li>Miyuuna xusuusanayn dadku anagu inaanu abuurnay horay isagoon waxba
                    ahayn.</li>
                <li>Eebbahaan ku dhaartaye waannu kulmin iyaga iyo shayaadiinta, waxaana
                    keenaynaa gaararka Jahannamo iyagoo fadhiya.</li>
                <li>Markaas waxaannu ka siiban koox kasta midkooda ugu daran madax-adayg
                    [gaalnimada].</li>
                <li>Annagaa og kuwa mudnaan badan galidda Naarta.</li>
                <li>Cid idin kamid ah oon ku aroorayn ma jiro Naarta, arrintaasna waxay
                    ku ahaatay Eebbahaa wax go‘an oo xukuman.</li>
                <li>Markaas waxaannu korin kuwa dhawrsaday, waxaannu kaga tagi
                    daalimiinta dhexdeeda iyagoo jilbo u-fadhiya.</li>
                <li>Marka lagu akhriyo korkooda aayaadkannaga oo cad cad waxay u-dhihi
                    kuwii gaaloobay kuwa rumeeyey, “Labada kooxood midkee khayr-roon nagaadi
                    oo wanaagsan kulan [fadhi]?”</li>
                <li>Badanaa intaan halaagnay hortood quruun ka fiican xoolo [iyo dhar]
                    iyo aragba.</li>
            </ol>
            <p>Soo-bixinta iyo Qiyaamadoo la diido waa caadada gaalada, Eebbese waa
                kan abuuray iyagoon waxba ahayn, soona kulmin gaalada iyo shayaadiinta
                galina Naarta Jahannamo, Eebbaana og cidda mudan arrintaas, waana lawada
                mari jidka Naarta ee Eebbaana ka korin kuwa dhawrsaday, kuna daadin
                daalimiinta oo dullaysan, waana kuwa marka Xaqa iyo Qur’aanka lagu
                akhriyo ugu jawaaba faan iyo wanaag sheegasho. Imisuuse Eebbe halaagay
                kuwo xoolo iyo arag wacan? Ibnu Mascuud wuxuu yidhi, “Waa lagu wada
                aroori Naarta markaasaa cid walbana waxaa lagusoo bixin camalkiisa.”
                Taasina waxay muujin inaan xaalku fududayn, waajibna tahay in la
                darbado. Maryam (66-74)</p>
            <ol start="75" type="1">
                <li>Waxaad dhahdaa, “Ciddii baadi ku sugan ha u-fidiyo [sugo] Eebbaha
                    Raxmaan ah fidin, markay arkaan waxaa loogu gooddiyey ama cadaab ah ama
                    Saacadda [Qiyaame] waxay ogaan cidday xumaan badan tahay gurigiisu oo
                    tabar yar junuud [ciidamo].”</li>
                <li>Wuu u-siyaadiyaa Eebbe kuwa hanuunay hanuun, kuwa hadha ee suubban
                    [camalka] yaa khayr-roon Eebbahaa agtiisa abaal-marin, khayrna roon meel
                    laysu celiyo.</li>
                <li>Ka warran midka ka gaaloobay aayaadkannaga oo yidhi, “Waxaa lay siin
                    [Aakhiro] xoolo iyo carruur.”</li>
                <li>Ma wuxuu daalacday waxa maqan, mise wuxuu ka yeeshay Eebbaha Raxmaan
                    ah agtiisa ballan?</li>
                <li>Saas ma aha ee waannu qori wuxuu sheegi, waxaana u-fududaynaa
                    [kordhin] cadaabka fidin.</li>
                <li>Waana dhaxlaynaa wuxuu sheegi wuxuuna noo imaan kali.</li>
            </ol>
            <p>Ciddii baadida iyo xumaanta ku madax-adaygta Eebbana waa usii
                badiyaa, markaasay ogaan Qiyaamada cadaab iyo cidda tabar yar oo xun.
                Kuwa hanuunayse wuxuu u-siyaadiyaa Eebbe hanuun, camalka fiican yaana
                hadhi oo wax tari kuna khayr-roon Eebbe agtiisa. Kuwa gaaloobayse ee
                sheegan in la siin carruur iyo xoolo ma waxay daalacdeen waxa maqan,
                mise Eebbey ballan la dhigteen? Saas ma aha ee waa la qori waxay sheegi,
                cadaabna waa loo badin, wuxuuna imaan Qiyaamada kali. Maryam (75-80)</p>
            <ol start="81" type="1">
                <li>Waxay yeesheen Eebbe ka-sokow ilaahyo inay ugu noqdaan cizzi
                    [tabar].</li>
                <li>Saas ma aha ee waxay ka gaaloobi cibaadadooda, waxayna ku noqon
                    korkooda lid [col].</li>
                <li>Miyaadan ogayn inaan ku dirro shayaadiinta gaalada oy boorrin
                    [baadiyeyn] baadi.</li>
                <li>Ee haku degdegin korkooda, waannu uun u-tirin tiree.</li>
                <li>Xusuuso maalintaan u-kulmineyno kuwa dhawrsaday Eebbaha Raxmaan ah
                    iyagoo wafdi ah.</li>
                <li>Oon u-kaxaynayno dambiilayaasha xagga Jahannamo iyagoo aroora.</li>
                <li>Mana hantaan shafeeco cid ka yeelata Eebbaha Raxmaan ah agtiisa
                    ballan mooyee.</li>
                <li>Waxay dheheen [gaaladu] “Wuxuu yeeshay Eebbaha Raxmaan ah
                    ilmo.”</li>
                <li>Waxaad la timaadeen wax wayn.</li>
                <li>Oy u dhawdahay samooyinku inay la dillaacaan lana jeexmo dhulku oy
                    la hoobato buuruhu burbur.</li>
                <li>Inay u-sheegeen Eebbaha Raxmaan ah ilmo.</li>
                <li>Kuma habboona Eebbaha Raxmaan ah inuu yeesho ilmo.</li>
            </ol>
            <p>Wuxuu ka warrami Eebbe inay gaaladu yeesheen ilaahyo Eebbe kasoo
                hadhay inay cizzi iyo gargaar ka helaan, saasna ma aha ee way diidi
                doonaan Qiyaamada colna way u-noqon. Shaydaan iyo gaalna waa saaxiib ku
                kicin xumaanta, ee samir wax walba wuxuu leeyahay waqtiye. Tan kale
                maalinta Qiyaame wuxuu Eebbe soo kulmin kuwa dhawrsada iyagoo wafdi
                sharaf leh ah, dambiilayaashana waxaa loo kaxayn xagga Jahannamo iyagoo
                aroori, wax Eebbe kasoo hadhay oo shafeeco hantana ma jiro, cid ballan
                ku yeelatay Eebbe agtiisa mooyee, Eebbana ilmo ma yeelan, warkaasina waa
                arrin wayn oy u dhawdahay in cirku iyo dhulku la dillaaco, buuruhuna la
                burburi gaadhaan, illeen Eebbey ilmo ku sheegeene, taasina kama suurowdo
                Eebbe. Cali binuu Abii Daalib wuxuu yidhi, “Kuwa dhawrsada waxaa lasoo
                kulmin iyagoo gaadiid fiican saaran, intay ka garaacaan albaabka
                Jannada.” Maryam (81-92)</p>
            <ol start="93" type="1">
                <li>Wax kastoo samada iyo dhulka ku sugan wuxuu u-imaan Eebbe isagoo
                    addoon ah.</li>
                <li>Wuu koobay Eebbe wuuna tiriyey tiro.</li>
                <li>Dhammaantoodna waxay u-imaan Eebbe Qiyaamada iyagoo kali ah.</li>
                <li>Kuwa Xaqa rumeeyey ee camal fiican falay wuxuu u-yeeli Eebbaha
                    Raxmaan ah jacayl.</li>
                <li>Waxaan uun ugu fududaynay [Qur’aanka] carrabkaaga inaad ugu
                    bishaarayso [Qur’aanka] kuwa dhawrsada uguna digtid qawm dood badan [oo
                    xun].</li>
                <li>Badanaa intaan halaagnay hortood qarni, ma ka kasaysaa xaggooda
                    [aragtaa] ruuxna? Ama ma ka maqli xaggooda cod?</li>
            </ol>
            <p>Cirka iyo dhulka iyo waxa u-dhexeeyaba waxa ku sugan Eebbaa iska leh,
                oyna cid walbaa u-imaan Qiyaamada iyadoo kaligeed ah. Eebbana waa koobay
                khalqiga waana u tirsan yahay, ciddii Xaqa rumeysa wanaagna sameysa
                wuxuu Eebbe u-yeeli jacayl. Siduu Nabigu (naxariis iyo nabadgalyo Eebbe
                korkiisa ha yeelee) sheegay, in markuu Eebbe jeclaado ruux uu faro
                Jibriil inuu jeclaado markaasuu Jibriil u-dhawaaqaa ehelka samada inay
                jeclaadaan, markaasaa dhulkana aqbal loogu yeelaa, cadhaduna waa sidaas.
                Qur’aankana Eebbaa u-sahlay carrabka si loogu bishaareeyo kuwa
                dhawrsada, uguna digo gaalo madax-adag oo muran badan. Wax badan baana
                la halaagay quruumo ka horeeyey, wax raad ahna aan laga arkayn wax
                shanqadh ahna aan laga maqlayn. Cismaan binu Caffaan wuxuu yidhi (Eebbe
                haka raalli noqdee) “Ruux kastoo khayr fala ama shar fala wuxuu Eebbe
                huwiyaa marada camalkiisa.” Maryam (93-98)</p>
            <h2 id="suuratu-daa-haa">Suuratu Daa-Haa</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Daa. Haa. [Nabiyow, micna kalana waa la sheegaa.]</li>
                <li>Maanaan dejin korkaaga Qur’aanka inaad ku dhibbooto.</li>
                <li>Waase waanada ciddii cabsan.</li>
                <li>Waana soo-dejinta Eebbaha abuuray dhulka iyo samooyinka sare.</li>
                <li>Eebbaha Raxmaan ah Carshiguu ku istawooday [si u cunanta].</li>
                <li>Waxaana u-sugnaaday waxa samooyinka iyo dhulka ku sugan iyo waxa
                    u-dhexeeya iyo waxa ka hooseeya dhulka.</li>
                <li>Haddaad kor u-qaaddo hadalka Eebbe waa ogyahay waxa qarsoon iyo waxa
                    la qariyey.</li>
                <li>Eebbe ilaah kale [xaq lagu cabudo] ma jiro isaga mooye, waxaana
                    u-sugnaaday magacyo fiican.</li>
                <li>Ma kusoo gaadhay warkii [Nabi] Muuse?</li>
                <li>Markuu arkay dab oo u yidhi ehelkiisa, “Nagaada [suga] anigu waxaan
                    arkaa dabe, waxaana u-dhawahay inaan idiinka keeno dhuxul ama aan ka
                    helo dabka korkiisa cid wax tusisa.”</li>
            </ol>
            <p>Qur’aanka Eebbe uguma soo dejin Nabiga (naxariis iyo nabadgalyo Eebbe
                korkiisa ha yeelee) inuu ku dhibtamo siday gaaladii sheegeen ee
                Qur’aanku waa digniin iyo soo-dejin Eebbaha Sare ee awoodda leh, wax
                walbana hanta, wax walbana og kor iyo hoosba, isaga mooyee ilaah kale
                (xaq lagu caabudo) ma jiro, magacyo fiican baana u-sugnaaday. Qisadii
                Nabi Muuse iyo iftiinkuu arkay iyo siduu xaalkiisu ahaana wax badan yuu
                Qur’aanku ka warramay, si Nabiga loo xoojiyo, loona samirsiiyo.
                Qur’aankuna waa khayr iyo wanaag iyo naxariis, waxaana ku dadaala cid
                khayr leh. Waxaana sugnaatay, “Ruuxuu Eebbe khayr la doono wuxuu
                kasisiiyaa Diinta.” Waxaa wariyey Bukhaari iyo Muslim. Daa-Haa
                (1-10)</p>
            <ol start="11" type="1">
                <li>Markuu yimid [Muuse] dabkii waxa loogu dhawaaqay, “Muusow!”</li>
                <li>“Anigu waxan ahay Eebbahaa ee siib kabahaaga adigu waxaad ku sugan
                    tahay toggii daahirnaa ee Duwaa.”</li>
                <li>“Anaana ku doortay ee maqal waxa laguu waxyoon.”</li>
                <li>“Anigu waxaan ahay Alle, ilaah [kalana xaq lagu caabudo] ma jiro Ani
                    mooyee, ina caabuda, oogna salaadda xuskayga.”</li>
                <li>“Saacadda [Qiyaame] way imaan waxaana u-dhawahay inaan qariyo in
                    laga abaal-mariyo naf kasta waxay camal fashay.”</li>
                <li>“Ee yuusan kaa iilin xaggeeda ruuxaan rumeyn Saacadda, raacayna
                    hawadiisa [xun] ood halaagsanto.”</li>
                <li>“Waa maxay taas midigtaada ku jirta Muusow?” [Ogaal waydiin.]</li>
                <li>Wuxuu yidhi, “Iyadu waa ushaydii waa cuskadaa korkeeda waxna waan
                    ugu lulaa adhigayga dana kalana waa iigu sugnaadeen.”</li>
                <li>Wuxuu yidhi [Eebbe] “Tuur usha Muusow.”</li>
                <li>Wuuna tuuray waxayna soo baxday mas ordi.</li>
                <li>Wuxuuna yidhi [Eebbe] “Qaad hana cabsanin waxaannu ku celin
                    xaalkeedii horee.”</li>
            </ol>
            <p>Markuu Nabi Muuse soo gaadhay nuurkii yaa la faray inuu siibo kabaha
                illeen toggii daahirka ahaa ee Duwaa yuu ku sugan yahaye. Eebbana wuu
                doortay Nabi Muuse waxaana loo waxyooday inaan Ilaahay mooyee Eebbe kale
                jirin iyo salaadda dar Eebbe u-oogo. Saacadduna way iman shaki-la‘aan,
                naf walbana waa la abaal-marin ee yaan Jidka Toosan kaa leexinin cidaan
                rumeynin oo raacay xumaan oo halaagsamay. Markaasaa Eebbe ka warramay
                ushii Nabi Muuse iyo xaalkeedii sida meela badan lagu sheegay, taasina
                waxay ku tusin awoodda Eebbe. Daa-Haa (11-21)</p>
            <ol start="22" type="1">
                <li>“U dum gacantaada garabkaaga waxay soo bixi iyadoo cad
                    xumaan-la‘aan, waana calaamad kale.”</li>
                <li>“Inaan ku tusinno aayaadkannaga weyn.”</li>
                <li>“Ee aad xagga Fircoon wuu xad-gudbaye [kibray].”</li>
                <li>Wuxuu yidhi [Muuse] “Eebbow ii waasici laabta.”</li>
                <li>“Iina sahal [fududee] amarkayga.”</li>
                <li>“Furna guntinta carrabkayga.”</li>
                <li>“Ha kaseen hadalkeygee.”</li>
                <li>“Iina yeel wasiir ehelkeyga ah.”</li>
                <li>“Haaruun walaalkay.”</li>
                <li>“Kuna adkee [xooji] tabartayda [dhabarkayga].”</li>
                <li>“Lana wadaaji amarkayga.”</li>
                <li>“Inaan kugu tasbiixsanno wax badan.”</li>
                <li>“Oon ku xusno wax badan.”</li>
                <li>“Adugu waxaad tahay mid na arkee.”</li>
                <li>Wuxuu yidhi [Eebbe] “Waa lagu siiyey warsigaagii Muusow.”</li>
                <li>“Waana kugu mannaysannay wanaag [ku siinnay] korkaaga mar
                    kale.”</li>
                <li>“Markaan u-waxyoonay hooyadaa [ku ilhaamay] wixii lagu
                    ilhaameeyey.”</li>
                <li>“Ku tuur Muuse taabuud, kuna tuur taabuudka hirka badda, hirkuna
                    haku rido xeebta, waxaa qaadan colkayga iyo colkiisa [Fircoon], waxaana
                    kugu tuuray jeceylkeyga korkaaga iyo in lagu barbaariyo
                    ilaalintayda.”</li>
            </ol>
            <p>Aayadahani waxay ka warrami sida Eebbe u-xoojiyey Nabi Muuse una
                siiyey gacan nuura cudur-la‘aan, una faray inuu aado Fircoon una digo,
                una waasiciyey laabtiisa, amarkiisana u fududeeyey, carrabkiisana
                u-wanaajiyey si ay u-kasaan hadalkiisa, walaalkiis Haaruunna Nabi wasiir
                ah ka dhigay, inay Eebbe uwada caabudaan, iyo in Eebbe ka aqbalay Nabi
                Muuse baryada Eebbe, una wanaag-falay yaraantiisii markuu ka
                nabad-galiyey colkiisii Fircoon, hooyadiina ku celiyey. Taasina waxay ku
                tusin sida Eebbe u-ajiibay baryada mu‘miniinta, iyo in Xaqu guusha
                yeelan iyo in wanaagga laysla doono. Daa-Haa (22-39)</p>
            <ol start="40" type="1">
                <li>“[Waxaan kugu mannaysanay] markay socotay walaashaa oy lahayd,
                    ‘Maydin tusiyaa ruux idiin dhaqaalayn?’ Waxaana kugu celinnay hooyadaa
                    si ay u-qabowdo isheedu, oyna murugoon, waxaadna dishay naf waana kaa
                    korinnay walbahaar, waana ku imtixaanay imtixaan, waxaadna ku nagaatay
                    sanooyin ehelkii Madyan, markaasaad ku timid qaddar [Eebbe]
                    Muusow.”</li>
                <li>“Waxaana kuu doortay Naftayda.”</li>
                <li>“Ee la taga adiga iyo walaalkaa aayaadkayga hana ka daalina
                    xuskayga.”</li>
                <li>“Aad xagga Fircoon wuu xad-gudbaye.”</li>
                <li>“Una dhaha hadal jilicsan bal inuu wax xusuusto ama cabsado.”</li>
                <li>Waxay dheheen, “Eebbow waxaannu ka cabsan inuu nagu degdego ama nagu
                    xad-gudbo.”</li>
                <li>Wuxuu yidhi [Eebbe] “Ha cabsanina Anaa idinla jira waana maqli oon
                    arkaa.”</li>
                <li>“Ee u-taga [Fircoon] una dhaha, ‘Annagu waxaan nahay Rasuulladii
                    Eebbahaa ee dir [u-daa] banii-Israa‘iil hanala jireene, hana cadaabin
                    [ciqaabin] waxaan kuula nimid aayad xagga Eebbahaa, nabad-galyana ha
                    ahaato ruuxii raaca hanuunka.’”</li>
            </ol>
            <p>Aayadahanna waxay daba-joogaan kuwii hore, waxayna ka warrami sida
                Eebbe u-nabadgaliyey Nabi Muuse una doortay, uguna diray Fircoon, una
                faray inay hadal jilicsan kula hadlaan, cabsi iyo xumaanna ayna ka
                yaabin, oy warsadaan inuu ka tago banii-Israa‘iil ha raaceen Xaqee oosan
                addoonsan. Waxayna tusin in Xaqa dadka si cad iyo fudud loogu yeedho oon
                canaan iyo caytan lahayn, sida Eebbe faray Nabi Muuse, Nabiga Muxammad
                ahna (naxariis iyo nabadgalyo Eebbe korkiisa ha yeelee) uu faray falayna
                sida ka muuqata warqaduhuu u-qoray Hiriqlihii Ruum, oo ahaa, “Islaam aad
                nabad gashid, Eebbana haku siiyo ajirkaaga laba jeere.” Waana taas
                aadaabta Islaamku. Daa-Haa (40-47)</p>
            <ol start="48" type="1">
                <li>“Annaga waxaa naloo waxyooday in cadaab u-sugnaaday ruuxii beeniya
                    [Xaqa] oo jeedsada.”</li>
                <li>Wuxuu yidhi [Fircoon] “Waayo Eebbihiin Muusow?”</li>
                <li>Wuxuu yidhi [Muuse] “Eebbahanno waa kan siiya wax kasta abuurkiisa
                    oo toosiyey.”</li>
                <li>Wuxuu yidhi [Fircoon] “Sidee yahay xaalkii quruumihii hore?”</li>
                <li>Wuxuu yidhi [Muuse] “Cilmigoodu waa Eebbe agtiis kitaab aan ka
                    dhumeyn Eebbe uuna halmaameyn.”</li>
                <li>Waa Eebbaha ka yeelay dhulka gogol, oo idinka bixiyey dhexdeeda
                    waddooyin oo idiinka soo dejiyey samada biyo oon kusoo bixinnay noocyo
                    doog ah oo kala tagsan.</li>
                <li>Ee cuna oo daajiya xoolihiinna, arrintaasna calaamooyin yaa ugu
                    sugan kuwa caqliga leh.</li>
                <li>Xaggeedaan [dhulka] idinka abuurnay, dhexdeedana idinku celin,
                    xaggeedaana laydinka soo bixin mar kale.</li>
                <li>Waxaan dhab ahaan u-tusinnay [Fircoon] aayaadkannaga dhammaan, wuuna
                    beeniyey oo diiday.</li>
            </ol>
            <p>Markuu Nabi Muuse Xaqa u-caddeeyey Fircoon uguna yeedhay ugana digay
                ciqaab yuu isla-weynaaday warsadayna Eebbaha Muuse isagoo is-moogaysiin
                caqli-xumo darteed, wuxuuse u-caddeeyey Nabi Muuse in Eebbe yahay kan
                tusiya wax kastoos abuuray maslaxadiisa, mid dayaca ama halmaamana
                ahayn, waana kan dhulka gogol ka yeelay, waddooyinna ka bixiyey, cirkana
                biyo ka keenay, kuna soo bixiya cunno kala duwan, oo calaamad u ah kuwa
                caqliga leh, waana Eebbaha dadka dhulka ka abuuray, kuna celin, kana soo
                bixin Qiyaamada. Daalimse had iyo jeer Xaquu diidaa sidii Fircoonkii si
                walba wax loo tusiyey ee beeniyey Xaqa diidayna. Ciddii caqli lehse waa
                inay fikirtaa kana leexataa waddadii Fircoon iyo waxa lamid ah. Daa-Haa
                (48-56)</p>
            <ol start="57" type="1">
                <li>Wuxuu yidhi [Fircoon] “Ma waxaad noola timid inaad nagaga bixiso
                    dhulkannaga sixirkaaga Muusow?”</li>
                <li>“Waxaannu kuula imaanaynaa sixir lamid ah ee noo yeel dhexdeenna
                    ballan aynaan baajinayn anaga iyo adigu meel eg [la yaqaan].”</li>
                <li>Wuxuu yidhi [Nabi Muuse] “Ballankeennu waa maalinta quruxda
                    [kulankooda] waana in lasoo kulmiyo dadka barqin.”</li>
                <li>Wuuna jeedsaday Fircoon wuxuuna kulmiyey dhagartiisii wuuna
                    yimid.</li>
                <li>Wuxuu ku yidhi Muuse, “Magaciin ba’ haku abuuranina Eebbaha korkiisa
                    been oos idinku halaago cadaab, waxaana khasaaray ruuxii
                    been-abuurta.”</li>
                <li>Waxayna ku doodeen amarkooda dhexdooda wayna faqeen.</li>
                <li>Waxayna dheheen, “Labadani waa saaxirro waxayna dooni inay idinkaga
                    bixiyaan dhulkiinna sixirkooda oy la tagaan dariiqadiinna [sharaftiinna]
                    fiican.”</li>
                <li>“Ee kulmiya dhagartiinna, imaadana idinkoo saf ah, waxaa liibaanay
                    maanta ciddii sarreysee.”</li>
            </ol>
            <p>Wali waxaa socda qisadii Nabi Muuse iyo daalimkii Fircoon ahaa, meelo
                badan yeyna Qur’aanka kaga soo aroortay, inkastoo mid walba micna gaar
                ah tusin, halkanna wuxuu sheegay in Nabi Muuse dooni inuu kaga bixiyo
                dhulka sixir. Wuxuuna kulmiyey sixiroolayaalkii waqtina waa la
                muddaystay, hase yeeshee Nabi Muuse wuu waaniyey dadkaas wuxuuna uga
                digay xumaanta. Taasina waxay ku tusin in had iyo jeer Xaqa la faro,
                inkastoo Fircoon kiciyey dadkii guubaabiyeyna, isagoo ku beer jileecsan,
                Nabi Muuse inuu rabo sharaftooda iyo dawladnimadooda qaato, dhulka
                masarra dooni inuu isagu u-hadho, taasina waa afka xumaanlow, ee waxaa
                dhab ah inuu Nabi Muuse iyo mu‘miniintuba ay rabaan wanaag, nabad-galyo
                iyo in Xaqu sarreeyo, xumaantuna dhammaato. Daa-Haa (57-64)</p>
            <ol start="65" type="1">
                <li>Waxay dheheen, “Muusow ama tuur usha ama aan anagu ahaanno kuwa hor
                    tuura.”</li>
                <li>Wuxuu yidhi [Muuse] “Bal tuura,” waxaana soo baxay xargahoodii iyo
                    ulahoodii oo loogu ekeysiiyey sixirkoodii inay ordi.</li>
                <li>Wuxuuna ka kasay naftiisa cabsi Muuse.</li>
                <li>Waxaana nidhi, “Ha cabsan adigu adaa sarreyne.”</li>
                <li>“Tuur waxa midigtaada ku jira ha gurato waxay sameeyeene, waxay uun
                    sameeyeen dhagar sixir, mana liibaano sixirrow meeshuu yimaaddo.”</li>
                <li>Waxaa la riday saaxiriintii iyagoo sujuudi, waxayna dheheen, “Waxaan
                    rumeynay Eebbaha Haaruun iyo Muuse.”</li>
                <li>Wuxuuna yidhi [Fircoon] “Miyaad u-rumeyseen kahor idankayga? Isagu
                    waa kan idinku wayn ee idin baray sixirka, waxaan goyn gacmihiinna iyo
                    lugihiinna si is-dhaaf ah waxaana idinku [daldali] wadhi jirrid timir,
                    waxaadna ogaanaysaan midkannaga daran cadaab hadhidna badan.”</li>
                <li>Waxay dheheen, “Ka dooran meyno waxa noo yimid oo xujo ah iyo
                    Eebbaha na abuuray, ee xukmi waxaad xukumi, waxaad uun xukumi nolosha
                    adduunyo.”</li>
                <li>“Annagu waxaan rumeeynay Eebbahanno inuu noo dhaafo gafafkannaga iyo
                    waxaad nagu qasabtay [Fircoon] oo sixir ah, Eebbaa khayr-roon oo
                    hadhi.”</li>
            </ol>
            <p>Dadkii Fircoon kusoo kulmiyey inay kala hortagaan Nabi Muuse sixir
                waxay arrintii noqotay in laga adkaaday waxay dhoobdhoobeen waxna tarin,
                markaas rumeeyeen Xaqii Fircoonna ciqaabay, umase aabbayeelin mar hadday
                arkeen Xaqii, waana kaas Xaq iyo xumaan, cidhibta fiican iyo sharaftiina
                Xaqaa yeeshay, dulli iyo ceebna Fircoon iyo qawmkiisii yey ku hadhay.
                Daa-Haa (65-73)</p>
            <ol start="74" type="1">
                <li>Ruuxii u-yimaada Eebbihiis [Aakharo] isagoo dambiile ah waxaa
                    u-sugnaaday Jahannamo kumana dhinto dhexdeeda kumana noolaado.</li>
                <li>Ruuxiise u-yimaada isagoo mu‘min ah oo falay camal fiican kuwaas
                    waxaa u-sugnaaday Jannooyinka sare.</li>
                <li>Jannooyinka nagaadiga [yey gali] ooy socoto dhexdeeda wabiyaal
                    iyagoo ku waari dhexdeeda, taasina waa abaal-marinta ciddii nadiif
                    noqota.</li>
                <li>Waxaan dhab ugu waxyoonnay [Nabi] Muuse, “Guuri addoomahayga uguna
                    yeel waddo badda oo ingagan hana ka cabsan haleel, hana cabsan
                    [badda].”</li>
                <li>Waxaana raacay Fircoon [oo wata] colkiisii waxaana ka daboolay hirka
                    xaggiisa wax daboolay.</li>
                <li>Wuxuuna dhumiyey Fircoon qawmkiisii mana hanuunin.</li>
                <li>Banii-Israa‘iilow waxaan idinka korinnay cadawgiinna, waxaana
                    idinkula yaboohtannay [ballan] dhinicii buurta ee midig, waxaana kusoo
                    dejinnay korkiinna macaan iyo shimbir.</li>
                <li>Ka cuna wanaaggaan idinku arzuqay hana ku xad-gudbina dhexdiisa, oo
                    idinku dhaco cadhadaydu, ruuxay ku dhacdo cadhadaydu dhab buu u-hoobtay
                    [halaagmay].</li>
                <li>Anigu waan u-dhaafid badanahay ruuxii tawbad-keena oo rumeeya oo
                    fala wanaagga oo hanuuna.</li>
            </ol>
            <p>Ma sinna cid dambiile ah oo gali Naar uusan kana dhimanayn kuna
                noolaanayn iyo ruux Xaqa rumeeyey oo camal fiican falay oo Janno ku
                waari, waxaana sugnaaday in ehlu-Jannaha sare loo arki sida xiddigga
                markii Nabiga (naxariis iyo nabadgalyo Eebbe korkiisa ha yeelee) la
                warsaday inay Nabiyada yihiin wuxuu yidhi, “Eebbaan ku dhaartaye, waa
                kuwa rumeeyey Eebbe rumeeyeyna Rasuullada.” Aayadaha kale waxay sheegi
                in Eebbe faray Nabi Muuse inuu garaaco badda isagoon cabsanayn,
                Fircoonna la halaagay intuu dhumiyey qawmkiisii iyo inuu Eebbe nicmeeyey
                banii-Israa’iil, kana koriyey colkoodii wanaagna ku arzuqay uuna yahay
                dambi-dhaafe ciddii tawbad-keenta oo rumeysa. Daa-Haa (74-82)</p>
            <ol start="83" type="1">
                <li>“Maxaa kaasoo dedejiyey qawmkaagii Muusow?”</li>
                <li>Wuxuu yidhi [Muuse] “Iyagu waa kuwan raadkaygay kusoo joogaan, waana
                    kuu soo degdegay Eebbow inaad iga raalli noqoto.”</li>
                <li>Wuxuu yidhi [Eebbe] “Annagu waxaan imtixaannay qawmkaagii gadaashaa,
                    waxaana dhumiyey Saamiri.”</li>
                <li>Markaasuu u-noqday [Nabi Muuse] qawmkiisii isagoo cadhaysan oo
                    walbahaarsan wuxuuna yidhi “Qawmkayow, miyuuna idiin yaboohin Eebbihiin
                    yabooh wanaagsan, ma waxaa idinku dheeraaday korkiinna ballankii mise
                    waxaad doonteen inay idinku dhacdo cadhada Eebbe ood u-baajiseen
                    ballankaygii?”</li>
                <li>Waxay dheheen, “Maanaan u-baajin ballankaaga awooddannada, waxaase
                    nala saaray culaysyo alaab oo ah waxa qawmku isku qurxin jireen waana
                    tuurray siduu u-tuuray Saamiri.”</li>
                <li>Wuxuuna usoo bixiyey dibi muuqal ah oo cod leh, waxayna dheheen,
                    “Kani waa ilaahiin iyo ilaahii Muuse wuuna halmaamay.”</li>
                <li>Miyeyna arkayn inuusan usoo celinayn hadal una hananayn dhib iyo
                    nafci [midna]?</li>
            </ol>
            <p>Markii Fircoon iyo qawmkiisii la halaagay yaa Nabi Muuse wafdi la
                baxay si ay u-aadaan buurtii lagula hadlay Nabi Muuse, wuuna ka
                hor-maray, hase yeeshee Eebbaa u-sheegay in qawmkiisii la baadiyeeyey
                intuu kasoo maqnaa, markaas Nabi Muuse noqday isagoo cadhaysan, oo
                walbahaarsan, markuu arrinta warsadayna ay sheegeen in nin Saamiri la
                dhihi jiray dhumiyey una sameeyey suuro dibi inay caabudaan isagoo
                sheegay inuu ilaah yahay, waase wax la-yaab leh in dibi la caabudo iyo
                wax lamid ah, taasina waxay ku tusin in ciddii dhunta ay wareeri oy
                marba wax caabudi. Eebbaase Xaq sugan ah. Daa-Haa (83-89)</p>
            <ol start="90" type="1">
                <li>Wuxuuna u-yidhi Haaruun mar hore, “Qawmkayow waa uun laydinku
                    fidmeeyey, Eebbihiinna waa Raxmaan ee i raaca, adeecana amarkayga.”</li>
                <li>Waxay dheheen, “Kama tagayno korkiisa inaan ku nagaanno intuu nooga
                    soo noqon Muuse.”</li>
                <li>Wuxuu yidhi [Muuse] “Haaruunow maxaa kuu diiday markaad aragtay inay
                    dhumeen?”</li>
                <li>“Inaadan raacin, ma waxaad caasiday amarkeygii?”</li>
                <li>Wuxuu yidhi [Haaruun] “Ina hooyow, hay qabanin gadhka iyo madaxa,
                    anigu waxaan ka cabsaday inaad dhahdo, ‘Waxaad kala gaysay
                    banii-Israa‘iil dhexdooda oodan maqlin hadalkayga.’”</li>
                <li>Wuxuu yidhi [Muuse] “Xaalkaagu muxuu yahay Saamiriyow?”</li>
                <li>Wuxuuna yidhi, “Waxaan arkay waxayna arkin, waxaana qaatay wax kamid
                    ah raad Rasuul [malaga] waana tuuray saasayna ii qurxisay
                    naftaydu.”</li>
                <li>Wuxuu yidhi [Muuse] “Tag, waxaa kuu sugnaaday nolosha inaad dhahdo
                    taabasho ma jirto, waxaana kuu sugnaaday waqti aadan baajinayn, day
                    ilaahaagii aad ahayd mid ku kor nagi [caabudi] waanu gubi markaas
                    waxaana ku firdhin mawjadda [badda] firdhin.”</li>
                <li>Eebbihiin waa uun Ilaahiinna ah kaan Eebbe jirin isaga mooyee, wuuna
                    u waasac-noqday wax kasta ogaansho.</li>
            </ol>
            <p>Wuu ka reebay Haaruun banii-Israa‘iil cibaadada dibiga wuxuuna ugu
                yeedhay inay Eebbe uun caabudaan, isagana maqlaan, wayse diideen, markuu
                soo noqday Nabi Muuse wuu canaantay Haaruun wuxuuna doonay inuu
                wax-yeelleeyo, hase yeeshee Haaruun baa u-caddeeyey sababta kana
                codsaday inuusan dhibaato u-gaysan. Nabi Muusana wuxuu wax warsaday
                Saamiri wuxuuna u-sheegay inay naftiisu u-qurxisay arrintaas, wuxuuse
                Muuse ku yidhi, “Tag adooy ciqaabu kuu sugnaatay oo ah inaad dhahdaa,
                ‘Is-taabasho ma jirto,’ iyo tii Aakhiro,” halkii buuna ku gubay sawirkii
                dibiga baddana raaciyey illeen Eebbe waa Ilaah wax walba og kaliyee.
                Daa-Haa (90-98)</p>
            <ol start="99" type="1">
                <li>Saasaan kuugu qisoon [sheegi] warkii hor-maray, waxaana kaa siinnay
                    agtannada Qur’aan.</li>
                <li>Ciddii ka jeedsata xaggiisa waxay xambaari maalinta Qiyaame culays
                    [dambi].</li>
                <li>Iyagoo ku waari [ciqaabta] dhexdeeda, waxaana u-xumaaday iyaga
                    maalinta Qiyaame rar.</li>
                <li>Waa maalinta la afuufi suurka, oon soona kulmineyno dambiilayaasha
                    maalintaas iyagoo indho-cawlan.</li>
                <li>Wayna is-warsan [xansan] dhexdooda, “Maydaan ku nagaanin
                    [adduunyada] toban mooyee [maalmood].”</li>
                <li>Anagaa og waxay dhihi, markuu dhihi kooda ugu jid leh, “Maydaan
                    nagaanin maalin mooyee.”</li>
                <li>Waxay ku warsan buuraha waxaad dhahdaa, “Waxaa burburin Eebbahay
                    burburin.”</li>
                <li>Wuxuuna ka yeeli meel siman oo ebar ah.</li>
                <li>Ku arki maysid qallooc iyo taag midna.</li>
                <li>Maalintaas waxay raaci dhawaaqaha, kamana leexdaan waxayna
                    u-xasishay codadku Eebbaha Raxmaan ah, mana maqashid shanqadh
                    mooyee.</li>
                <li>Maalintaas ma anfacdo shafeeco cid Eebbaha Raxmaan ah idmo oo ka
                    raalli noqday hadalkiisa mooyee.</li>
                <li>Wuxuu ogyahay Eebbe waxa hortaada ah iyo waxa ka dambeeya, mana ku
                    koobayaan Eebbe ogaansho.</li>
                <li>Waxay u-khuduucday wajiyadu Eebbaha nool ee wax maamula, waxaana
                    khasaaray ruuxii xambaara dulmi.</li>
                <li>Ruuxii fala wanaag isagoo rumeeyey kama cabsado dulmi iyo nusqaamin
                    midna.</li>
            </ol>
            <p>Siduu Eebbe uga warramay Nabiga warkii Nabi Muuse iyo Fircoon iyo
                wixii dhex-maray yuu Eebbe ugu qisoon Nabiga warkii kuwii hore, ciddii
                Xaqa ka jeedsatana wuxuu xambaari Qiyaamada dambi wuxuuna imaan isagoo
                dullaysan oon wax garanayn, waana maalinta buuruhu burburi oy dadku
                khushuuci. Cid hadli iyo cid shafeecina ma jirto idanka Eebbe la‘aantii
                illeen Eebbaa wax walba koobaye wajiyaduna u-hoggaansame, waxaana
                khasaari dulmiile mu‘minkuse kama cabaado dulmi. Saas darteed waa in
                wanaagga lagu dadaalo xumaantana laga fogaado. Daa-Haa (99-112)</p>
            <ol start="113" type="1">
                <li>Saasaanu kugusoo dejinnay Qur’aan Carabi ah uguna caddaynay
                    [celcelinnay] dhexdiisa gooddi inay dhawrsadaan darteed ama u-timaaddo
                    xusuus [waano].</li>
                <li>Waxaa sarreeya Eebbaha Xaakimka Xaqa ah, hana ku degdegin Qur’aanka
                    kahor dhammayn waxyigiisa xaggaaga, waxaadna dhahdaa, “Eebbow ii kordhi
                    cilmi.”</li>
                <li>Dhab ahaan yaan ula ballantannay Aadam mar hore wuuna halmaamay kama
                    aanaan helin niyo adag.</li>
                <li>Xusuuso markaan ku nidhi malaa‘igta, “U-sujuuda Aadam,” wayna
                    sujuudeen Ibliis mooyee oo diiday.</li>
                <li>Waxaana nidhi, “Aadamow kani [Ibliis] waa colkaaga iyo colka
                    haweeneydaada ee yuusan idinka bixinin Jannada ood dhibbooto.”</li>
                <li>“Waxaa kuu sugnaaday inaadan ku gaajoon dhexdeeda kuna
                    arradin.”</li>
                <li>“Waxaana kuugu sugnaaday inaadan ku oomin dhexdeeda kuna
                    qorroxoobin.”</li>
                <li>Waxaase waswaasiyey Shaydaan wuxuuna yidhi, “Aadamow maku tusiyaa
                    geedda waaridda iyo xukun aan gaboobayn?”</li>
                <li>Wayna cuneen xaggeeda waxaana u-muuqday cawradoodii, waxayna noqdeen
                    kuwa isku dhejiya korkooda caleenta Jannada, wuu caasiyey Aadam
                    Eebbihiis wuuna leexday.</li>
                <li>Waxaase doortay Eebbihiis wuuna ka tawbad-aqbalay oo
                    hanuuniyey.</li>
            </ol>
            <p>Qur’aanka Eebbaa ku dejiyey Nabiga, wuxuuna ku celceliyey wax-sheeg
                si loo wacdoomo, wuxuuna Eebbe faray Nabiga inuusan ku degdegin akhriska
                Qur’aanka intaan la dhammayn waxyigiisa, wuxuuna faray inuu Eebbe
                warsado cilmi-kordhin. Nabiguna (naxariis iyo nabadgalyo Eebbe korkiisa
                ha yeelee) wuxuu yidhi, “Ilaahow igu anfac waxaad i bartay ina bar wax i
                anfici, iina kordhi cilmi mahadna Eebbaa leh si kasta.” Tirmidi iyo Ibnu
                Maajah. Qisada Nabi Aadamse waxay ku faahfaahsan tahay Suuradda
                al-Baqarah. Waxaase jirta inuu Ibliis col u-yahay dadka had iyo jeer,
                cid kastana isku dayi inuu dhumiyo cid Eebbe ka dhawra mooyee. Daa-Haa
                (113-122)</p>
            <ol start="123" type="1">
                <li>Wuxuu yidhi [Eebbe] “Ka hoobta Jannada dhammaantiin qaarkiin qaar
                    col buu u yahaye, hadduu xaggayga idiinka yimaado hanuun ruuxii raaca
                    hanuunkeyga ma dhumo [adduunka] mana xumaado [Aakhiro].”</li>
                <li>“Ruuxiise ka-jeedsada xuskeyga [Qur’aanka] waxaa u-sugnaaday nolol
                    cidhiidhi ah, waxaana soo kulminaynaa maalinta Qiyaame isagoo
                    arag-la‘.”</li>
                <li>Wuxuuna dhihi, “Eebbow maxaad ii soo kulmisay [keentay] anoo
                    arag-la‘ oona ahaa arke [adduunkii]?”</li>
                <li>Wuxuu yidhaa [Eebbe] “Waa saas, waxaa kuu timid aayadahannaga waadna
                    halmaantay saasaana maanta lagaaga tagi [sida halmaan].”</li>
                <li>“Saasaan ku abaal-marinnaa ciddii xad-gudubta oon rumayn aayaadka
                    Eebbihiis cadaabka Aakhiraana daran oo hadhid badan.”</li>
                <li>Miyuuna u-caddayn gaalada intaan halaagnay hortood quruumo iyagoo ku
                    socda guryahooda? Taasna calaamaa ugu sugan kuwa caqliga leh.</li>
                <li>Haddayna jirin kalimad u hor-martay Eebbahaa iyo muddo magacaaban
                    wuxuu ahaan lahaa cadaabku mid kusoo degdega.</li>
                <li>Ee ku samir waxay sheegi kuna tasbiixso adoo mahadda Eebbahaa ku
                    dheehan kahor qorrax-soo-bax iyo kahor dhicidda, saacadaha habeenkiina
                    tasbiixso [tuko] iyo darfaha maalinta inaad raalli noqoto.</li>
            </ol>
            <p>Waa lasoo sheegay qisada Nabi Aadam iyo Ibliis iyo siduu dadka col
                ugu yahay, tan kale ciddii raacda Qur’aanka ma dhumo mana khasaaro. Ibnu
                Cabbaas wuxuu yidhi, “Wuxuu Eebbe u damiin-qaaday ciddii Qur’aanka
                akhrida oo ku camal fasha uusan dhumin adduunyada, kuna xumaaniin
                Aakhiro ciddise Xaqa ka-jeedsata waxay noolaan nolol xun, wuxuuna imaan
                Qiyaamada isagoo indho-la’ maxaa yeelay adduunkii yuu Xaqa ka jeedsaday,
                saasaana lagu abaal-marin ciddii xad-gudubta, waana in lagu waano-qaato
                ummadihii hore ee la halaagay, Eebbana cidduu doono wuu halaagaa
                hadduusan waqti la sugaynin, waase in la adkeysto lana samro,
                cibaadadana lagu dadaalo maalin iyo habeenba, illeen wixii Nabiga la
                faray ummaddana waa la faraye si Eebbe inoo nabad-galiyo maalinta
                Qiyaame. Daa-Haa (123-130)</p>
            <ol start="131" type="1">
                <li>Haw taagin indhahaaga waxaan ugu raaxaynay nooc kamid ah oo quruxda
                    noloshaa adduun si aan ugu fidnayno, rizqiga Eebbahaa yaase khayr-roon
                    oo hadhid badan.</li>
                <li>Far ehelkaaga salaadda kuna samir korkeeda, ku warsan mayno rizqiye
                    annagaa ku arzuqi cidhibta [fiicanna] waxaa iska leh dhawrsashada.</li>
                <li>Waxay dheheen gaaladii, “Muu noola yimaado aayad xagga Eebbihiis ka
                    timid?” Miyuuna u-imaanin maraggii wixii ku sugnaa Kutubihii hore?</li>
                <li>Haddaan ku halaagno cadaab Rasuulka [iyo Qur’aanka] kahor waxay
                    dhihi lahaayeen “Eebbahannow maxaad noogu diri wayday Rasuul oon raacno
                    aayaadkaaga kahor dullowgannaga iyo khasaarahannaga?”</li>
                <li>Waxaad dhahdaa [Nabiyow] dhammaan way sugi ee suga, waxaad ogaan
                    doontaan cidda Jidka Toosan iyo cidda hanuunsane.</li>
            </ol>
            <p>Eebbe wuxuu faray Nabiga (naxariis iyo nabadgalyo Eebbe korkiisa ha
                yeelee) inuusan dayin waxa adduunyo ah ee loogu raaxeeyey kuwaas gaalada
                ah illeen waa wax yar oo tagi, ee uu salaadda faro kuna samro, Eebbaana
                wax arzuqa, cidhib fiicanna waxaa iska leh ciddii dhawrsata. Rasuulkuna
                (naxariis iyo nabadgalyo Eebbe korkiisa ha yeelee) wuxuu yidhi, “Waxaan
                idiinku cabsi badnahay waxa Eebbe idin siin oo quruxda adduunka ah.”
                Waxayna dheheen, “Waa maxay quruxda adduunka Rasuul-Allow?” Wuxuu yidhi,
                “Waa barakada dhulka.” Taasina ujeeddadu ma aha inaan la shaqaysan, waa
                inayan adduunyada kaliya ku shuqlinin. Aayadaha dambe waxay ka warrami
                inay gaaladu Xaqa diidi isagoo Nabiga loogu caddeeyey Kutubihii hore,
                haddii la halaago iyagoon Rasuul loo soo dirin waxay ku caban lahaayeen
                maxaa naloo halaagay anagoon Rasuul naloo soo dirin. Hase la sugo way
                kala caddaan cidda toosan iyo tan qalloocsan. Waxaana sugnaatay in
                ummadda Nabigu ugu badnaan maalinta Qiyaame. Waase in wanaagga lagu
                dadaalo si loo noqdo ummadda Nabiga. Daa-Haa (131-135)</p>
            <h2 id="suurat-al-anbiyaa">Suurat al-Anbiyaa’</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa u-dhawaaday dadka xisaabtoodii iyagoo halmaansho ku sugan oo
                    jeedsan.</li>
                <li>Qur’aankasee oo uga yimaada xagga Eebbahood kana soo darriya way
                    maqlaan iyagoo ciyaari.</li>
                <li>Oy shuqloon tahay quluubtoodu, waxayna hoos u-dhigeen faqii kuwii
                    dulmi falay [iyagoo dhihi] “Kanu ma waxaan dad idinkoo kale ahayn baa?
                    Ma waxaad u-imanaysaan sixir idinkoo arka?”</li>
                <li>Wuxuu yidhi [Nabigii] “Eebbahay baa og hadalka samada ku sugan iyo
                    dhulka, waana maqle oge ah.”</li>
                <li>Waxay dheheen [gaaladii] “Saas ma aha ee waa qarowyo, saa ma aha ee
                    wuu been-abuurtay, saas ma aha ee waa gabayaa ee hanoo keeno aayad sidii
                    lagu diray kuwii hore.”</li>
                <li>Mayna rumeynin hortood magaalo aan halaag [la doonnay] ee ma iyagaa
                    rumeyn?</li>
            </ol>
            <p>Suuraddan waxaa lagu magacaabay suuradda Anbiyada, maxaa yeelay waxaa
                kusoo arooray qisadooda. Aayadahanna waxay ka warrami inay Saacaddii
                Qiyaame dhawdahay dadkoo halmaansan. Wixii u-yimaada gaalada oo Xaq ahna
                way iska dhagaysan iyagoo ciyaari, faq xunna faqi oo isu-sheegi inayan
                maqlin dad lamid ah, Xaqana ay sixir ku sheegeen, Eebbaase og waxa cirka
                iyo dhulka ku sugan maqlina, Qur’aankuna ma aha wax lagu qarway ama
                heesaa la yimid, Nabiguna wuxuu ula yimid Xaq cad, maxayse waano tari
                mar haddii Xaqa la diido lana caasiyo. Ibnu Cabbaas wuxuu yidhi, “Maxaad
                leedihiin oo u-warsanaysaan ehlu-Kitaabka waxay haystaan iyagoo leexiyey
                oo baddalay oo siyaadiyey oo nusqaamiyey, Kitaabkiinaana u-dambeeyey
                Kitaabaha, dhaar Eebbee waad akhriyeysaan isagoo cad oon la dheehin.”
                Al-Anbiyaa’ (1-6)</p>
            <ol start="7" type="1">
                <li>Maanaan dirin hortaa rag mooyee, kuwaas oon u-waxyoonnay, ee warsada
                    kuwa cilmiga leh haddaydaan wax ogayn.</li>
                <li>Kamaanaan dhigin [Nabiyada] jasad [muuqaal] oon cunayn cunno mana
                    ahayn kuwo waara.</li>
                <li>Markaasna waxaan u-rumeynay yaboohii waana korrinay iyagii iyo
                    ciddaan doonno, waxaana halaagnay xad-gudbayaasha.</li>
                <li>Waxaan idiin soo dejinnay Kitaab sharaftiinnu ku sugan tahayee
                    miyeydaan kasayn.</li>
                <li>Badanaana intaan halaagnay magaalo dulmi badan [dadkeedu] oon
                    ahaysiinnay gadaasheed qawm kale.</li>
                <li>Markay kaseen cadaabkannaga yey ahaayeen kuwo ka carari.</li>
                <li>Ha cararina kuna noqda wixii laydiinku raaxeeyey iyo guryihiinna
                    waxay u dhawdahay in wax laydin warsadee.</li>
                <li>Waxay dheheen, “Halaagannagee waxaan nahay daalimiin.”</li>
                <li>Saasna kuma tagin qayladoodu intaan ka yeello wax la shafay oo
                    bakhtiya.</li>
            </ol>
            <p>Illeen wuxuu u-waxyooday Nabiyo badan oo rag ah oon malaa‘ig ahayn,
                wuxuuna faray dadka cilmiga iyo aqoonta leh, Nabiyaduna wax bay cuni
                jireen ee ma ahayn muuqaal aan wax cunin, wayna dhinteen, Eebbana wuxuu
                u-rumeeyey yaboohiisii wuuna koriyey cidduu doono, wuxuuna halaagi
                xad-gudbayaasha, Qur’aankuna waa sharafta mu‘miniinta, ciddii dulmi
                fashana waa la halaagi waxaana lagu baddali dad kale. Markay dhibaatada
                arkaanna way carari, waxaana loo dhihi, “Ha cararina ee raaxadiinna ku
                noqda iyo guryihiinna wax baa laydin warsane,” wayna shalleytoon intay
                ka noqdaan wax ebar ah oo bakhti ah. Al-Anbiyaa’ (7-15)</p>
            <ol start="16" type="1">
                <li>Maanaan abuurin samooyinka iyo dhulka iyo waxa u-dhexeeya annagoo
                    ciyaari.</li>
                <li>Haddaan doonno madadaallo inaan yeelanno waxaan ka yeelan lahayn
                    agtannada haddaan falayno.</li>
                <li>Xaqaanse ku gannaa baadilka oo tirtira markaasuu tagaa, waxaa
                    idiinku sugnaaday halaag waxaad sheegaysaan.</li>
                <li>Ilaahay waxaa u-sugnaaday waxa samooyinka ku sugan iyo dhulka, kuwa
                    Eebbe agtiisa ahna iskama kibriyaan cibaadadiisa kamana daalaan.</li>
                <li>Wayna nazahaan habeen iyo dharaarba kamana noogaan.</li>
                <li>Mise waxay yeesheen [gaaladii] ilaahyaal dhulka xaggiisa oo wax soo
                    nooleeya.</li>
                <li>Hadday yihiin dhexdooda [samada iyo dhulka] ilaahyo way fasaadi
                    lahaayeen, waxaa ka nazahan Eebbaha Carshiga leh waxay ku tilmaami.</li>
                <li>Lama warsanayo wuxuu falo iyagase waa la warsan.</li>
            </ol>
            <p>Ilaaheen waa ka dheer yahay ciyaar iyo xumaanba, cirka, dhulka iyo
                khalqiga kalana wuxuu u-abuuray Xaq iyo in cid walba laga abaal-mariyo
                waxay kasbato. Malaa‘igtuna iskama waynayso cibaadada Eebbe, kamana
                daalaan habeen iyo dharaar nazihiddiisa, wax isaga kasoo hadhay oo ilaah
                ah oo wax nooleeyana ma jiro. Hadday cirka iyo dhulka joogaan ilaahyo
                way fasaadi lahaayeen oo xumaan lahaayeen, maxaa yeelay midba wax buu
                dooni lahaa markaasuu amarku iska hor-imaan lahaa, saas darteed
                Ilaaheennu waa kali, wehelna uma baahna, xumaanna waa ka fog yahay,
                sharafna isagaa iska leh, wuxuu doonana wuu falaa, cid warsanna ma
                jirto. Ruuxii caqli darro iyo isla-wayni aan meel jirin u-diidana waa
                jaahil aan wax ogayn lana kulmi abaalkiisa. Saas darteed waa in si dhab
                ah loo caabudo Eebbe kaliya. Al-Anbiyaa’ (16-23)</p>
            <ol start="24" type="1">
                <li>Mise waxay yeesheen Eebbe ka-sokow ilaahyo, waxaad dhahdaa, “Keena
                    xujadiinna, kani waa [Qur’aanka] sheegi waxa ila jooga iyo sheegiddii
                    kuwii iga horreeyey,” badidoodse ma oga Xaqa wayna ka jeedsan.</li>
                <li>Rasuulkaan hortaa dirayba waxaan u-waxyoonnay, “Ilaah aan Ani ahayn
                    ma jiro ee i caabuda.”</li>
                <li>Waxay dheheen gaaladii, “Wuxuu yeeshay [Eebbaha] Raxmaan ah ilmo,”
                    waa ka nazahan yahay, waase addoomo [malaa‘igtu] la sharrifo.</li>
                <li>Kagama hor-maraan hadal iyaguna amarkiisay ku camal-falaan.</li>
                <li>Wuxuu ogyahay waxa hortooda iyo gadaashooda ah umana shafeecaan
                    cidduu ka raalli yahay mooyee iyaguna cabsidiisay la baqaan.</li>
                <li>Ruuxii dhaha oo kamid ah malaa‘igta, “Anaa ilaah ah Eebbe ka-sokow,”
                    kaas waxaannu ku abaal-marin Jahannamo, saasaana ku abaal-marinnaa
                    daalimiinta.</li>
            </ol>
            <p>Eebbe waa kali wax kasoo hadhay oo ilaah (xaq lagu caabudo) ahna ma
                jiro, saasaana ku qoran Qur’aanka iyo Kutubtii ka horraysayba, Rasuul
                kastana wuxuu Eebbe u-waxyooday in Ilaahay kali yahay lana caabudo.
                Malaa‘igtuna ilmo ma aha Eebbe waase addoomo sharaf leh, oon Eebbe
                caasiyayn, uuna ogyahay waxay fali iyo xaalkoodaba, waxay u-shafeecina
                ma jiro cid Eebbe ka raalli noqday mooyee, isaga un bayna ka yaabaan,
                kana cabsadaan, ciddii ilaahnimo sheegatana Eebbe ka-sokow wuxuu Ilaahay
                ku abaal-marin Naarta Jahannamo, saasuuna ku abaal-mariyaa daalimiinta,
                saas darteed Eebbaha Xaqa ah wax dila, wax nooleeya, wax arzuqa, roobka
                keena, sharciga soo dajiya, loo wada baahan yahay ka kaaftooma dadka waa
                uun Ilaaheenna awoodda leh. Al-Anbiyaa’ (24-29)</p>
            <ol start="30" type="1">
                <li>Miyeyna arkayn kuwii gaaloobay in samooyinka iyo dhulku ahaayeen
                    kuwo isku dhaggan oona kala bixinnay, kana yeelnay biyaha wax kasta oo
                    nool ee miyeyna rumaynayn?</li>
                <li>Waxaana yeellay dhulka sugayaal [buuro] inayna la iilanin dadka,
                    waxaana yeellay dhexdeeda karimo waddooyin ah, inay ku toosaan.</li>
                <li>Waxaana ka yeelnay samada saanqaaf ilaashan iyaguna calaamooyinkeeda
                    way ka jeedsan.</li>
                <li>Eebbe waa kan abuuray habeenka, maalinta, qorraxda iyo dayaxa mid
                    kastana falag buu dhex-dabbaalan.</li>
                <li>Maanan yeelin dadka ka horreeyey kuwo waara ee haddaad dhimato ma
                    iyagaa waari [gaaladu]?</li>
                <li>Naf kastaa waxay dhadhamin geeri waxaana idinku imtixaami shar iyo
                    khayr ibtilo darteed, xaggannagaana laydiin soo celin.</li>
            </ol>
            <p>Ilaahay wuxuu ka warrami awooddiisa weyn iyo in cirka, dhulka,
                ahaayeen kuwo isku dhaggan Eebbaana ka keenay roobka iyo doogga, wax
                kastoo noolna biyo ka ahaaday, dhulkana buura yeelay si dhulka loogu
                sugo, looguna taago, cirkana ka yeelay saanqaaf ilaashan, habeenka,
                dharaarta, qorraxda iyo dayaxana falaggooda iyo meeshooda u-sahlay. Tan
                kale cid waari oo dad ah ma jirto, ee ruux walba wuu dhiman, waxaase loo
                baahan yahay camal fiican ee ma habboona in geerida cidda wanaagga fali
                la jeclaado. Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Wax walba waxaa laga abuuray biyo.” Waxaa sheegay
                Imaam Axmed. Ibnu Cabbaasna wuxuu yidhi, “Waxaa laysku imtixaami shar,
                dhibaato, barwaaqo, caafimaad, cudur, hodan, saboolnimo, xalaal,
                xaaraan, daaco, macsiyo, hanuun iyo baadi.” Al-Anbiyaa’ (30-35)</p>
            <ol start="36" type="1">
                <li>Markay ku arkaan kuwii gaaloobay waxay kaa yeeshaan jeesjees iyagoo
                    dhihi, “Ma kanaa kan sheegi ilaahyihiinna?” iyagoo ka gaaloobi xusidda
                    Eebbaha Raxmaan ah.</li>
                <li>Waxaa laga abuuray dadka degdeg, waxaana idin tusin aayaadkayga ee
                    ha degdegina.</li>
                <li>Waxay dhihi, “Waa goorma yaboohii [cadaabku] haddaad run
                    sheegaysaan?”</li>
                <li>Hadday ogyihiin kuwii gaaloobay markaan laga reebbeyn wajiyadooda
                    Naarta iyo dhabarkooda oon loona gargaarayn [ma degdegsadeen].</li>
                <li>Waxayse ugu imaan [Naartu] si kada ah wayna wareerin mana karayaan
                    celinteeda lamana sugo.</li>
                <li>Waxaa lagu jeesjeesay Rasuullo kaa horreeyey waxaana ku dhacay kuwii
                    ku jeesjeesay oo gaalada ah waxay ku jeesjeesi jireen.</li>
                <li>Waxaad dhahdaa, “Yaa idinka ilaalin habeen iyo dharaarba Eebbaha
                    Raxmaan ah?” Waxayse iyagu ka jeedsan xusidda Eebbahood.</li>
                <li>Ma waxaa u-sugnaaday ilaahyo naga celin? Ma karaan [waxay caabudi]
                    gargaarka naftooda nalagamana magan-galiyo.</li>
            </ol>
            <p>Ma habboona in cid Xaqa u-yeedhi lagu jeesjeeso, isagoo Xaqa la
                diidi, dabeecadda dadkana waxaa kamid ah inay dagdagaan oo wax
                dheeraystaan, waxaase imaan maalin gaalo wax cadaab ka baajin jirin,
                cadaabna ugu imaan kado, oyna arki cidhibta xumaanta, wax Eebbe dadka ka
                ilaalinna ma jiro habeen iyo maalin midna wax Eebbe kasoo hadhay oo wax
                reebina ma jiro, maxaa yeelay iyagaaba naftooda wax u-tarin, qudradiisa
                hadalkana wuxuu ku uruursan yahay awoodda Eebbe, tabar-yari iyo baahida
                dadka. Al-Anbiyaa’ (36-43)</p>
            <ol start="44" type="1">
                <li>Saas ma aha ee waxaan u-raaxaynay kuwaas iyo aabbayaalkood intuu ku
                    dheeraado cimrigu, miyeyna arkayn inaannu ku imanayno dhulka annagoo
                    nusqaamin [guusha Islaamka] ma iyagaa adag?</li>
                <li>Waxaad dhahdaa, “Waxaa uun aan idiinku digi waxyiga mana maqlo
                    dhagoole dhawaaqa marka loo digi.”</li>
                <li>Hadduu taabto wax yar oo cadaabka Eebbahaa ah waxay odhan,
                    “Halaaggannagee annagaa daalimiin ah.”</li>
                <li>Waxaannu u-dejinaynaa miisaanka caadilka ah maalinta Qiyaame
                    lagamana dulmiyo naf waxba, haba ahaado wax la eg xabbad khardal ah [wax
                    yar] ee waan siinaynaa, annagaana ugu filan xisaabiye.</li>
                <li>Dhab ahaan yaan u-siinnay [Nabi] Muuse iyo [Nabi] Haaruun
                    kala-bixiye [Tawreed] iyo nuur iyo waanada kuwo dhawrsada.</li>
                <li>Oo ah kuwa ka cabsada Eebbahood iyagoo kali ah iyagoo Saacadda
                    [Qiyaame] ka cabsan.</li>
                <li>Kan [Qur’aankuna] waa Qur’aan la barakeeyey oon soo dejinnay ee ma
                    idinkaa diidi isaga?</li>
            </ol>
            <p>Gaalada waxaa xumaanta ku qaaday ku-raaxaysiga adduunka, waase inay
                ku waano-qaataan faafidda Islaamka iyo guusha. Waxaase jirta inaan cid
                dhuntay hanuunin karin, markuuse taabto ciqaab yar yey calaacalaan oo
                dhawaaqaan, Eebbaase miisaan caddaalad ah joojin maalinta Qiyaame, cid
                la dulminna ma jirto, Eebbahaana ku filan xisaab. Nabi Muuse iyo Nabi
                Haaruunna wuxuu siiyey Eebbe Kitaabkii Tawreed, oy ku hanuuniyeen kuwa
                Eebbe ka yaaba, Qur’aankuna waa Kitaab la barakeeyey ciddii diidda un
                baase khasaartay oo dhuntay Rasuulkuna (naxariis iyo nabadgalyo Eebbe
                korkiisa ha yeelee) wuxuu yidhi, “Laba kalimo oo u-fudud carrabka kuna
                culus miisaanka Eebbana jecel yahay waa, ‘Waxaa nazahan oo mahadsan
                Eebbaha wayn.’” Waxaa wariyey Bukhaari iyo Muslim. Al-Anbiyaa’
                (44-50)</p>
            <ol start="51" type="1">
                <li>Dhab ahaan waxaan u-siinnay [Nabi] Ibraahiim hanuunkiisa mar hore
                    Annagaana ogayn.</li>
                <li>Markuu ku yidhi aabbihiis iyo qawmkiisii, “Waa maxay sawirradan aad
                    ku kor-negidihiin [caabudaysaan]?”</li>
                <li>Waxay dheheen, “Waxaan helnay aabbayaalkanno oo caabudi.”</li>
                <li>Wuxuu yidhi [Nabi] Ibraahiim, “Waxaad ku sugan tihiin idinka iyo
                    aabbayaalkiin baadi cad.”</li>
                <li>Waxay dheheen, “Ma waxaad noola timid Xaq mise adigu waxaad kamid
                    tahay kuwa ciyaari?”</li>
                <li>Wuxuuna yidhi, “Eebbihiin waa Eebbaha samooyinka iyo dhulka ee ah
                    kan abuuray, aniguna arrintaas yaan ahay kuwa ka marag kici.”</li>
                <li>“Eebbaan ku dhaartaye waan dhagri sanamyadiinna kadib markaad
                    jeedsataan idinkoo tagi.”</li>
                <li>Wuxuuna ka yeelay burbur koodii waynaa mooye inay xaggiisa u-noqdaan
                    [inuu jajabiyey isagu].</li>
                <li>Waxay dheheen, “Yaa ku falay sidan ilaahyadannadii? Kaasi waa
                    daalime.”</li>
                <li>Waxayna dheheen, “Waxaan maqallay wiil sheegi lana dhaho
                    Ibraahiim.”</li>
                <li>Waxay dheheen, “Keena dadka indhihiisa inay ku marag furaan.”</li>
            </ol>
            <p>Nabi Ibraahiim Eebbaa hanuuniyey mar hore, wuxuuna ka reebay
                qawmkiisii iyo aabbihiisba waxay caabudayeen ee Eebbe kasoo hadhay,
                wayse ku madax-adaygeen inkastoos u-caddeeyey kalinimada Eebbe iyo
                awooddiisa, markuu ka daalayna wuxuu jajabiyey waxay caabudayeen kii
                u-weynaa mooyee inay u-noqdaan isaga, markay is-warsadeen cidda saas
                yeeshayna waxay isu-sheegeen inuu Ibraahiim yahay, waxayna hor-keeneen
                dadkii si loo arko oo loogu marag furo. Al-Anbiyaa’ (51-61)</p>
            <ol start="62" type="1">
                <li>Waxay dheheen gaaladii, “Ma adaa ku falay sidan ilaahyadannada
                    Ibraahiimow?”</li>
                <li>Wuxuu yidhi, “Waxaa falay kooda weyn ee kan ah, waydiiya hadday
                    hadli.”</li>
                <li>Markaasay u-noqdeen naftooda waxayna isu-dheheen, “War idinkaa
                    daalimiin ah.”</li>
                <li>Markaasaa loo gaddiyey madaxooda [waxayna dheheen] “Dhab baad
                    u-ogtahay inayna kuwani hadlayn.”</li>
                <li>Wuxuu yidhi, “Ma waxaad caabudaysaan Eebbe ka-sokow waxaan idin
                    anfacayn waxba idinna dhibayn.”</li>
                <li>“Uf [baa laydin yidhi] idinka iyo waxaad caabudaysaan Eebbe
                    ka-sokow. Miyeydaan wax kaseyn?”</li>
                <li>Waxay dheheen, “Guba, una gargaara ilaahyadiinna haddaad wax
                    falaysaan.”</li>
                <li>Waxaan nidhi, “Naaray u-noqo qabow iyo nabadgalyo Ibraahiim.”</li>
                <li>Waxay la dooneen dhagar waxaana ka yeellay kuwo khasaaray.</li>
            </ol>
            <p>Nabi Ibraahiim markuu ka gar-helay gaaladii hadal cadna ku yidhi yey
                goosteen inay gubaan oo dab ku tuuraan, taasina waa caadada jaahiliinta
                in marka laga gar-helo mu‘miniinta ku jeedsadaan xumaanna u-maamulaan,
                Eebbaase ka nabad-galiyey dhagartii, kana koriyey dabkii, gaaladii iyo
                waxay caabudayeenna khasaare ku dambaysiiyey, wuxuuna xusay Nabi
                Ibraahiim Eebbe markii lagu tuuray dabka. Ibnu Cabbaas wuxuu yidhi,
                “’Waxaa i kaafiya Eebbe isagaana u-fiican wakiil’ waxaa yidhi Nabi
                Ibraahiim markii dabka lagu tuuray, Nabiga Muxammad ahna Eebbe ha
                nabadgaliyee markii lagu yidhi ‘Dadkii baa idiin kulmay.’” Waxaa wariyey
                Bukhaari. Taasina waxay ku tusin in Xaqu sarrayn guulaysanna markii si
                dhab ah Eebbe loogu xidhnaado lana caabudo. Al-Anbiyaa’ (62-70)</p>
            <ol start="71" type="1">
                <li>Waannu u-korinnay [Nabi] Ibraahiim iyo Nabi Luud dhulkii aan
                    u-barakaynay caalamka [Shaam].</li>
                <li>Waxaan siinnay Isxaaq iyo Yacquub oo siyaada ah, waxaana ka yeellay
                    dhammaan kuwo suubban.</li>
                <li>Waxaana ka yeellay imaamyo ku hanuuniya amarkannaga, waxaana
                    u-waxyoonnay falidda khayrka, oogidda salaadda iyo bixinta zakada,
                    waxayna ahaayeen kuwo na caabuda.</li>
                <li>[Nabi] Luudna waxaan siinnay xukun iyo cilmi, waxaana ka korinnay
                    magaaladii ahayd mid fasha xumo, waxay ahaayeen qawm xun oo faasiqiin
                    ah.</li>
                <li>Waxaana galinnay naxariistannada, wuxuuna kamid ahaa kuwa
                    suubban.</li>
                <li>[Nabi] Nuuxna waa korinnay, markuu dhawaaqay mar hore, waana
                    ajiibnay, waana ka korinnay isaga iyo ehelkiisaba murugadii
                    waynayd.</li>
                <li>Waana uga gargaarnay qawmkii beeniyey aayaadkannaga, waxayna
                    ahaayeen qawm xun waana maanshaynay dhammaantood.</li>
            </ol>
            <p>Aayadahanna waxay ka warrami qaar kamid ah Nabiyadii sida Nabi
                Ibraahiim, Luud, Isxaaq, Yacquub iyo Nuux, iyo sida Eebbe uga koriyey
                qawmamkoodii daalimiinta ahaa ee Xaqa ka jeedsaday kana madax-adaygay,
                cidhibtii fiicnaydna waxay u-hadhay Nabiyadii iyo mu‘miniintii Xaqa ku
                raacday, khasaare iyo halaagna wuxuu u-dambeeyey gaaladii Xaqa diiday.
                Warka Nabiyadaasna meelo badan oo Qur’aanka ah yuu faahfaahsan yahay,
                waxaase muhiim ah in lagu waano-qaato Xaqana la raaco. Al-Anbiyaa’
                (71-77)</p>
            <ol start="78" type="1">
                <li>Xusuuso [Nabi] Daawuud iyo [Nabi] Suleymaan markay xukumayeen beerta
                    markuu daaqay adhi qawm [dad] waxaana ahayn kuwa xukunkooda u marag ah
                    [arka].</li>
                <li>Waxaana fahansiinnay Sulaymaan, dhammaanna waxaan siinnay xukun iyo
                    cilmi, waxaana u-sakhirray Daawuud buuraha iyagoo la tasbiixsan iyo
                    shimbiraha, waana fallaa [karnaa].</li>
                <li>Waxaana barray Daawuud samaynta duruucda inay idinka dhawrto
                    dagaalkiinna, ee ma tihiin kuwo mahadin?</li>
                <li>Suleymaanna waxaan u-sakhirray dabaysha iyadoo daran oo ku socota
                    amarkiisa xaggii dhulkii ahaa kaan barakaynay dhexdiisa, waxaana nahay
                    kuwo wax walba og.</li>
                <li>Shaydaamadana, waxaan uga sakhirray kuwo u-dhumban [badda], una fala
                    camal aan kaas ahayn, annagaana ilaalinna.</li>
            </ol>
            <p>Sidoo kale Nabi Daawuud iyo wiilkiisii Nabi Sulaymaan iyagana
                Qur’aanku meeluu kaga hadlay, mid walbana wuxuu Eebbe siiyey xukun iyo
                cilmi, waxaana loo sahlay Daawuud buuraha, shimbiraha iyo sameynta
                qalabka dagaalka, sidoo kale waxaa loo fududeeyey Nabi Suleymaan
                dabaysha oo ku socon amarkiisa iyo shayaadiinta kuwo ka shaqeeya bad iyo
                shaqa kalaba. Nabiguna (naxariis iyo nabadgalyo Eebbe korkiisa ha
                yeelee) wuxuu yidhi, “Garsoorayaashu waa saddex: mid Jannaduu gali,
                labana Naarta, midka Xaqa yaqaan oo xukuma Jannaduu gali, mid jaahilnimo
                wax ku xukuma Naartuu gali, mid Xaqa yaqaan oo xukuma wax ka duwanna
                Naartuu gali.” Taasina waxay ku tusin ahmiyadda cadaaladda iyo in dadku
                ku qaybsami, ama Janno ama Naar. Al-Anbiyaa’ (78-82]</p>
            <ol start="83" type="1">
                <li>[Xusuuso] Ayuubna markuu u-dhawaaqay Eebbihiis [isagoo dhihi] “Aniga
                    waxaa i taabtay dhib adiguna waxaad tahay naxariis badane.”</li>
                <li>Waana ajiibnay waxaana ka faydnay waxa haya oo dhib ah, waxaana
                    siinnay ehelkiisii iyo wax lamid ah naxariis xaggannaga ah darteed iyo
                    waanada caalamka.</li>
                <li>Xusuuso Ismaaciil, Idriis iyo Dulkifli, dhammaan waxay kamid
                    ahaayeen kuwa samra.</li>
                <li>Waxaana dhex-galinnay naxariistannada waxayna kamid ahaayeen kuwa
                    suubban.</li>
                <li>Nabi Yuunus [xusuuso] markuu tagay isagoo cadhaysan una maleeyey
                    inaanaan cidhiidhyayn korkiisa oo uu ku dhawaaqay mugdiyada dhexdooda,
                    “Ilaah aan adi ahayn ma jiro nazahnaantaada anigu waxaan kamid ahaa kuwa
                    daalimiinta ah.”</li>
                <li>Waana ajiibnay kana korinnay murugtii, saasaana u-korinnaa
                    mu‘miniinta.</li>
                <li>Zakariyana [xusuuso] markuu u-dhawaaqay Eebbihiis isagoo leh,
                    “Eebbow hayga tagin anoo kali ah adaa u khayr-roon cid wax dhaxashee
                    [u-hadhee].”</li>
                <li>Waana ajiibnay waxaana siinnay Yaxye, waxaana u-hagaajinnay
                    haweenaydiisii, waxayna ahaayeen kuwo u-degdega khayraadka oo na barya
                    iyagoo rajayn oo cabsan waxayna ahaayeen kuwa noo khushuuca.</li>
            </ol>
            <p>Aayadahan waxay ka warrami xaalkii Nabiyadaas iyo sida Eebbe
                u-ajiibay dhammaantood ugana koriyey dhibkii, saasaana Eebbe u-aqbalaa
                baryada dadka dhibban ee wanwanaagsan, waxaana shardi ah in si dhab ah
                loo caabudo Eebbe looguna hoggaansamo Xaqana la raaco xumaanna laga
                fogaado. Al-Anbiyaa’ (83-90)</p>
            <ol start="91" type="1">
                <li>[Xusuusana] tii dhawrtay xubinteedaa [waa Maryama] oon ku afuufnay
                    dhexdeeda ruuxdannadii kana yeellay iyada iyo wiilkeeda calaamadda
                    caalamka.</li>
                <li>Tani waa Diintiinnii waana Diin kaliya aniguna waxaan ahay Eebbihiin
                    ee i caabuda.</li>
                <li>Waxayse isku-khilaafeen amarkoodii dhexdooda dhammaanna xaggaygaa
                    loosoo celin.</li>
                <li>Ruuxii fala wanaag isagoo mu‘min ah lagama qariyo camalkiisa,
                    annaguna waan u-qoraynaa.</li>
                <li>Waxaa ka reebban magaalo aan halaagnay inay soo noqoto [soo-bixin
                    kahor].</li>
                <li>Inta laga furi [soo-dayn] Ya’juuj iyo Ma’juuj, iyaguna jaho sarreysa
                    dhammanteed yey kasoo degdegi.</li>
                <li>Waxaa dhawaaday yaboohii Xaqa ahaa waxaana soo bixi inay taagnaan
                    indhaha kuwa gaaloobay [iyagoo dhihi] “Halaaggannagee waxaan kaga
                    sugnayn halmaansho kan waxaanse ahayn daalimiin.”</li>
            </ol>
            <p>Maryam bintu Cimraanna wax badan yuu Qur’aanku ka warramay
                sharafteedii iyo sida Eebbe u-dhawray ugana yeelay iyada iyo wiilkeedii
                aayad iyo calaamad caalamka. Eebbana waa kali wuxuuna mutaa in Isaga uun
                la caabudo, dadkiise way kala tageen oo is-khilaafeen. Rasuulkuna
                (naxariis iyo nabadgalyo Eebbe korkiisa ha yeelee) wuxuu yidhi, “Annagu
                Nabiyada haddaan nahay Diintannadu waa mid (kaliya).” Taasoo macnaheedu
                yahay in waxyaabaha waaweyn Diimuhu iskaga mid yihiin. Eebbaase loo
                noqon cid walbana ka abaal-marin waxay kasbatay, cid la halaagayna
                adduunka umasoo noqoto inta dadka lagasoo bixin oo Qiyaame la gaadhi oo
                ay kasoo bixi Ya’juuj iyo Ma’juuj oo waqtigu ka dhawaado, markaasoo kuwa
                gaaloobay ay indha taagi iyagoo sheegi inay halaagsameen daalimiinna
                ahaayeen, halmaanshana kaga sugnaayeen Qiyaamada, waxse ma taro calaacal
                waqtigaas ee waxaa wax tari wanaaggii la hor-marsaday. Al-Anbiyaa’
                (91-97)</p>
            <ol start="98" type="1">
                <li>Idinka iyo waxaad caabudaysaan oo Eebbe kasoo hadhay waxay noqon
                    shidaalka Jahannamo idinkuna waad ku arooraysaan.</li>
                <li>Hadday yihiin kuwaasu ilaahyo kuma arooreen, dhammaanna way ku
                    waari.</li>
                <li>Waxay ku yeelan dhexdeeda qaylo, waxna dhexdeeda kuma maqlaan.</li>
                <li>Kuway u hor-martay xaggannaga wanaag kuwaasu xaggeeda waa laga
                    fogayn.</li>
                <li>Mana maqlaan shanqadhteeda iyaguna waxay doonto naftoodu yey ku
                    waari.</li>
                <li>Mana walbahaariyo argaggaxii waynaa, waxayna kula kulmi malaa‘igtu
                    “Kani waa maalintiinnii ah tii laydiin yaboohay.”</li>
                <li>Waana maalintaan u-duubayno samada sida loo duubo warqadaha
                    Kitaabka, sidaan ku billownay abuuriddii hore yaana kusoo celinaynaa,
                    waa yabooh korkannaga ah, annagaana falna saas.</li>
                <li>Dhab ahaan waxaan ugu qorray Zabuur sheegid kadib [Lawxul Maxfuudka]
                    “Dhulka waxaa dhaxli addoomadayda suubban.”</li>
                <li>Kan gaadhsiin baa ugu sugan ciddii caabudi [Eebbe].</li>
                <li>Kumana aanaan dirin naxariista caalamka adoo ah mooyee.</li>
            </ol>
            <p>Ciddii wax Eebbe kasoo hadhay caabudda iyo cidday caabudeenba oo ka
                raalli ah waxay noqon shidaalka Naarta, ciddii wanaag ugu hor-maray
                Eebbe waa laga fogayn, mana maqlo shanqadheeda, wuxuu doonana Jannaduu
                ka helaa, mana ka naxo argaggaxa Qiyaamada, malaa‘igtaana u-bishaarayn,
                waana maalinta cirka la duubi, dhulka Jannada iyo kan adduunba waxaa
                u-hadhi mu‘miniinta suubban, Qur’aankuna waa gaadhsiin Rasuulkuna waa
                naxariista caalamka, Rasuulkuna (naxariis iyo nabadgalyo Eebbe korkiisa
                yeelee) wuxuu yidhi, “Layma bixinin anoo wax lacnada ee waxaa uun lay
                bixiyey anoo naxariis ah.” Muslim. Al-Anbiyaa’ (98-107)</p>
            <ol start="108" type="1">
                <li>Waxaad dhahdaa, “Waxaa uun lay waxyooday aniga in Ilaaheennu Ilaah
                    kaliya yahay ee idinku Muslimiin ma tihiin [ma hoggaansameysaan]?”</li>
                <li>Haddayse jeedsadaan waxaad dhahdaa, “Waxaan idin ogaysiiyey si siman
                    [cad] colnimo mana ogi inay dhawdahay ama fog tahay waxa laydiin
                    yaboohay.”</li>
                <li>Eebbe wuxuu ogyahay waxa lala qayliyo oo hadal ah wuxuuna ogyahay
                    waxaad qarinaysaan.</li>
                <li>Mana ogi waxay u-dhawdahay inay fitno idiin tahay iyo raaxo tan iyo
                    muddo.</li>
                <li>Wuxuu yidhi [Nabigu] “Eebbow ku kala-xukun [dhexdannada] Xaq,
                    Eebbahanana waa Raxmaan ee looga kaalmo-waydiisto waxaad
                    sheegaysaan.”</li>
            </ol>
            <p>Eebbe waa kali, Isagayna waajib tahay in loo hoggaansamo, ciddiise
                jeedsata ha ogaato si cad inay Eebbe iyo Rasuulkiisa la collowday,
                kolleyna waa kii gaalo la ciqaabo ama ha dhawaato ama ha dib-dhacdo
                muddee, Eebbana waa ogyahay wax kasta ama hala muujiyo ama hala
                qarsadee, dib u-dhigidda ciqaabtuna waxaa suurowda inay tahay imtixaan
                iyo u-raaxayn muddo. Eebbana isagaa ah Xaakimka Caadilka ah,
                sharcigiisaana caadil ah, isagaana looga kaalmo-waydiistaa dhibaatada
                iyo waxay gaaladu sheegi oo xumaan ah. Nabiga iyo Nabiyadii kalaba
                (nabadgalyo Eebbe korkooda ha yeelee) waxay dhihi jireen, “Eebbow
                caddaalo nagu kala xukun annaga iyo qawmkannaga.” Al-Anbiyaa’
                (108-112)</p>
            <h2 id="suurat-al-xajj">Suurat al-Xajj</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Dadaw ka dhawrsada Eebbihiin maxaa yeelay gilgilashada Saacadda
                    [Qiyaame] waa wax wayn [daran].</li>
                <li>Waana maalintaad arkaysaan iyadooy halmaami mid wax nuujisa
                    dhammaanteed waxay nuujinaysay, ooy dejin [tuuri] mid kastoo uur leh
                    uurkeeda, waxaadna arkaysaa dadkoo waalan, mana aha kuwo [dhab] u-waalan
                    ee cadaabka Eebbaa daran.</li>
                <li>Dadka waxaa kamid ah ruux ku murmi Eebbe cilmi-la‘aan oo raaci
                    shaydaan kastoo madax-adag.</li>
                <li>Waxa loo qoray [Shaydaan] ruuxii talada u-dhiibta [raaca] inuu
                    baadiyeeyo kuna toosiyo cadaabka.</li>
            </ol>
            <p>Suurraddan waxaa lagu magacaabaa Suuradda Xajka, maxaa yeelay waxay
                ka warrantay Xajka iyo waxa la xidhiidha, waxayna ku billaabatay
                shiddada Qiyaamada iyo inay dadku ka dhawrsadaan dhibaatadaas, waxaana
                looga dhawrsan camal fiican, dadkuna maalintaas waxay la kulmi arrin
                wayn inta laga moodo inay waalan yihiin iyagoon waallayn ee waa uun
                dhibka, wixii ilma ah oo la nuujin haya ama uurka ku jirayna la tuuro.
                Tan kale ma habboona in cilmi-darro lagu doodo Eebbe iyo Diinta, lana
                raaco Shaydaan wax dhumiya, Naartana u-hoggaamiya. Rasuulkuna (naxariis
                iyo nabadgalyo Eebbe korkiisa ha yeelee) wuxuu yidhi, “Waxaa laydin soo
                kulmin Qiyaamada idinkoo kaba-la‘ oo qaawan, oon gudnayn.” Caa‘isha
                waxay tidhi, “Rasuulka Eebbow ragga iyo haweenku mays dhawri?” Markaasuu
                yidhi Nabigu, “Caa‘ishoy xaalku waa ka daran yahay in waxaasi shuqliyo.”
                Taasina waxay ku tusin dhibaatada Qiyaamada. Al-Xajj (1-4)</p>
            <ol start="5" type="1">
                <li>Dadow haddaad tihiin kuwo shakisan soo-bixinta Annagaa idinka
                    abuurnay carro, haddana dhibic haddana calaqo, haddana goosin la abuuray
                    iyo midaan la abuurin si aan idiinku caddayno [qudrada Eebbe] waxaana ku
                    sugnaa makaanka waxaan doonno tan iyo muddo magacaaban, markaasaan idin
                    soo bixinaynaa idinkoo yar, markaas inaad gaadhaan xooggiinna, waxaa
                    idin kamid ah cid la oofsan [dhiman] waxaana idin kamid ah kuwo loo
                    celin cimri liita [gabow] si ayna u-garanin intay wax yaqiineen kadib
                    waxba, waxaad arkaysaa dhulkoo abaar [dhimaad] ah markaan kusoo dejinno
                    korkeeda biyana way gilgilataa wayna kortaa, waxayna soo bixisaa nooc
                    kastoo quruxsan.</li>
                <li>Taasna waxaa ugu wacan in Eebbe uun Xaq yahay uuna nooleeyo waxa
                    dhintay iyo inuu wax walba karo.</li>
                <li>Iyo in Saacadda [Qiyaame] iman shaki-la‘aan, Eebbana wuxuu soo bixin
                    waxa qubuuraha ku sugan.</li>
            </ol>
            <p>Dadka kuma habboona inay diidaan soo-bixinta maxaa yeelay waxay soo
                mareen abuurid kala-duwan laga billaabo dhibic ilaa intay ka gaboobaan,
                arrintaasuna ugu filan waano, waxaa kaloo waano ugu filan roobka iyo
                doogguu soo bixiyo abaar kadib, taasina waxay sugi awoodda Eebbe iyo
                Xaqnimadiisa iyo in Qiyaamadu imaan shaki-la‘aan iyo Eebbe inuu soo
                bixin waxa dhintay. Rasuulkuna (naxariis iyo nabadgalyo Eebbe korkiisa
                ha yeelee) wuxuu yidhi, “Abuuridda midkiin waxaa lagu kulmiyaa uurka
                hooyadii afartan dhibic, markaas xinjir in lamid ah, haddana goosin
                sidoo kale, markaas malag loo bixiyaa waxaana la faraa afar kalimo
                waxaana la qoraa rizqigiisa, camalkiisa, ajashiisa xumaan iyo liibaan,
                markaasaa lagu afuufaa ruuxda.” Waxaa wariyey Bukhaari iyo Muslim.
                Taasina waxay ku tusin in dadaal fiican la dadaalo iyadoo la ogyahay in
                Eebbe wax walba qaddaray. Al-Xajj (1-7)</p>
            <ol start="8" type="1">
                <li>Dadka waxaa kamid ah mid ku doodi Eebbe cilmi-la‘aan iyo
                    hanuun-la‘aan iyo kitaab wax nuurin la‘aantiis.</li>
                <li>Oo dadbi luqunta [is-kibrin] inuu ka dhumiyo Jidka Eebbe, wuxuu
                    mudan adduunyada dulli waxaana dhadhansiin maalinta Qiyaame cadaab wax
                    guba.</li>
                <li>Taasna waa waxay hor-marsatay gacmahaagu, Eebbana ma aha dulmiyaha
                    addoomada.</li>
                <li>Waxaa kamid ah dadka mid u-caabudi [Eebbe] dhinac [shaki] hadduu soo
                    gaadho khayra xasilo, hadduu soo gaadho imtixaan [dhibna] u-gaddooma
                    wajigiisa [gaalooba] wuxuu khasaariyey adduun iyo Aakhiraba kaasina waa
                    khasaaraha cad uun.</li>
                <li>Wuxuu caabudi [baryina] Eebbe ka-sokow waxaan dhibayn anfacaynna,
                    kaasina waa uun baadida fog.</li>
                <li>Wuxuu caabudi wax dhibkiisu ka dhawyahay nafcigiisu, isagaa u-xun
                    sokeeye una-xun la-noolaadi.</li>
            </ol>
            <p>Waxaa kamid ah dadka kuwo ku murmi Ilaahay cilmi iyo hanuun iyo
                kitaab cad la‘aantiis, ee kibir iyo iska-weyni uun la jooga, inay dadka
                Xaqa ka leexiyaan, kuwaasuna waxay mudan dulli adduun iyo cadaab
                Aakhiro, lamana dulmiyin ee waa waxay hor-marsatay gacantiisu, waxaa
                kaloo kamid ah kuwa Eebbe u-caabudi dhinac oo hadduu khayr helana
                xasila, haddii dhib ku yimaadana gaalooba, kaasina waa mid
                iska-khasaariyey adduun iyo Aakhiraba, waana khasaaraha dhabta ah,
                wuxuuna caabudi Eebbe ka-sokow waxaan waxba tarayn, dhibkiisuna ka
                dhawyahay nafcigiisa, kaasaana u-xun sokeeye iyo cashiir. Ibnu Cabbaas
                wuxuu sheegay in baaddiyihii Carbeed markay khayr helaanna dhihi jireen,
                “Waa Diin fiican,” marka dhib ku yimaadana dhihi jireen, “Waa Diin xun,”
                markaasaa Eebbe soo dejiyey aayadahan, Diintuna waa uun Xaq, ama
                barwaaqo ha timaaddo ama dhib ha yimaadee. Al-Xajj (8-13)</p>
            <ol start="14" type="1">
                <li>Ilaahay wuxuu galiyaa kuwa rumeeyey [Xaqa] oo falay camal fiican
                    Jannooyin ay socoto dhexdeeda wabiyaal, Eebbana wuxuu falaa wuxuu
                    doono.</li>
                <li>Ciddii u-malayn inuusan u gargaarayn Eebbe Nabigiisa adduun iyo
                    Aakhiraba ha u-fidiyo xadhig xagga samada hana isku-gooyo [marjiyo] hana
                    dayo inay dhagartiisu tegsiiso waxa cadho-galin.</li>
                <li>Saasaana kuugu soo dejinnay aayaad cad Eebbana wuxuu hanuuniyaa
                    cidduu doono.</li>
                <li>Kuwa rumeeyey [Xaqa] iyo kuwa yuhuudoobay iyo Saabi’inta [xiddigaha
                    caabuda] iyo Nasaarada iyo Majuusiga iyo mushrikiinta Eebbaa kala-bixin
                    dhexdooda maalinta Qiyaame, Eebbana wax kasta wuu arkaa.</li>
                <li>Miyaadan arkayn inay Eebbe u-sujuudi waxa samooyinka iyo dhulka iyo
                    qorraxda iyo dayaxa iyo xiddigaha iyo buuraha iyo geedaha iyo xayawaanka
                    iyo wax badan oo dadka ah, wax badanna waxaa ku sugnaaday korkooda
                    cadaab, ruuxuu ihaaneeyo Eebbana ma laha wax sharrifi, Eebbana wuxuu
                    falaa wuxuu doono.</li>
            </ol>
            <p>Ciddii wanaag fasha waxaa lagu abaal-marin wanaag, ciddiise u-malayn
                Nabiga inaan Eebbe u-gargaarayn adduun iyo Aakhiraba hadduu doono cadho
                ha u-dhinto bal inay wax u-tarto, Eebbana Qur’aan cad yuu soo dejiyey,
                Eebbaana hanuuniya cidduu doono, dhammaanna Muslim iyo gaalo Eebbaa
                kala-bixin Qiyaamada, wax kastana Ilaahay buu u-sujuudaa, oo
                u-khushuucaa una hoggaansamaa, sujuudduna ma aha tan dadkoo kale ee wax
                kasta wuxuu u-sujuudaa si ku habboon, waxaana sugnaatay in Shaydaanku
                qoomamayn markuu galo Naarta mu‘miniintuna Jannada oo sheegi inuu
                khasaaray markuu diiday sujuudda. Waxayna ku tusin in ciddii sujuudi
                wayda ay raacday Shaydaan kana leexatay Jidka Toosan. Al-Xajj
                (14-18)</p>
            <ol start="19" type="1">
                <li>Labadani waa doodayaal, waxayna ku doodeen Eebbahood, kuwa gaaloobay
                    waxaa loo goyn maryo Naar ah waxaana lagu shubi korkooda biyo
                    kulul.</li>
                <li>Waxaana lagu gubaa [lagu dhalaaliyaa] waxa caloosha ku jira iyo
                    jidhka [haragga].</li>
                <li>Waxay mudan budhadh bir ah.</li>
                <li>Markastooy doonaan inay ka baxaan xaggeeda walbahaar dartiis waa
                    lagu celiyaa dhexdeeda [waxaana la dhahaa] “Dhadhamiya cadaabka
                    gubidda.”</li>
                <li>Eebbana wuxuu galiyaa kuwa rumeeyey [Xaqa] oo fala camal fiican
                    Jannooyin ay dureeri dhexdeeda wabiyaal, waxaana loogu xidhaa dhexdeeda
                    jinjimo dahab ah iyo jawhar, dharkooduna dhexdeeda waa xariir.</li>
                <li>Waxaana lagu hanuuniyey wanaagga hadalka waxaana lagu hanuuniyey
                    jidka la mahdiyo.</li>
                <li>Kuwa gaaloobay oo ka celiya Jidka Eebbe iyo Masaajidka Xurmaysan ee
                    looga yeelay dadka sinnaan mid ku nagi iyo mid meel ka yimidba ciddii la
                    doonta dhexdiisa leexin dulmi ah [xumaan] waxaannu dhadhansiin cadaab
                    daran.</li>
            </ol>
            <p>Kuwa Xaqa ku socda iyo kuwa gaalaada ah waa labo kooxood oo ku doodi
                Eebbe, markaasaa Eebbe gaalana si darran u-ciqaabi, mu‘miniintana Janno
                iyo wanaag ku abaal-marin, maxaa yeelay wanaag baa Eebbe ku toosiyey,
                ciddiise gaalowda oo ka celisa dadka Jidka Eebbe iyo Masaajidka
                Xurmaysan ee Eebbe u-simay mu‘miniinta iyo ciddii wax qallooca iyo dulmi
                kula timaadda dhexdiisa wuxuu ku abaal-marin cadaab daran. Ibnu Cabbaas
                wuxuu yidhi, “Dulmigaas waa inaad ku bannaysataa Xaramka wax lagaa
                reebay oo xumaan ah ama dil xaq-darro.” Ciddii saas fashana waxay mudan
                cadaab daran. Al-Xajj (19-25)</p>
            <ol start="26" type="1">
                <li>
                    <p>[Xusuuso] markaan u-muujinnay [Nabi] Ibraahiim meesha Baytka
                        [Kacbada] Annagoo ku dhihi, “Hala wadaajin Eebbe [cibaadada] waxba,
                        u-daahirina Gurigayga kuwa dawaafi iyo kuwa taagan iyo kuwa ku rukuucsan
                        ee sujuudsan.”</p>
                </li>
                <li>
                    <p>“Ogaysiina dadka Xajka ha kuu yimaadeen iyagoo lugayn iyo mid bog
                        dheer dhammaanteed oo ka iman jaha kasta oo dheer.”</p>
                </li>
                <li>
                    <p>“Inay joogaan [u-yimaadaan] nafcigooda dartiis, oy xusaan magaca
                        Eebbe maalmo la-yaqaan, waxa Eebbe ku arzaaqay oo ah xayawaanka
                        nicmoolayda, ka cuna xaggeeda quudiyana kan dhibaataysan ee faqiirka
                        ah.”</p>
                </li>
                <li>
                    <p>“Markaas ha dhammeeyeen basaastooda, hana oofiyeen nadarkooda,
                        hana dawaafeen Baytka horreeyey.”</p>
                </li>
            </ol>
            <p>Waxaa Eebbe tusiyey Nabi Ibraahiim Kacbada wuuna dhisay isagoo faray
                inuu gaalnimada ka nadiifiyo, dadkana Xajka ugu yeedho, si ay meel kasta
                uga yimaadaan, una helaan nafci adduun iyo mid Aakhiraba, una xusaan
                Eebbe, hadyo xoola ahna ugu gawracaan waxna ka cunaan kana quudiyaan
                masaakiinta iyo kuwa dhibaataysan, basaastana iska bi’iyaan oofiyaanna
                nadarka, dawaafaanna Baytka horreeyey. Saasaad u-aragtaa in si daran loo
                yimaado Makka Xaj iyo Cumro, loogana helaa wanaag iyo khayr adduun iyo
                Aakhiraba, waana Masaajid sharaf leh oy Kacbadu ku taal oy waajibna
                tahay in la weyneeyo, waxaana sugnaatay in Nabigu (naxariis iyo
                nabadgalyo Eebbe korkiisa ha yeelee) la warsaday “Masaajidkee
                u-horreeyey?” uuna yidhi, “Masaajidka Xurmaysan,” lana yidhi, “Yaa ku
                xigay?” yidhina “Baytul Maqdis.” “Imisaa u-dhaxaysay?” markii la yidhina
                uu yidhi, “Afartan sano.” Kacbaduna waa tan ula jeedsadaan Muslimiintu
                salaadda kuna tusin midnimada iyo sinaanta iyo isu-naxariisashada, waana
                sharafta Islaamka iyo muuqiisa. Al-Xajj (26-29)</p>
            <ol start="30" type="1">
                <li>Waa saas, ruuxii wayneeya wuxuu reebay Eebbe saasaa u khayr-roon
                    Eebbihiis agtiisa, waxaana laydiin banneeyey nicmoolayda waxa laydinku
                    akhriyo mooyee, ee ka dheeraada xumaanta ah sanamyada kana dheeraada
                    hadalka beenta ah.</li>
                <li>Idinkoo u-toosan Eebbe oon mushrikiin ahayn, ruuxii u shariik-yeela
                    Eebbe wuxuu lamid yahay mid kasoo dhacay samada oy dafi shimbirtu ama ay
                    ku tuuri dabayshu meel dheer oo halaag ah.</li>
                <li>Waa saas ruuxii wayneeya amarrada Eebbe [sharcigiisa] taasi waa
                    dhawrsashada quluubta.</li>
                <li>Waxaa idiinku sugnaaday [hadyada] nafci tan iyo muddo markaas waxay
                    ku dhammaan Baytka horreeyey.</li>
                <li>Ummad kasta waxaan u-yeellay cibaado [ciid] inay ku xusaan Eebbe
                    wuxuu ku arzaaqay oo xayawaanka nicmoolayda ah, Ilaahiinna waa Ilaah
                    kaliya ee u-hoggaansama una bishaaree kuwa xasilloon [ee cabsada].</li>
                <li>[Ee ah] kuwa marka la xuso Eebbe ay cabsato quluubtoodu, kuna samra
                    waxa ku dhaca ee ooga salaadda, waxaan ku arzaaqnayna wax ka
                    bixiya.</li>
            </ol>
            <p>Saan soo sheegnay suuraddan waxay ka warrami camalka Xajka, halkanna
                wuxuu Eebbe fari in la dhawro sharcigiisa, lagana dheeraado gaalnimada
                iyo beenta, illeen ciddii Eebbe wax la caabudda waa midday ku dhacday
                khasaare waxayna kale oy ka warrami aayaduhu hadyada la gawrici Xajka
                iyo habkeeda iyo in Eebbe kaliya la caabudo loona hoggaansamo
                sharcigiisa, kuwaas saas falana waa kuwa qalbigoodu cabsado oo samra, oo
                salaadda ooga, zakadana bixiya. Rasuulkuna (naxariis iyo nabad-galyo
                Eebbe korkiisa ha yeelee) wuxuu yidhi, “Maragga beenta ah wuxuu la
                sinnaaday Eebbe wax lala caabudo,” wuxuuna akhriyey aayadda. Taasina
                waxay ku tusin xumaanta beenta iyo inay khatar tahay inay kala mid
                noqotay gaalnimada. Al-Xajj (30-35)</p>
            <ol start="36" type="1">
                <li>Loogga [hadyada] waxaan idiinka yeellay sharciga calaamooyinka Eebbe
                    waxaana idiinku sugan dhexdeeda khayr ee ku xusa magaca Eebbe korkeeda
                    iyadoo jilib xidhan, markay u-dhacdo dhinacna wax ka cuna, kana quudiya
                    kan dhawrsoon iyo kan warsanba, saasaana idiinka fududaynaa, inaad
                    mahdisaan.</li>
                <li>Ma gaadho Eebbe hilibkeedu iyo dhiiggeedu waxaase gaadha
                    ka-dhawrsoonidiinna, saasaana Eebbe idiinku fududeeyaa inaad ku
                    waynaysaan wuxuu idinku hanuuniyey una bishaaree kuwa wanaagga
                    fala.</li>
                <li>Eebbana wuu daafacaa kuwa rumeeyey [Xaqa] Eebbana ma jecla mid
                    kastoo khayaamo badan oo gaalnimo badan.</li>
                <li>Waxaa loo idmay kuwa lala dagaallami [inay dagaallamaan] maxaa
                    yeelay waa la dulmiyey Eebbena gargaarkooda wuu karaa.</li>
                <li>Waana kuwa laga bixiyey guryahoodii xaq-darro iyo inay dheheen
                    “Eebbahanno waa Ilaahay,” haddayna jirin ku-daaficidda Eebbe dadka
                    qaarkood qaar waxaa la dumin lahaa macaabidda [Yuhuud], iyo biyac
                    [kaniisadaha] iyo kaniisadda dad kale, iyo masaajidda lagu xuso
                    dhexdeeda magaca Eebbe wax badan, wuuna u-gargaari Eebbe ciddii
                    u-gargaarta [Diintiisa] Eebbana waa xoog-badane adkaada.</li>
            </ol>
            <p>Xoolaha Eebbaa noogu nicmeeyey, cunno, cabbid, rarasho, korid iyo
                waxyaalo kale, hadyana Xajkaa loogu qalaa waxaana wax laga siiyaa kuwa
                baahan, Ilaahayna dan kama leh hilibkeeda iyo dhiiggeeda ee wuxuu ka
                abaal-mariyaa wanaagga, Eebbaana daafaca mu‘miniinta dhabta ah loona
                idmay inay dagaallamaan, illeen waa la dulmiyey oo xaq-darro looga soo
                bixiyey guryahoodiiye, haddaan Eebbe mu‘miniinta ku daaficin gaaladana
                waxaa la dumin lahaa meelaha lagu caabudo Eebbe. Al-Xajj (36-40)</p>
            <ol start="41" type="1">
                <li>Waana kuwa haddaan makanino dhulka ooga salaadda oo bixiya zakada oo
                    fara wanaagga oo ka reeba xumaanta, Eebbaana iska-leh cidhibta
                    arrimaha.</li>
                <li>Hadday ku beeniyaan waxaa beeniyey hortood qawmkii [Nabi] Nuux iyo
                    Caad iyo Thamuud.</li>
                <li>Iyo qawmkii [Nabi] Ibraahiim iyo qawmkii [Nabi] Luud.</li>
                <li>Iyo ehelkii Madyan, waana la beeniyey [Nabi] Muuse, waana sugay
                    gaalada markaasaan qabtay ee see noqday ciqaabkii?</li>
                <li>Maxay badan tahay magaalo aan halaagnay iyadoo gar-daran iyaduna
                    u-dhacday darbiyadeedii iyo ceel la halleeyey iyo daar wayn [markii la
                    halaagay dadkii].</li>
                <li>Miyeyna ku soconin dhulka oy u-ahaato quluub ay wax ku kasaan ama
                    dhago ay wax ku maqlaan, indha-beelka dhabta ahna waa indho-beelka
                    quluubta ku sugan laabta.</li>
            </ol>
            <p>Kuwa Eebbe u-yaboohay una-gargaaro waa kuwa niyeysan hadduu Eebbe
                makaniyo dhulka ku maamuli Diinta Eebbe iyo sharcigiisa, oo dhawri
                salaadda, zakada, wanaag-faridda, xumaan ka-reebidda, iyo khayr oo dhan.
                Kuwaan saas ahaynse siday ku mudan gargaar Eebbe? Ciddiise beenisa
                Nabiga iyo Xaqa, waxay lamid noqon kuwii hore ee beeniyey lana ciqaabay,
                imisaana la halaagay magaalo kibirtay oy guryihii, ceelashii iyo meel
                kastaba cidlowday? Wayna arki kartaa ciddii marta dhulka. Indha-la‘aanta
                dhabta ahna waa tan qalbiga mar haddaan Xaqa, hanuunka iyo Nuurka Eebbe
                lagu garanayn. Al-Xajj (41-46)</p>
            <ol start="47" type="1">
                <li>Waxay dedejisan cadaab, mana baajinaayo Eebbe yaboohiisa, maalin
                    Eebbe agtiisana waxay lamid tahay kun sano oo waxaad tirinaysaan.</li>
                <li>Badanaa magaalo aan u-sugnay [u-kaadinnay] iyadoo daalimad ah,
                    markaas aan qabtay, xaggayga un baana loo ahaan.</li>
                <li>Waxaad dhahdaa, “Dadow waxaan uun anigu idiin ahay dige cad.”</li>
                <li>Kuwa rumeeyey [Xaqa] oo falay camal fiican waxay mudan dambi-dhaaf
                    iyo rizqi sharaf leh [Janno].</li>
                <li>Kuwa u-socda [xumaanta] aayaadkannaga oo [isku-dayi] inay na
                    daaliyaan kuwaasu waa ehelka Jaxiimo.</li>
            </ol>
            <p>Mana habboona in lasoo dedejisto ciqaabta Eebbe iyo cadaabkiisa,
                illeen Eebbe ma baajiyo yaboohiisee, maalintuna Eebbe agtiisa waxay
                lamid tahay kun sano oo waxa la tiriyo ah. Waxaana sugnaaday in Nabigu
                yidhi (naxariis iyo nabadgalyo Eebbe korkiisa ha yeelee) “Waxay gali
                fuqarada Muslimiintu Jannada kahor kuwa xoolaha leh maalin nuskeed, shan
                boqol oo sano.” Cid kastoo la halaagana Eebbe un bay la kulmi oo
                abaal-marin. Nabiguna waa u-digaha dadka, ciddii wanaag fashana waxay
                mudan dambi-dhaaf iyo rizqi sharaf leh, kuwa Xaqa ka hor-imaanna waa
                ehelka Naarta. Mana sinna xumaanle iyo sama-fale Xaqa raaca oo wanaag
                u-horseeda. Al-Xajj (47-51)</p>
            <ol start="52" type="1">
                <li>Rasuul kastoon dirray ama Nabi hortaa, markuu wax akhrin wax buu ku
                    tuuraa Shaydaanku akhriskiisa, markaasuu baabi’yaa Eebbe wuxuu tuuri
                    Shaydaanku wuxuuna sugaa aayaadkiisa, Eebbana waa ogaade falsan.</li>
                <li>Si uu uga yeelo waxa Shaydaanku tuuri fitno kuwa quluubtoodu bugto
                    ee ka ingagan quluubta, daalimiintuna waxay ku sugan yihiin khilaaf
                    [baadi] fog.</li>
                <li>Inay ogaadaan kuwa cilmiga la siiyey [mu‘miniintu] inuu yahay Xaq
                    Eebbe ka yimid [Qur’aanka] oy rumeeyaan, oy u-khushuucdo dartiis
                    quluubtoodu, Eebbana wuu ku hanuunin kuwa rumeeyey [Xaqa] Jid
                    Toosan.</li>
                <li>Kana tagaan kuwa gaaloobay shaki intay ugu timaaddo Saacaddu kado
                    ama u-yimaado cadaab maalin daran.</li>
                <li>Xukunka maalintaas Eebbaa iska leh, wuuna kala-xukmin dhexdooda,
                    kuwa rumeeyey [Xaqa] oo falay camal fiican waxay gali Jannada
                    Naciimo.</li>
                <li>Kuwa gaaloobay oo beeniyey aayaadkannagana kuwaas waxaa u-sugnaaday
                    cadaab wax dulleeya.</li>
            </ol>
            <p>Qisada kutubta qaarkeed qorto oo ku saabsan in Shaydaan Nabiga wax
                ugu tuuray intuu sanamyada sheego ma aha wax sugan, waana ka dhawrsan
                yahay Nabigu arrintaas, hase yeeshee gaaladaa Shaydaan moodsiiyey
                arrintaas, Eebbana xumaanta wuu tiraa Xaqana wuu sugaa, si cidduu
                dhuminna u-muuqato tii toosnaanna u-muuqato, iyo inay mu‘miniintu
                ogaadaan Xaqa jidka ku toosan, gaalana xumaan ma dayso intay uga
                timaaddo Saacadda ama ciqaab daran, xukunka Qiyaamadana Eebbaa iska leh,
                isagaana kala xukumi dhexdooda, kuwa fiicanna Jannuu galin kuwa xunna
                Naar daran, Nabiguna waa ka fog yahay inuu Shaydaan usoo dhawaado.
                Al-Xajj (52-57)</p>
            <ol start="58" type="1">
                <li>Kuwa ku-hijrooday Jidka Eebbe haddana la dilo ama dhinta wuxuu ku
                    arzaaqi kuwaas Eebbe rizqi wanaagsan, Eebbana waa ku khayr-roon yahay
                    rizqigiisu.</li>
                <li>Wuxuuna galin meel ay ka raalli noqon [Janno] Eebbana waa oge
                    dul-badan.</li>
                <li>Waa saas, ruuxii ciqaaba inta la ciqaabay oo kale markaas la
                    gar-darraysto wuu u-gargaari Eebbe, Eebbana waa cafiye dhaafa.</li>
                <li>Waxaana ugu wacan in Eebbe galiyo habeenka maalinta, galiyana
                    maalinta habeenka, Eebbana waa maqle arka.</li>
                <li>Waxaana ugu wacan taas in Eebbe Xaq [sugan] yahay, waxay caabudi oo
                    kasoo hadhayna baadil yahay, Eebbana yahay Sarreeye Weyn.</li>
            </ol>
            <p>Ciddii dar Eebbe u-hijroota oo Jahaad lagu dilo ama iska-dhimata
                wuxuu Eebbe ku arzaqaa rizqi wanaagsan oo ah inuu galiyo Janno ay ka
                raalli noqon. Tan kale ciddii la-dulmiyo lana gar-darraysto xaq-darro
                wuu u-gargaari Eebbe hadduu gargaar muto oo toosan yahay Xaqana ku
                joogo, wuxuu yidhi Shaxbiil binu Samda, “Waxaa dheeraaday
                nagaadigannagii dhulka Ruum, markaasuu na maray Salmaan (al-Faarisi)
                wuxuuna yidhi, ‘Waxaan maqlay Rasuulkii Eebbe (naxariis iyo nabadgalyo
                Eebbe korkiisa ha yeelee) oo leh, “Ruuxii dhinta isagoo muraabid ah
                (gaalada dhulka ka dhawri) waxaa u-socon ajir lamid ah kaasoo kale,
                rizqina waa la siin waxaana laga nabad-galin kuwa wax fidmeeya.”’”
                Habeenka iyo maalintana Eebbaa iska leh maamulkooda, waana Eebbaha Xaqa
                ah, waxa la caabudo ee kasoo hadhayna baadil yahay waana Sarreeyaha
                Wayn, waana in Eebbahaas si dhab ah loo caabudo xagga caqiidada,
                xukunka, akhlaaqda, macaamilada, wax walbana lagu dhaqo sharcigiisa Xaqa
                ah, ee caadilka ah. Al-Xajj (58-62)</p>
            <ol start="63" type="1">
                <li>Miyeydaan ogayn in Eebbe kasoo dejiyo samada biyo oo ahaado dhulku
                    cagaar, Eebbana waa oge xeel dheer.</li>
                <li>Waxaa u-sugnaaday Eebbe waxa samaawaadka ku sugan iyo waxa dhulka ku
                    suga, Eebbana waa hodan mahadsan.</li>
                <li>Miyeydaan ogayn in Eebbe idiin sakhiray waxa ku sugan dhulka iyo
                    markabka socda badda dhexdeeda amarka Eebbe, wuxuuna ka hayaa samada
                    inay ku dhacdo dhulka idinka Eebbe mooyee, Eebbana dadka waa u naxariis
                    badane.</li>
                <li>Eebbana waa kan idin nooleeya, haddana idin dila haddana idin
                    nooleeya, dadkuna waa diidmo-badane [nicmada Eebbe].</li>
                <li>Ummad kasta waxaan u-yeellay hab cibaado oy ku cibaadaysan ee yeyna
                    kugula doodin amarka [Xaqa] uguna yeedh xagga Eebbahaa adigu waxaad ku
                    sugan tahay hanuun toosane.</li>
                <li>Hadday kula doodaan waxaad dhahdaa, “Eebbaa og waxaad
                    falaysaan.”</li>
                <li>Eebbana wuu kala-xukmin dhexdooda maalinta Qiyaame waxay
                    isku-khilaafsanaayeen.</li>
            </ol>
            <p>Waxaa ku tusin qudrada Eebbe iyo awooddiisa roobka doogga soo bixin,
                dhulkana cagaara oo qurxiya, iyo awooddiisa cirka iyo dhulka iyo
                hodanimadiisa. Waxaa kale oo tusin Ilaahnimadiisa sakhiridda waxa dhulka
                ku sugan iyo doonta ku socota badda amarka Eebbe iyo inuu cirka ka hayo
                inuu ku dhaco dhulka, waana u-naxariistaha dadka, waana kan wax nooleeya
                waxna dila, haddana nooleyn, dadse waa gaalnimo badane, ummad kastana
                Eebbe wuxuu u-yeelay cibaado ay gudato ee yaan Xaqa lagu kala murmin,
                uguna yeedh Xaqa waxaad ku sugan tahay Jid Toosane, hadday kula
                murmaanna Eebbaa og waxay fali isagaana kala xukumi dhexdooda Qiyaamada
                waxay isku-diiddan yihiin. Saas darteed waa inaad Xaqa ku toosnaato oon
                lagaa leexin war dad iyo dhagartiisna maqlin si uu kuugu gargaaro Eebbe
                una liibaantid. Al-Xajj (63-69)</p>
            <ol start="70" type="1">
                <li>Miyaadan ogayn in Eebbe ogyahay waxa ku sugan samada iyo dhulka?
                    Arrintaasna waxay ku sugan tahay Kitaab, arrintaasuna Eebbe waa
                    u-fududdahay.</li>
                <li>Waxay caabudi Eebbe ka-sokow wuxuusan usoo dejinin xujo oyna
                    u-lahayn cilmi, umana sugna daalimiinta gargaare.</li>
                <li>Marka lagu akhriyo korkooda aayaadkannaga oo cad cad waxaad ka
                    garataa wajiyada kuwa gaaloobay diiddo, waxayna u dhaw yihiin inay ku
                    boodaan [dhibaan] kuwa ku akhrin aayaadkannaga, waxaad dhahdaa,
                    “Maydiinka warramaa wax ka shar badan taas? Waa Naar u-darbay Eebbe kuwa
                    gaaloobay, iyadaana u-xun meel loo ahaado.”</li>
                <li>Dadow waxaa la-yeelay tusaale ee dhagaysta, kuwaad baryeysaan
                    [caabudaysaan] Eebbe ka-sokow ma abuuraan daqsi haba u-kulmeene, hadduu
                    ka qaato daqsi waxna kama ceshadaan, waxaa tabar yar kan wax dooni iyo
                    kan la-dooni.</li>
                <li>Mayna waynayn Eebbe mudnida weynidiisa, Eebbana waa xoog-badane
                    adkaada.</li>
            </ol>
            <p>Eebbana waa ogyahay waxa cirka iyo dhulka ku sugan, wax walbana
                Kitaab bay ku sugan yihiin, Eebbana waa u-fududdahay xaalkaasu, mana
                habboona in la caabudo wax Eebbe kasoo hadhay oon waxba ahayn, wax Eebbe
                wax uga tarina ma jiro daalimiinta, marka Xaq-diidayaasha lagu akhriyo
                aayaadka Eebbe oo cad cad waxaad aragtaa wajiga gaalada oo diiddan oo
                u-dhaw inay ku boodaan cidda akhrin aayaadka Eebbe, waxaase shar ku dhan
                yahay Naarta Eebbe u-darbay kuwa gaaloobay iyadaana u-xun meel loo
                ahaado, waxay caabudi oo Eebbe kasoo hadhayna ma karaan abuur daqsi
                hadday kulmaan, hadduu wax ka qaatana kama dhacsan karaan, kan caabudi
                iyo kan la-caabudiba waa tabar yar yihiin, mana waynayn gaaladu Eebbe
                mudnaantiisa, waana xoog-badane adkaada, cid lamid ah ama ka dulmi-badan
                oo ka-xun ma jirto cid caabudday wax Eebbe kasoo hadhay. Al-Xajj
                (70-74)</p>
            <ol start="75" type="1">
                <li>Eebbe wuxuu ka doortaa malaa‘igta Rasuullo dadkana [Rasuullo]
                    Eebbana waa maqle arka.</li>
                <li>Wuxuuna ogyahay waxa hortooda ah iyo waxa gadaashooda ah, xagga
                    Eebbaana loo celin umuuraha.</li>
                <li>Kuwa [Xaqa] rumeeyow, rukuuca oo sujuuda oo caabuda Eebbihiin,
                    falana khayrka waxaad u dhawdihiin inaad liibaantaane.</li>
                <li>Kuna dadaala dar Eebbe dadaal dhab ah, Isagaana idin doortay, mana
                    yeelin Diinta dhib, waa milladii aabbihiin Ibraahiim, Isagaana [Eebbe]
                    idiinku magacaabay Muslimiin horay iyo Qur’aankan si Rasuulku marag
                    korkiinna ugu noqdo, idinkuna aad marag u-ahaataan dadka, ee ooga
                    salaadda oo bixiya zakada oo qabsada Eebbe Isagaa gargaarihiinna ah,
                    Isagaana u-fiican Sayid isagaana u-fiican gargaare.</li>
            </ol>
            <p>Eebbe isagaa og meeshuu wax ka diri iyo cidduu diri iyo cidda loo
                diriba, siduu wax walba u ogyahay. Tan kale wuxuu fari Eebbe in salaadda
                la oogo Eebbana si dhab ah loo caabudo, khayrkana la falo si loo
                liibaano, dar Eebbana loo jahaado, illeen Ilaahay baa dooray ummaddan
                Muxamaddiyadee, dhibna ma yeelin Diintii, waxay waafaqsan tahay Diintii
                Nabi Ibraahiim, Ilaahay baana Muslimiin nagu magacaabay mar hore iyo
                Qur’aankaba. Rasuulkuna (naxariis iyo nabadgalyo Eebbe korkiisa ha
                yeelee) marag buu noo yahay ummaduna waa maragga dadka kale, waase in
                salaadda la oogo, zakadana la bixiyo, lana qabsado xadhigga Eebbe,
                illeen Isagaa Sayidkeenna iyo Gargaaraheenna ah una wanaagsan gargaaree,
                waana kaas Islaamka toosan oo wanaag, Islaamnimo, xumaan ka-tagid iyo
                samo-fal ah, Rasuulkuna (naxariis iyo nabadgalyo Eebbe korkiisa ha
                yeelee) wuxuu yidhi, “Ruuxii u-yeedha yeedhid jaahiliyo wuxuu
                dhex-fadhiisan Jahannamo,” markaasuu nin yidhi, “Rasuulka Eebbow, haba
                soomo oo tukado?” Markaasuu yidhi, “Haba soomo oo tukado. U-yeedha
                Eebbaha oo ah inuu idinku magacaabay Muslimiin addoomada Eebbow.”
                Al-Xajj (75-78)</p>
            <h2 id="suurat-al-muminuun">Suurat al-Mu’minuun</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa dhab ahaan u-liibaanay mu’miniinta.</li>
                <li>Ah kuwa salaaddooda ku khushuuca.</li>
                <li>Oo ah kuwa hadalka macno-darro ka jeedsada.</li>
                <li>Oo ah kuwa fala zakada [bixiya].</li>
                <li>Oo ah kuwa furuujtooda ilaaliya.</li>
                <li>Haweenkooda iyo waxay hanatay gacantoodu mooyee, laguma dagaalo
                    taas.</li>
                <li>Ruuxiise doona waxaas wax kasoo hadhay kuwaasu waa
                    xad-gudbayaal.</li>
                <li>Waa kuwa ammaanadooda iyo ballankooda dhawra.</li>
                <li>Waana kuwa salaadda ilaaliya.</li>
                <li>Kuwaasu waa kuwa dhaxli.</li>
                <li>Oo ah kuwa dhaxli Firdowsa wayna ku dhex-waari.</li>
            </ol>
            <p>Suuraddan waxaa lagu magacaabaa Suuratul Mu‘minuun, waxayna ku
                billaabatay liibaanta mu‘miniinta ku khushuuca salaadda, oo
                macna-la’aanta hadal ah ka jeedsada, oo zakada fala, oo iska-dhawra
                waxaan Eebbe u-xalaalayn, oo amaanada iyo ballankooda ilaaliya,
                salaaddana ilaaliya, kuwaasuna waa uun kuwa dhaxli Jannada Firdowsa kuna
                waari dhexdeeda. Wana taas tilmaanta dhabta ah ee ruuxa mu‘minka ah ee
                mudan liibaan iyo Jannada Eebbe, waana liibaan aan wax lamid ah jirin.
                Caa‘isha Eebbe haka raalli noqdee waxaa la warsaday dabeecaddii Nabiga
                (naxariis iyo nabadgalyo Eebbe korkiisa ha yeelee) waxayna tidhi,
                “Dabeecaddiisu waxay ahayd Qur’aanka,” waxayna akhriday billowga
                suuraddan tan iyo aayadda sagaalaad. Mana qarsoona wanaagga salaadda,
                bixinta zakada, ka-jeedsashada hadal macno-darro, ka-fogaanshaha zinada,
                ilaalinta ammaanada iyo ballanka iyo wanaagga ku dadaalka. Al-Mu’minuun
                (1-11)</p>
            <ol start="12" type="1">
                <li>Waxaan ka abuurnay dadka wax laga soo soocay dhoobo.</li>
                <li>Markaasaan ka yeellay dhibic ku jirta meel sugan.</li>
                <li>Markaasaan ka abuurnay dhibicdii calaqo kana abuurnay calaqadii
                    goosin, kana abuurnay goosintii lafo oon huwinnay lafihii hilib
                    markaasaan ka ahaysiinay khalqi kale, waxaa khayr badnaaday Eebbaha
                    abuurkiisu fiican yahay.</li>
                <li>Markaas idinku arrintaas kadib waad dhimanaysaan.</li>
                <li>Markaas maalinta Qiyaame laydin soo bixin.</li>
                <li>Waxaana ku abuurnay korkiinna toddobo samo mana nihin mid khalqiga
                    halmaansan.</li>
            </ol>
            <p>Aayadahanna waxay caddayn dadka asalkiisa iyo sida Eebbe u-abuuray
                una soo mareen abuur kala-duwan, waxaana wayn oo ammaan muta xumaanna ka
                dheer Ilaaheenna wanaajiya abuurka, markaas kadibna wuu dilaa, wuxuuna
                soo bixiyaa maalinta Qiyaame, waana kan ahaysiiyey korkooda toddobo samo
                oon halmaansaneyn khalqiga. Nabiguna (naxariis iyo nabadgalyo Eebbe
                korkiisa ha yeelee) wuxuu yidhi, “Eebbe wuxuu ka abuuray [Nabi] Aadam
                kasoo-qaad dhulkoo dhan, waxayna ahaadeen carruurtiisu sida dhulka, mid
                cas, mid cad, mid madow iyo mid u-dhexeeya, iyo mid fiican iyo mid xun
                iyo mid u-dhexeeya.” Al-Mu’minuun (12-17)</p>
            <ol start="18" type="1">
                <li>Waxaan kasoo dejinnay samada biyo qiyaasan, waxaana dejinnay dhulka
                    inaan la tagnana waan karraa.</li>
                <li>Waxaana idinku ahaysiinnay beero timir ah iyo cinabyo oo dhexdeeda
                    khudaar badani ku sugan tahay ood wax ka cuntaan.</li>
                <li>Iyo geed ka baxa Duur Saynaa oo soo saarta subag iyo koosaar kuwa
                    cuni.</li>
                <li>Waxaa idiinku sugnaaday xoolaha waano, waxaana idinka waraabinnaa
                    waxa caloosheeda ku sugan waxaana idinku sugan manfaco badan,
                    xaggeedaadna wax ka cuntaan.</li>
                <li>Korkeeda iyo markabka korkiisa yaana laydinku xambaaraa.</li>
                <li>Waxaan u-dirray [Nabi] Nuux qawmkiisii wuxuuna yidhi, “Qawmkayow
                    caabuda Eebbe idiinma sugnaanin ilaah kasoo hadhaye, miyeydaan
                    dhawrsanayn?”</li>
                <li>Waxayna dheheen madaxdii gaalowday oo qawmkiisa ahaa, “Kanu ma aha
                    waxaan dad idin lamid ah ahayn, wuxuuna doonayaa inuu idinka fadilmo,
                    hadduu doono Eebbe wuxuu soo dejin lahaa malaa‘ig, manaan ka maqlin
                    arrintan aabbayaalkannagii horreeyey.”</li>
                <li>“Ma aha waxaan nin waalan ahayn ee suga tan iyo muddo geerida.”</li>
            </ol>
            <p>Waxaa awoodda Eebbe iyo qudradiisa kamid ah roobka uu samada ka keeno
                markaas dhulka ku kaydiyo hadduu doono uu kaxayn karo, kuna soo bixiyo
                beero wax laga cuno, sida geedka subagga leh ee Saynaa oo kale,
                xoolahana Eebbaa inoogu nicmeeyey. Aayadaha kalena waxay ka warrami Nabi
                Nuux iyo qawmkiisii, iyo siday u-beeniyeen, wax badan yuuna Qur’aanku ka
                qisooday waxaase muhiim ah in laga leexdo jidka kuwa xun lana raaco Xaqa
                iyo wanaagga. Al-Mu’minuun (18-25)</p>
            <ol start="26" type="1">
                <li>Wuxuu yidhi, “Eebbow iiga gargaar beenintooda.”</li>
                <li>Waxaana u-waxyoonnay, “Ku samee doon ilaalintannada iyo
                    waxyigannaga, markuu yimaado amarkannagu oo burqado tanuurkii, gali
                    doonta nooc kastaba labo labo iyo ehelkaaga ciddii hadal u hor-maray
                    [halaag] mooyee oo kamid ah haygu lana hadlin [xaalka] kuwa dulmiga
                    falay iyaga waa la maanshayne.”</li>
                <li>“Markaad korto adiga iyo inta kula jirta doonta waxaad dhahdaan,
                    ‘Mahad Eebbaa iska leh ah kan iga koriyey qawmka daalimiinta ah.’”</li>
                <li>“Waxaadna dhahdaa, ‘Eebbow i daji guri la barakeeyey adaa u
                    khayr-roon dejiyee.’”</li>
                <li>Arrintaasna waxaa ku sugan aayaad waxaana nahay kuwo wax
                    imtixaama.</li>
            </ol>
            <p>Wuxuuna ku dhammaaday xaalkii kuwaas in biyo lagu halaagay, Eebbana
                koriyey Nabi Nuux iyo intii rumaysay, taasina waa sunnada Eebbe iyo
                imtixaankiisa, qisaduna waxay aad ugu faahfaahsan tahay suuradda Huud,
                waxayna ku tusin lagdanka Xaqa iyo xumaanta tan iyo waqtigii Nabi Nuux
                iyo inaan la waayeyn Xaq-diidayaal xumaanta jecel oo wanaagga neceb,
                waxaase hadhi wanaagga iyo khayrka, waxaana tagi xumaanta iyo gaalnimada
                iyo kibirka. Al-Mu’minuun (26-30)</p>
            <ol start="31" type="1">
                <li>Markaasaan ahaysiinnay gadaashood qarni kale.</li>
                <li>Waxaana u-dirray dhexdooda Rasuul kamid ah, “Caabuda Eebbe idiinma
                    sugna ilaah [xaq lagu caabudo] Eebbe kasoo hadhay ee miyeydaan
                    dhawrsanayn?”</li>
                <li>Waxay dheheen madaxdii qawmkiisa ee ah kuwii gaaloobay oo beeniyey
                    la-kulanka Aakhiro oon ugu raaxaynay nolosha dhaw, “Kani ma aha waxaan
                    dad idin lamid ahayn cunina waxaad cunaysaan, cabbina waxaad
                    cabbaysaan.”</li>
                <li>“Haddaad adeecdaan dad idin lamid ah idinku waa khasaarteen.”</li>
                <li>“Ma wuxuu idiin yaboohi markaad dhimataan ood noqotaan carro iyo
                    lafo in laydin soo bixin?”</li>
                <li>“Waa fog tahay oo fog tahay waxa laydinku goodin.”</li>
                <li>“Ma aha waxaan noloshannada adduunyo ahayn, waanu dhiman [qaar]
                    oonnu noolaan [qaar] kuwa lasoo bixinna ma nihin.”</li>
                <li>“Mana aha waxaan nin ku been-abuurtay Eebbe ahayn, mana nihin kuwo
                    u-rumeyn.”</li>
                <li>Wuxuuna yidhi, “Eebbow iiga gargaar beenintooda.”</li>
                <li>Wuxuu yidhi Eebbe, “Mudda yar kadib yey ahaan kuwo nidaamooda
                    [shallaaya].”</li>
                <li>Waxaana ku qabatay si xaq ah qaylo, waxaana ka yeellay daad-xoor ee
                    fogaansho haw sugnaado daalimiinta.</li>
            </ol>
            <p>Nabi Nuux gadaashiis wuxuu Eebbe diray Rasuullo kale, waxaana
                beeniyey qawmkoodii iyagoo sheegi inay lamid yihiin una nool yihiin
                siday u nool yihiin, oy diideenna soo-bixinta iyo Qiyaamada, Nabiguna ay
                xumaan ku sheegeen, wuxuuse baryaye Eebbe, waxaana ku dhacay gaaladii
                halaag, taasina waa abaalka gaalada Xaqa diida ee daalimiinta ah, oo ku
                dambayn qoomamo iyo khasaare. Al-Mu’minuun (31-41)</p>
            <ol start="42" type="1">
                <li>Markaasaan ahaysiinnay gadaashood quruumo kale.</li>
                <li>Kamana hor-marto ummadi ajasheeda [waqtigeeda] kamana
                    dib-marto.</li>
                <li>Markaasaan diray Rasuulladannadii oo is-raacsan, mar kastoy ummad
                    u-yimaado Rasuulkoodu way beeniyaan, waxaana raacsiinnay qaarkood qaar
                    [halaag] waxaana ka yeelay sheeko, fogaanshaana u-sugnaaday qawm aan
                    [Xaqa] rumeynin.</li>
                <li>Markaasaan la dirnay [Nabi] Muuse iyo walaalkiis Haaruun
                    aayadkannagii iyo xujo cad.</li>
                <li>Xagga Fircoon iyo jameecadiisii [yaana u-dirray] wayna is-kibriyeen
                    waxayna ahaayeen qawm is-korraysiiya.</li>
                <li>Waxayna dheheen, “Ma waxaannu u-rumayn labo ruux oo na lamid ah
                    qawmkooduna annaga na caabudo?”</li>
                <li>Wayna beeniyeen waxayna noqdeen kuwo la-halaagay.</li>
                <li>Waxaana siinnay [Nabi] Muuse Kitaabka inay hanuunaan.</li>
                <li>Waxaana ka yeellay ina-Maryamna iyo hooyadiis aayad waxaana u-dunnay
                    meel sare oo sugnaansho iyo biyo socda leh.</li>
            </ol>
            <p>Markaas kadibna waxaa yimid quruumo kale, oo midna ayna ka hor-mari
                karin kana dib-mari karin waqtigeeda, waxaana loo soo diray Rasuulllo si
                is-raacsan, oo mar kasta la beenin jiray, waase la-ciqaabay
                beeniyayaashii, markaasaa Eebbe diray Nabi Muuse iyo Haaruun, wixii
                dhex-maray isaga iyo Fircoonna wax badan yuu Qur’aanku ka warramay waase
                in la waano-qaato. Sidoo kale Nabi Ciise iyo hooyadiisna waa in lagu
                waano-qaato. Al-Mu’minuun (42-50)</p>
            <ol start="51" type="1">
                <li>Rasuullow ka cuna xalaasha, falana wanaag, anigu waxaad falaysan
                    waan ogahaye.</li>
                <li>Tanna waa ummaddiinii [Diinta] ummad [Diin] kaliya anna waxaan ahay
                    Eebbihiin ee iga dhawrsada.</li>
                <li>Waxayse u kala-goosteen amarkooda dhexdooda kooxo, xizbi kastana
                    waxa agtooda ah yey ku faraxsan yihiin.</li>
                <li>Ee isagaga tag halmaanshahooda dhexdiisa tan iyo muddo.</li>
                <li>Ma waxay u-malayn waxaannu siin oo xoolo iyo carruur ah</li>
                <li>Inaanu usoo hor-marinnay khayraad? Wax ma oga.</li>
                <li>Kuwa uun ka cabsada Eebbahood ka-yaabid.</li>
                <li>Kuwa uun aayaadka Eebbahood rumeeya.</li>
                <li>Kuwa uun Eebbahood aan la wadaajinin.</li>
                <li>Kuwa bixin waxa la siiyay iyadooy ka cabsan quluubtoodu inay xagga
                    Eebbe u-noqon.</li>
                <li>Kuwaasaa u degdegi khayraadka una hor-marinnay.</li>
            </ol>
            <p>Eebbe wuxuu faray Nabiyada inay cunaan xalaasha wanaagna falaan,
                wayna fuliyeen wixii la faray, tan kale Xaqu waa mid, Eebbana waa mid
                kaliya, mana habboona in la kala-tago ama lays-khilaafo, mana aha
                xoolaha iyo carruurta la siin gaalada khayr loo soo dedejiyey, ee kuwa
                Eebbe ka-yaaba, ee rumeeya aayaadkiisa een u shariik-yeelin, ee wax
                bixiya iyagoo ka cabsan inay Eebbe u-noqon kuwaasaa khayrka loo soo
                dedejin, una hor-mara. Caa‘isha (Eebbe haka raalli noqdee) waxay
                warsatay Nabiga (naxariis iyo nabadgalyo Eebbe korkiisa ha yeelee) in
                kuwa cabsan ay yihiin kuwa xada, zinaysta, oo khamro cabba. Wuxuuna
                yidhi, “Ma aha kuwaas, ee waa kuwa tukada, sooma oo sadaqaysta, haddana
                cabsan.” Imaam Axmed. Al-Mu’minuun (51-61)</p>
            <ol start="62" type="1">
                <li>Kuma mashaqayno naf waxayna karin, agtannadana waxaa ah Kitaab ku
                    hadli xaq, lamana dulmiyo iyagana.</li>
                <li>Waxayse kaga sugan tahay quluubtoodu halmaansho xagga kaas, waxayna
                    leeyihiin camallo kaas ka duwan [oo xun] oy iyagu u camal-fali.</li>
                <li>Markaanse ku qabanno kuwooda nicmaysan cadaab markaasay
                    qayliyaan.</li>
                <li>[Waxaana la dhihi] “Ha qayliyina maanta idinku xaggannaga laydiin
                    kama gargaaree.”</li>
                <li>“Waxay ahayd aayaadkeygii tii lagu akhriyo korkiinna waxaadse
                    ahaydeen kuwa cidhibtiinna dib ugu noqda [Xaqa diida].”</li>
                <li>“Idinkoo isku-kibrin Qur’aanka [ama Kacbada iyo Nabiga] cawaysimina
                    idinkoo hadal xun.</li>
                <li>Miyeyna fiirinin Qur’aanka, mise waxaa u-yimid waxaan u-imaanin
                    aabbayaalkoodii hore?</li>
                <li>Mise waxayna aqoonin Rasuulkooda oo ay diidi?</li>
                <li>Mise waxay dhihi, “Waa waalan yahay.” Wuxuuse ula yimid Xaq,
                    badankoodse Xaqay nici.</li>
            </ol>
            <p>Aayadahanna wuxuu Eebbe ku sheegay inuusan cidna ku mashaqayn waxayna
                karin, Eebba agtiisana yahay Kitaab xaq ku hadli, cid la dulminna ayna
                jirin, gaaladuse way halmaansan yihiin xaalkaas, waxayna leeyihiin
                shaqooyin kale, markase kuwooda raaxaysan kado lagu qabto markaasay
                Eebbe u-qayliyaan, mase habboona inay qayliyaan, illeen horay Xaqa
                u-diideene, una gaaloobeene, isla-wayni iyo kibirna ku darsadeene,
                miyeynase fiirinin Qur’aanka? Mise waxaa u-yimid waxaan u-imaan
                aabbayaalkoodii hore? Miyeynase aqoonin Rasuulkooda oo saasay ku diidi?
                Mise waalli bay ku sheegi? Dhabtuse waa inuu Xaq ula yimid, iyana ay
                Xaqa diidi. Jacfar iyo Abuu Sufyaanna waa kuwii u-caddeeyey Najaashi iyo
                Hiraqle inay yaqaannaan Nabiga runtiisa, ammaanadiisa iyo nasabkiisaba.
                Taasina waxay ku tusin in cidda Xaqa u-yeedhi tahay mid lagu yaqaan
                sharaf iyo amaano. Al-Mu’minuun (62-70)</p>
            <ol start="71" type="1">
                <li>Hadduu raaco Xaqu hawadooda waxaa fasaadi lahaa samooyinka iyo
                    dhulka iyo waxa u-dhexeeya, waxaanse siinnay Qur’aanka wayse ka jeedsan
                    Qur’aanka.</li>
                <li>Mise waxaad warsan kharaj [ujuuro]? Ajirka Eebbahaa baa khayr-roon,
                    waana kan u khayr badan arzaaqe.</li>
                <li>Adiguna waxaad ugu yeedhi Jid Toosan.</li>
                <li>Kuwa aan rumeyn Aakhirona jidka way ka iilan.</li>
                <li>Haddaan u-naxariisanno oon ka faydno waxa haya oo dhib ah waxay ku
                    madax-taagi xumaantooda iyagoo ku indho-la’.</li>
                <li>Waxaannu ku qabannay cadaab umana ayan hoggaansamin [dulloobin]
                    Eebbahood umana khushuucin.</li>
                <li>Markaan ku furro korkooda cadaab daran markaasay quustaan.</li>
            </ol>
            <p>Qur’aanka iyo Xaqa Eebbaa soo dejiyey, mana raacayo hawadooda iyo
                siday rabaan ee wuxuu ku socon Jidka Toosan ee habboon, haddii kale
                waxaa fasaadi cirka, dhulka iyo waxa ku dhex-sugan, wuxuuna Eebbe soo
                dejiyey Qur’aan sharaf leh oy gaaladuna ka jeedsan, Nabiguna wax ujuura
                ah ma warsado, illeen ajriga Eebbaa khayr roone, wuxuuse Nabigu ugu
                yeedhi Jidka Toosan, kuwaan rumayn Aakhirana jidka way ka leexdaan,
                hadduu Eebbe u-naxariisto oo ka faydo dhibna waxay kusii madax-taagaan
                xumaanta, Eebbana wuu imtixaamaa mase u-khushuucaan inta ay ka arkaan
                albaab cadaab daran oy markaas quustaa, saasuuna Qur’aanku iyo Nabigu
                ugu yeedhi Xaqa iyo Jidka Toosan, dadka qaarkiina u-diidi. Siduu Nabigu
                yidhi (naxariis iyo nabadgalyo Eebbe korkiisa ha yeelee) xadiith
                macnihiisu yahay: “Waxaan idin hayaa guntiga oo dabka idinka celin,
                idinkuna isku-tuuraysaan waxayna u-dhawdahay inaan idin sii daayo,
                waxaana layga celin doonaa dad markaan dhaho ‘Eebbow waa ummadayda,’ yaa
                la dhihi, ‘Ma ogid waxay sameeyeen gadaashaa, dib bay u-noqdeen
                (gaaloobeen).’” Waana taas dib u-noqoshada dhabta ah. Al-Mu’minuun
                (71-77)</p>
            <ol start="78" type="1">
                <li>Eebbe waa kan idiin yeelay maqalka, iyo aragga iyo quluubta wax yar
                    baadna ku shukriyeysaan [Eebbe].</li>
                <li>Eebbe waa kan idinka abuuray dhulka xaggiisaana laydiin soo
                    celin.</li>
                <li>Eebbe waa kan wax nooleeya, waxna dila, wuxuuna leeyahay
                    is-khilaafka [kala-duwanaanta] habeenka iyo maalinta ee miyeydaan wax
                    kasayn.</li>
                <li>Waxayse dheheen wax lamid ah waxay dheheen kuwii hore
                    [gaaladii].</li>
                <li>Waxay dheheen, “Ma markaan dhimanno oon noqonno carro iyo lafo miyaa
                    annaga nala soo bixin?”</li>
                <li>“Waa naloo yaboohay aabbayaalkanno kan [soo-bixinta] horay, mana aha
                    kani waxaan warkii hore ahayn.”</li>
                <li>Waxaad dhahdaa, “Yaa leh dhulka iyo waxa ku sugan haddaad wax
                    ogtihiin?”</li>
                <li>Waxay odhan, “Eebbe,” waxaad dhahdaa, “Miyeydaan wax
                    xusuusanayn?”</li>
                <li>Dheh, “Waayo Eebbaha samooyinka toddobada ah iyo Eebbaha Carshiga
                    wayn?”</li>
                <li>Waxay odhan, “Eebbe,” dheh, “Miyeydaan dhawrsanayn?”</li>
                <li>Dheh, “Yey yaddiisa [gacantiisa] ku jirtaa xukunka wax kasta, oo wax
                    magan-galiya, isna aan wax laga magan-galinayn, haddaad wax
                    ogtihiin?”</li>
                <li>Waxay odhan, “Eebbe,” dheh, “Xaggee laydiin sixri?”</li>
                <li>Waxaanse siinnay Xaq, waana beenaalayaal.</li>
            </ol>
            <p>Eebbaa dadka ugu nicmeeyey maqalka, aragga, caqliga iyo nicmooyinka
                kale si ay ugu mahdiyaan, wanaaggana ugu dhaqmaan, isagaana abuura, oo
                dila oo noolayn, wax walbana awooddiisa ku jiraa, dadkana soo kulmin,
                xukunka dhulka, cirka, Carshiga, wax kasta iyo magan-galintaba isagaa
                leh, wax dhibi ama wax u-tara ama magan-galinna ma jiro, sidaasayna
                waajib u-tahay in si dhab ah loo caabudo looguna dhaqmo sharcigiisa iyo
                Qur’aankiisa. Nabiguna (naxariis iyo nabadgalyo Eebbe korkiisa ha
                yeelee) wuxuu yidhi, “Xaalka Eebbe waa ka wayn yahay sidaas, Carshigiisu
                wuxuu ku yahay sidaas,” wuxuu ishaaray gacantiisa sida qubbad.
                Al-Mu’minuun (78-90)</p>
            <ol start="91" type="1">
                <li>Ma yeelan Eebbe ilmo, mana aha miciisa ilaah [kale] illeen markaas
                    wuu la tagi lahaa ilaah walba wuxuu abuuray, wuxuuna ka kor-mari lahaa
                    [adkaan lahaa] qaarkood qaar, waxaa ka nazahan Eebbe waxay ku
                    tilmaami.</li>
                <li>Waa ogaha waxa maqan iyo waxa jooga, wuuna ka sarreeyaa waxay la
                    wadaajin.</li>
                <li>Waxaad dhahdaa, “Eebbow haddaad i tusiso waxa loo yaboohay.”</li>
                <li>“Eebbow hayga yeelin qawmka daalimiinta ah.”</li>
                <li>Annaguna inaan ku tusinno waxaan u-yaboohnay waan karraa.</li>
                <li>Ee raaci [dhaafso] tan wanaagsan midda xun, annagaa og waxay
                    tilmaamiye [sheegi].</li>
                <li>Waxaadna dhahdaa, “Eebbow waxaan kaa magan-galay waswaaska
                    shayaadiinta.”</li>
                <li>“Waxaana kaa magan-gali Eebbow inay ii yimaadaan shayaadiintu.”</li>
                <li>Markuu u-yimaaddo midkood [gaalada] mawdku wuxuu dhihi, “Eebbow i
                    celiya.”</li>
                <li>“Waxaan u-dhawahay inaan falo wanaag waxaan ka tagay,” saas ma aha
                    ee waa hadal uu iska yidhi gadaashoodana waxaa ah barzakh, tan iyo
                    maalinta lasoo bixin.</li>
            </ol>
            <p>Eebbe ilmo ma leh umana baahna, ilaah kalena lama jiro oo mid walba
                wuxuu qaadan lahaa wuxuu abuuray, mid baana midka kale ka sarreyn lahaa,
                waana ka nazahan yahay Eebbe waxaas, wax walbana waa ogyahay, Eebbana
                waa karaa ciqaabtooda, waana in Eebbe la warsado inuusan daalimiinta
                kala mid dhigin siduu Nabiga faray, xumaantana waa in wanaag lagu
                baddalaa, Shaydaankana Eebbe laga magan-galo, si aan marka la dhiman loo
                calaacalin celinna loo warsanin si camal fiican loo falo. Al-Mu’minuun
                (91-100)</p>
            <ol start="101" type="1">
                <li>Marka la afuufo suurka ma jiro nasab dhexdooda maalintaas, waxna
                    isma warsadaan.</li>
                <li>Ciddayse cuslaato miisaankiisu [wanaagga] kuwaasi waa kuwa uun
                    liibaanay.</li>
                <li>Ciddayse fududaato miisaankiisu kuwaasi waa kuwa khasaariyey
                    naftooda Jahannamayna ku waari.</li>
                <li>Waxaana gubi wajigooda Naarta iyagoo waji diiran.</li>
                <li>[Waxaa lagu dhihi] “Miyeyna ahayn aayaadkannagu kuwa lagu akhriyo
                    korkiinna ood beenin jirteen?”</li>
                <li>Waxay dhahaan, “Eebbow waxaa naga adkaatay xumaantannadii, waxaana
                    ahayn qaar dhunsan.”</li>
                <li>“Eebow naga bixi xaggeeda haddaan u-noqonnana annagaa daalimiin
                    ah.”</li>
                <li>Wuxuu dhahaa Eebbe, “Ku fogaada dhexdeeda idinkoo [dullaysan] hana
                    ila hadlina.”</li>
                <li>“Waxaa jirtay in koox kamid ah addoomadayda ay dhahaan ‘Eebbow waan
                    rumaynay Xaqa ee noo dhaaf noona naxariiso adaa naxariiste u
                    khayr-roone.’”</li>
                <li>“Waxaadse ka yeelateen jeesjees intay idinka halmaansiiyaan xuskayga
                    ood kuna qoslayseen.”</li>
                <li>“Waan ka abaal-marinnay maanta samirkoodii dartiis, iyaga un baana
                    liibaanay.”</li>
            </ol>
            <p>Qiyaamada, miisaanka, Jannada, Naarta iyo abaal-marintaba wax badan
                yuu Qur’aanku soo celceliyey, waxaase loo baahan yahay waano-qaadasho.
                Waxbana uma taro gaalo calaacal maalintaa mar hadday beenin jireen
                Qur’aanka, kuna jeesjeesi jireen mu‘miniinta, kuna qosli jireen,
                kuwaasoo wanaag lagu abaal-marin maalintaas liibaanina. Waxayna caddayn
                aayaddu inaan nasab iyo qaraabo wax tarayn Qiyaamada ee wanaag iyo
                Xaq-rumayn uun wax tari iyo toosni dhab ah. Al-Mu’minuun (101-111)</p>
            <ol start="112" type="1">
                <li>Wuxuuna dhihi Eebbe, “Imisa sanaad ku nagaateen dhulka?”</li>
                <li>Waxayna odhan, “Waxaan ku nagaannay maalin ama maalin qaarkeed,
                    warsada kuwa wax tiriya [malaa’igta].”</li>
                <li>Wuxuu yidhi, “Maydaan nagaanin wax yar mooyee haddaad wax
                    ogtihiin.”</li>
                <li>“Ma waxaad u-malayseen inaan idiin abuurnay ciyaar oon idinka
                    xaggannaga loo soo celinayn?”</li>
                <li>Waxaa sarreeya Eebbaha Xaakimka Xaqa ah, ilaah [xaq lagu caabudo]
                    aan isaga ahaynna ma jiro, waana Eebbaha Carshiga sharafta leh.</li>
                <li>Ciddii caabudda Eebbe la-jirkiisa ilaah kale oon xujo lahayn
                    xisaabtiisu waa uun Eebbe agtiisa, mana liibaanto gaalo.</li>
                <li>Waxaad dhahdaa, “Eebbow dhaaf oo naxariiso adaa naxariiste u
                    khayr-roone.”</li>
            </ol>
            <p>Gaalada xisaabtu way ka lumi Qiyaamada, mana gartaan intay adduunka
                ku noolaayeen, waxayse sheegi inay maalin ama maalin badhkeed ku
                noolaayeen iyagooy la-yaraatay dhibka dartiis, wax yar bayse ku
                noolaayeen hadday garan, dadkana ciyaar looma abuurin, waxaana sarreeya
                Eebbaha Xaakimka Xaqa ah, ee Carshiga sharafta leh iska leh, ciddii
                caabudda oo xumaan iyo gaalnimo ku raacda wax kale Eebbe la-jirkiisa
                Eebbaa xisaabin, gaalana ma liibaanaan, dambi-dhaaf iyo naxariisna
                Eebbaa leh oo hanta. Al-Mu’minuun (112-118)</p>
            <h2 id="suurat-an-nuur">Suurat an-Nuur</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Tani] waa suurad aan soo dejinnay oo faralnay [wax ku caddaynay]
                    kuna soo dejinnay dhexdeeda aayaad cad cad inaad wax xusuusataan
                    [waano-qaadataan].</li>
                <li>Zaaniyadda [haween] iyo zaaniga [ragga] garaaca mid kastoo kamid ah
                    boqol garaac yeyna idiin qabanin xaggooda naxariis Diinta Eebbe
                    dhexdeeda haddaad tihiin kuwa rumeeyey Eebbe iyo Maalinta Dambe
                    [Qiyaamada] hana joogo garaacooda koox kamid ah mu‘miniinta.</li>
                <li>Zaani ma guursado waxaan zaaniyad ahayn ama gaal, zaaniyadna ma
                    guursato waxaan zaani ahayn ama gaal, waana laga reebay arrintaas
                    mu‘miniinta.</li>
                <li>Kuwa [zino] ku gana [sheega] haweenka dhawrsoon oon afar marag ah
                    keenin garaaca siddeetan garaacood, hana ka aqbalina marag waligood,
                    kuwaasina waa uun faasiqiin.</li>
                <li>Marka laga reebo kuwa tawbad-keena intaas kadib oo wanaajiya,
                    Eebbana waa [dambi] dhaafe naxariista.</li>
            </ol>
            <p>Suuraddan waa suurad wayn, wax badanna ka warranta aadaabta Islaamka,
                oyna habboon tahay in la fahmo, waxayna ku billaabatay in Eebbe soo
                dejiyey kuna caddeeyay aayaad, waxaa ku xiga ciddii zino la timaadda rag
                iyo haweenba oon horay wax u-guursan in lala dhaco boqol ulood, oon
                loona nixin, maragna loo yeelo, iyo in dadka xun xun iyagu isku habboon
                yihiin oo zaani iyo gaal uu guursan mid lamid ah, lagana reebay
                mu‘miniinta, gaalada Kitaabka leh waa laga hadlay wayna bannaan yihiin
                guurka haweenkoodu. Tan kale ciddii qadafta ruux dhawrsoon kuna sheegta
                zino afar marag la’aan waa in lala dhaco siddeetan ulood, lagana aqbalin
                marag waligiis, ciddii tawbad-keenta oo wanaagsanaata mooyee, waxayna ku
                tusin xumidda zinada, dhawridda sharafta Muslimka iyo wanaagga Diinta
                Islaamka. An-Nuur (1-5)</p>
            <ol start="6" type="1">
                <li>Kuwa qadfa [zino ku sheega] haweenkooda oon marag aan naftooda ahayn
                    lahayn midkood maraggiisu waa inuu ku marag-kaco dhaarta afar dhaarood
                    Eebbe inuu run sheegi.</li>
                <li>Tan shanaad waa inuu ku dhaarto in lacnadda Eebbe ku dhacdo hadduu
                    beenaale yahay.</li>
                <li>Waxaa ka rida iyadana ciqaabta inay ku dhaarato afar dhaarood inuu
                    beenaale yahay.</li>
                <li>Tan shanaadna waxay ku dhaaran in cadhada Eebbe ku dhacdo hadduu run
                    sheegi.</li>
                <li>Hadduuna jirin fadliga Eebbe iyo naxariistiisa korkiinna oosan ahayn
                    tawbad-aqbal badane falsan [waxaa beenaalaha ku dhici lahaa cadaab
                    daran].</li>
            </ol>
            <p>Sidoo kale ninkii haweenaydiisa zino ku sheega waxaa garaacidda ka
                reebi inuu shan goor Eebbe ku dhaarto inuu run sheegi, iyana waxay
                dhaaran shan jeer inuu been sheegi, kadibna way kala furmi, waxaana loo
                yaqaannaa licaan. Diinta Islaamkuna waa Diin sharaf iyo naxariis,
                doonina mayso inay cid aan wax ku caddayn ceebayso, hase yeeshee uma
                dul-qaadato waxa sharafta dhaawaca, sida ku-sheegga zinada iyo wax lamid
                ah, mase fududa in dadka lagu sheego waxaan jirin oon caddayn, waxaa
                xadiith ku sugnaatay, “Saddex Eebbaa ka xarrimay Jannada, midka
                khayaamada sameeya, kan caasiya waalidka, iyo kan ehelkiisa ku suga
                xumaanta.” Tan kale ma bannaana in been lagu dhaarto, waxayna kamid
                tahay waxyaalaha dadka Naarta galiya, saas darteed zino haw dhawaan,
                cidna zino haku sheegin adoon hubin, dhabtana indhaha ka qabsan,
                xuduudda Diinta iyo Islaamka ilaali, wanaagga ku dadaal, xumaanna ka
                dadaal. An-Nuur (6-10)</p>
            <ol start="11" type="1">
                <li>Kuwa la yimid been-abuurka [qadafka Caa’isho] waa koox idin kamid
                    ah, haw malaynina inay shar idiin tahay, waxayse idiin tahay khayr, qof
                    kasta oo kamid ahna waxaa u-sugnaaday wuxuu kasban oo dambi ah, midka
                    qaatay waynanka arrintana oo kamid ah wuxuu mudan cadaab weyn [Ibnu
                    Saluul].</li>
                <li>Maxaydaan markaad maqasheen xaalka [qadafka] ayna ugu malayn
                    mu‘miniinta ragga iyo haween naftooda khayr, oyna u-dhihin, “Kaasi waa
                    been-abuur cad”?</li>
                <li>Mayse u-keenaan korkiisa afar marag, haddayna keenin marag kuwaasu
                    Eebbe agtiisa waxay ku yihiin beenaalayaal.</li>
                <li>Hadduuse jirin fadliga Eebbe ee korkiinna iyo naxariistiisa adduun
                    iyo Aakhiraba waxaa idin taaban lahaa waxaad dhex-gasheen dartiis cadaab
                    weyn.</li>
                <li>Markaad kula kulmaysaan qadafka carrabkiinna oo ku dhahaysaan
                    afkiinna waxaydaan ogayn, una malaynaysaan wax fudud isagoo Eebbe
                    agtiisa ku wayn.</li>
            </ol>
            <p>Aayadahan waxay soo degeen markay munaafiqiintu isku-dayeen inay
                dhaawacaan sharafta Sayido Caa‘isha bintu Abii-Bakar, ahaydna
                haweeneydii Nabiga (naxariis iyo nabadgalyo Eebbe korkiisa ha yeelee)
                waxaana arrintaas hoggaaminayay munaafiqii waynaa Cabdullaahi binu
                Ubayyi binu Saluul, hase yeeshee wuu ku-khasaaray adduun iyo Aakhiraba,
                Eebbaana kusoo dejiyey Qur’aan ka bari-yeeli Caa‘isha waxaasoo kale,
                mu‘miniintuna fari inay ka-fogaadaan maqalka beentaas oo kale,
                wanaaggana ku dadaalaan. An-Nuur (11-15)</p>
            <ol start="16" type="1">
                <li>Markaad maqasheen maad dhahdaan, “Nooma habboona inaan ku haddallo
                    kan, Eebbaa nazahan ee kan [qadafka] waa been-abuur wayn.”</li>
                <li>Wuu idinka waanin Eebbe inaad u-noqotaan isagoo kale waligeed
                    haddaad tihiin mu‘miniin.</li>
                <li>Wuxuuna idiin caddayn Eebbe aayaadkiisa, Eebbana waa oge
                    falsan.</li>
                <li>Kuwa jecel inay ku-faafto xumaantu kuwa rumeeyey [Xaqa] waxaa
                    u-sugnaaday cadaab daran adduun iyo Aakhiraba, Eebbena waa ogyahay
                    idinkuna ma ogidin.</li>
                <li>Hadduuna jirin fadliga Eebbe ee korkiinna iyo naxariistiisa iyo in
                    Eebbe yahay naxariis badane ilaaliya, [waxaa ahaan lahaa wax kale].</li>
                <li>Kuwa [Xaqa] rumeeyow, ha raacina tallaabooyinka [camalka]
                    Shaydaanka, ciddii raacda tallaabooyinka Shaydaanka isagu wuxuu faraa
                    xumaanta iyo waxa la naco, hadduusan jirin fadliga Eebbe ee korkiinna
                    iyo naxariistiisa ma daahirineen ruux idin kamid ah waligeed, laakiin
                    Eebbaa daahiriya cidduu doono, Eebbana waa maqle og.</li>
            </ol>
            <p>Kuma habboona mu‘miniintu inay waxaasoo kale ku hadlaan, ee waa inay
                dhahaan, “Eebbaa nazahane waa been-abuurasho wayn,” waana inay qaataan
                waanada Eebbe. Tan kale kuwa jecel inay xumaantu ku faafto mu‘miniinta
                waa kuwo ciqaab mudan adduun iyo Aakhiraba, waana in laga fogaado lagana
                digtoonaado Shaydaan iyo jidkiisa, illeen xumaan un buu fariye.
                Caalamkuna wuxuu ku dhisan yahay fadliga Eebbe iyo naxariistiisa cid
                wanaagsanaanna ma jiro naxariista Eebbe la‘aanteed. Rasuulkuna (naxariis
                iyo nabadgalyo Eebbe korkiisa ha yeelee) wuxuu yidhi, “Ruuxu wuxuu ku
                hadlaa kalimo cadho Eebbe ah oosan ogayn intay gaadhi uguna hooban
                Naarta darteed wax ka fog cirka iyo dhulka dhexdooda.” Waa saxiix.
                An-Nuur (16-21)</p>
            <ol start="22" type="1">
                <li>Yeyna ku dhaaranin kuwa fadliga [dheeraadka] leh iyo hodannimada
                    inayan wax siinayn qaraabada, masaakiinta iyo kuwa ku hijrooda Jidka
                    Eebbe, hana iska-cafiyaan hana saamaxeen, miyeydaan jeclayn inuu idiin
                    dhaafo Eebbe? Ilaahayna waa dhaafe naxariista.</li>
                <li>Kuwa gana [qadfa] haweenka dhawrsoon ee halmaansan [xumaanta] ee
                    mu‘minaadka ah waa la lacnaday adduun iyo Aakhiraba, waxayna mudan
                    cadaab weyn.</li>
                <li>Maalinta ay ku marag-kici carrabbadoodu, gacmahoodu iyo lugahoodu
                    waxay camal faleen.</li>
                <li>Maalintaas wuxuu u oofin Eebbe abaal-marintooda sugan, waxayna ogaan
                    in Eebbe yahay Xaqa cad [sugan].</li>
                <li>Haweenka iyo hadalka xunba wuxuu u-sugnaaday nimanka xun, kuwa xunna
                    waxay u-sugnaadeen kuwa xun, kuwa wanaagsanna waxay u-sugnaadeen kuwa
                    wanaagsan, kuwaasna [Caa‘isha iyo ehelkeedu] waa ka bari [ka dheer
                    yihiin] waxay sheegi, waxayna mudan dambi-dhaaf iyo rizqi sharaf leh
                    [Janno].</li>
            </ol>
            <p>Waxaa jiray nin Sayid Abuu-Bakar qaraabo u ahaa lana noolaa oo wax
                yar ku hadlay arrintii Caa‘isha, markaas Abuu-Bakar eryay kana joojiyey
                kaalmadii, markaas Eebbe ku yar-canaantay Abuu-Bakar xaalkaas, markaas
                uu soo celiyey. Aayadaha kalana waxay ka warrami in haweenka sharafta
                leh ee dhawrsoon ee Xaqa raacay kuwa ceebeeya ay la kulmi lacnad iyo
                cadaab wayn Aakhiro iyo adduunba oy kuna marag-furi xubnahoodu, lana
                abaal-marin ayna ogaan in Eebbe Xaq sugan yahay, illeen xumaan waxaa
                muta kuwa xun, samaanna waxaa muta kuwa fiican. Caa‘ishana waa ka bari
                kana fog waxay ku sheegeen, waxayna mudan kuwaas la dhibay dambi-dhaaf
                iyo Janno, saasuuna Eebbe ugu bari-yeelay Caa‘isha aayadahan, ciqaabna
                ugu xukumay munaafiqiintii ka qayb-gashay arrintaas, taasina waxay
                muujin in Eebbe u-gargaari addoomadiisa dhawrsoon ee suubban. An-Nuur
                (22-26)</p>
            <ol start="27" type="1">
                <li>Kuwa [Xaqa] rumeeyow, ha galina guryo aan kuwiinna ahayn intaad ka
                    idan warsataan kana salaantaan ehelkooda, saasaana idiin khayr-roon si
                    aad u-xusuusataan.</li>
                <li>Haddaydaan ka helin dhexdeeda ruuxna ha galina inta laydinka idmi,
                    haddii laydin dhaho noqdana noqda, saasaa idiin wanaagsan, Eebbana
                    waxaad falaysaan wuu ogyahay.</li>
                <li>Ma aha korkiinna dhib [dambi] inaad gashaan guryo aan la degganayn
                    oo dan [anfaco] idiinku jirto, Eebbe wuxuu ogyahay waxaad muujinaysaan
                    iyo waxaad qarinaysaan.</li>
                <li>Waxaad ku dhahdaa mu‘miniinta ha laabeen indhahooda [daymada reeba]
                    hana ka dhawreen furuujtooda [zinada] saasaa u-wanaagsan, Eebbana wuu
                    ogyahay waxay sameyn.</li>
            </ol>
            <p>Aayadahani waxay ku tusin wanaagga iyo aadaabta Diinta Islaamka, oo
                ah in la dhawro guryaha dadka, oon lana galin idan- iyo salaan-la‘aan,
                wanaagguna waa saas, haddaan dad joogin lama galo intaad idan ka hesho,
                haddii noqda laydin dhahana noqda saasaa idiin fiicane, haddayse guryuhu
                yihiin kuwa aan dad kale degganayn ee ah kuwa dadka u-dhexeeya
                galiddoodu, dambi kaama saarra haddaad gashid. Eebbana waa ogyahay waxa
                la muujin iyo waxa la qarinba, wuuna ka abaal-marin. Waa in mu‘miniintu
                ka dhawraan indhahooda dayidda xaaraanta ah, taasoo ah daymada
                haweenkood daydo, iyo in layska ilaaliyo zinada iyo xumaanta, illeen
                Eebbe waa ogyahay waxa la samayne. Wataas sharafta Islaamku iyo
                nadaafaddiisa iyo aadaabtiisa, waxaana meelo badan ku sugnaaday
                xaaraanimada iska-galidda ama fiirinta guryaha dadka, iyo daawashada
                haweenka, fiirintooda iyo inay tahay leeb Ibliis iyo billowga xumaanta,
                taasina waxay waran ku tahay kuwa iska-gala guryaha dadka idan-la‘aan
                iyo kuwa iska-daawada jidhka haweenka. An-Nuur (27-30)</p>
            <ol start="31" type="1">
                <li>Waxaad ku dhahdaa [haweenka] mu‘minaadka ah [Xaqa rumeeyey] ha
                    laabeen indhahooda hana dhawreen farjigooda muujininna quruxdooda wax
                    muuqda mooye, hana ku dadeen hagoogtooda dhuuntooda, yayna u-muujin
                    quruxdooda raggooda mooyee, iyo aabbayowgood iyo ninkooda aabbihiis, iyo
                    wiilashooda iyo wiilasha nimankooda iyo walaalahood iyo wiilasha
                    walaalahood, iyo wiilasha [gabdhahay] walaalaha yihiin, iyo haweenkooda
                    [Muslimka ah] ama waxay hanato midigtoodu [gacantoodu] ama kuwa raaca
                    een dan lahayn [hawood u-lahayn] oo ragga ah ama carruurta aan
                    fiirsanayn cawrada haweenka, yeyna kuna garaacin lugahooda [dhulka] in
                    la ogaado waxay qarin oo quruxdooda ah, una tawbad-keena [u-noqda] xagga
                    Eebbe dhammaan mu‘miniineey, waxaad u-dhawdihiin inaad
                    liibaantaane.</li>
            </ol>
            <p>Aayaddan waxay soo degtay mar haweenku iska soo galeen guriga
                haweeney la dhihi jiray Asmaa binti Mirthad iyagoo bannaan laabta oyna
                tidhi, “Xumaa sidan,” waana amar Eebbe uu faraayo haweenka Muslimka ah
                inay falaan si ay uga soocmaan siday jaahiliintu falayeen oo ah
                is-qaawin iyo muujinta jidhka, waxayna fari aayaddu inay is-dhawraan
                isna-asturaan oyna isu-muujinin ragga marka laga reebo kuwa aayaddu
                taxday ee ah nimanka iyo qaraabada aan guursan karin, iyo kuwaan
                haweenka dan ka lahayn iyo wiilasha yaryar een wax eegayn iyo haweenka
                Muslimka ah, waxa la sheegina waa waxa cawrada iyo jidhka hoose kasoo
                hadhay, illeen kaasi waa ceeb ee. Miyeyse habboon tahay in lays-qaawiyo
                oo lagu noqdo jaahiliyadii hore wax ka daran, iyadoo cilmi la sheegan,
                wataas aadaabta Islaamka, waana inay is-dhawraan oo is-ilaaliyaan
                mu’miniintu rag iyo haweenba, sharaftooda iyo indhahooda iyo jidhkoodana
                xafidaan si ay u-helaan naxariista Eebbe iyo wanaaggiisa. An-Nuur
                (31)</p>
            <ol start="32" type="1">
                <li>U-guuriya xaaslaawaha idin kamid ah iyo kuwa suubban oo
                    addoomadiinna ah [rag iyo haweenba] hadday sabool yihiin wuxuu ka-hodmin
                    Eebbe fadligiisa, Eebbana waa waasac [fadligiisu] waana oge.</li>
                <li>Hase dhawrsadeen kuwaan helayn [awood] guur inta Eebbe kaga hodmin
                    fadligiisa, kuwa dooni inay is-furtaan oo hanatay gacantiinnu kitaabeeya
                    [ka oggolaada] haddaad ku ogtihiin khayr, wax ka siiyana xoolaha Eebbe
                    ee uu idin siiyey, hana ku qasbina gabdhihiinna [aad hanataan] zino
                    hadday doonaan dhawrsooni idinkoo dooni sadka nolosha adduunyada, ciddii
                    qasabta Eebbe qasabkaas kadib waa dambi-dhaafe naxariista.</li>
                <li>Waxaan idiin soo-dejinnay aayaad cad cad iyo tusaale kuwii tagay ee
                    idinka horreeyey iyo waanada kuwa dhawrsada.</li>
            </ol>
            <p>Diinta Islaamku waa Diin naxariis iyo isu-kaalmayn, sida ka muuqata
                aayaddan Eebbe ku fari in loo guuriyo dadka guri-la‘aanta ah rag iyo
                haweenba, lana kaalmeeyo dadka dooni inay ka hoos-baxaan gacanta iyo
                inay is-dhawrto ciddaan karin kharashka guur inta Eebbe ka deeqi, iyo
                inaan la farin haweenka iyo gabdhaha gacantooda ku hoos-jira xumaan iyo
                zino, isagoo la dooni dhalanteed adduun, Eebbase waa dambi-dhaafe ciddii
                u tawbad-keenta, wuxuuna inoo soo dejiyay aayaad cad cad iyo tusaale
                dadkii hore iyo waanada ciddii dhawrsata taasina waxay ku tusin in
                Islaamku yahay Diin caddaalad, isu-kaalmayn, nadaafo, sharaf iyo
                dhawrsooni, Islaamkuna markuu u-yeedhi in la xoreeyo dadka gacan ku
                hoos-jira oo ah ruux maxaad maleyn kuwa gaalada ah ee addoonsada dad,
                haddana qayliyi ama Islaamka xoraynta fari wax ka sheegi, waa doqommo
                indha-la‘, oon fikirayn, waxaase kasii xun kuwa u durbaan-tumi kuwaas.
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Dhallin-yarooy ciddii karta kharash guurka ha guursato, isagaa
                isha laabid badane oo farjiga dhawrid badane, ciddaan karinna waxaa
                saaran soon si uu u-fududeeyo himada.” Inse laga tago guurka isagoo la
                dano-sheegan, haddana wax la-qasto oo la-meeraysto taasi Islaamku ma
                oggola mana bannaana. An-Nuur (32- 34)</p>
            <ol start="35" type="1">
                <li>Eebbe waa nuuriyaha samooyinka iyo dhulka, nuurkiisu wuxuu lamid
                    yahay daaqad misbaax ku jiro misbaaxuna ku jiro dhalo, dhaladana aad
                    mooddo xiddig ifi lagana huriyey geed la barakeeyay oo ah zaytuun
                    [saliid leh] oon bari iyo galbeed midna ahayn, waxayna u-dhawdahay
                    saliiddeedu inay iska ifto yuuna taabaninba dabe, waa nuur lagu
                    kordhiyay nuur, wuxuuna ku hanuuniyaa Eebbe nuurkiisa cidduu doono,
                    wuxuuna u-yeelaa Eebbe dadka tusaale, Eebbana wax kasta waa
                    ogyahay.</li>
                <li>[Kaasoo ah] guryo [masaajidda] uu idmay Eebbe in la kor-yeelo laguna
                    xuso dhexdeeda Magaciisa, waxaana ugu tasbiixsada dhexdeeda aroor iyo
                    galabba</li>
                <li>Rag ayna ka shuqlinayn ganacsi iyo gadasho xuska Eebbe, oogidda
                    salaadda iyo bixinta zakada kana cabsan maalin oy gadgaddoomi dhexdeeda
                    quluubta iyo aragguba.</li>
                <li>Inuu ka abaal-mariyo Eebbe wanaaggay faleen una kordhiyo fadligiisa,
                    Eebbana wuu arzuqaa cidduu doono xisaab-la‘aan.</li>
            </ol>
            <p>Nuurka Eebbe Waynaaye yey la ifaan samooyinka iyo dhulka, wuxuuna ku
                hanuuniyaa nuurkaas cidduu doono, waana tusaale Eebbe qadaray. Xadiithna
                waxaa ku sugnaaday, “Waxaan magan-gali nuurka Wajigaaga oy u-iftay
                mugdiyadu [Eebbow].” Masaajidda Eebbe ee uu idmay in la sharrifo oo la
                kor-yeelana lagu xuso magaciisa waqti kasta waxaa ku dadaala dad ayna ka
                shuqlinin xusidda Eebbe, salaadda, iyo zakada ganacsi iyo gadasho midna,
                iyagoo ka cabsan maalin qalbiga iyo araggu gadgaddoomo, Qiyaamada,
                iyagoo rajayn in Eebbe wanaag ku abaal-mariyo, masaajidda xaalkooduna
                waa wayn yahay waana meelaha nuurka Islaamku ka billowday, Eebbana ugu
                jecel yahay, waana in la dhiso, lana cammiro, waxna lagu barto cibaadada
                kale ka-sokow, waxaana kusoo arooray fadliga cidda dhista ama cammirta
                ama u-dadaasha wanaagyo badan, waxaana kamid ah: “Ruuxii dhisa masaajid
                isagoo dar Eebbe u-dhisi wuxuu Eebbe uga dhisaa Jannada isagoo kale.”
                Caa‘ishana waxay tidhi, “Wuxuu na faray Rasuulkii Eebbe (naxariis iyo
                nabadgalyo Eebbe korkiisa ha yeelee) in laga dhiso masaajidda xaafadaha
                lana nadiifiyo, lana udgiyo.” An-Nuur (35-38)</p>
            <ol start="39" type="1">
                <li>Kuwii gaaloobay camalkoodu wuxuu lamid yahay dhalanteed dhul siman
                    [ka muuqda] oos u-malayn kan oomani biyo markuu yimaadana uuna ka helayn
                    waxba, oo uu ka heli Eebbe [abaal-marintiisa] agtiisa una oofiyey
                    xisaabtiisa, Eebbana way degdegtaa xisaabtiisu.</li>
                <li>Ama wuxuu lamid yahay mugdiyo bad dhexdeed ah oos dabooli hir
                    korkiisana yahay hir, korkiisana tahay daruur, waa mugdiyo qaarkood qaar
                    ka sarreeyo, hadduu bixiyo gacantiisana uma dhawa inuu arko, ruuxaan
                    Eebbe u-yeelin nuur ma laha nuur.</li>
                <li>Miyaadan ogayn in Eebbe u-tasbiixsado waxa ku sugan samooyinka iyo
                    dhulka iyo shimbiraha oo [fidsan] safan? Mid kasta wuu ogyahay
                    salaaddiisa iyo tasbiixdiisa, Eebbana waa ogyahay waxay fali.</li>
                <li>Eebbe waxaa u-sugnaaday xukunka samooyinka iyo dhulka xagga Eebbaana
                    loo ahaan.</li>
            </ol>
            <p>Markay aayadaha hore ka warrameen nuurka Eebbe iyo iimaanka iyo jidka
                wanaagga ee *** ku hanuuniyey mu‘miniinta, iyo masaajidda, iyo in
                kuwayna shuqlinin adduunyadu ay ku cibaadaystaan sharrifaanna yaa halkan
                lagu sheegay in camalka gaaladu lamid yahay dhalanteed ooman biyo mooday
                meel cidla ah oo oomana ah, markuu dhintana uu la kulmi Eebbe una oofin
                abaalkiisa, illeen mugdiyo baadiyuu ku sugnaaye, nuurna Eebbe uma
                yeeline, Eebbana kuwaas waa ka kaaftoon yahay, illeen waxaa wayneeya oo
                caabuda waxa cirka iyo dhulka ku sugan, xataa shinbiraha duuli hawada
                sare, isagoo Eebbe wax walba og, wax walbana xaggiisa u ahaan. Waxaa
                sugnaaday in Yuhuud lagu dhihi Qiyaamada, “Maxaad caabudayseen?” oy
                dhihi, “Waxaan caabudaynay Cuzayr ibnu Ilaah,” markaasaa lagu dhihi
                “Been baad sheegteen, Eebbe ilmo ma yeelanin, ee maxaad rabtaan?”
                Waxayna odhan, “Eebbow waannu oonnaye ee na waraabi,” markaasaa la
                dhihi, “Miyeydaan arkayn?” Naartaana ugu muuqata dhalanteed oo qaarkood
                qaar buuran markaasay isku-tuurayaan. Eebbaan ka magan-gallay,
                halkaasayna jiraan liibaan iyo khasaare, liibaanta mu‘miniinta iyo
                khasaaraha gaalada, waana arrin mudan u-darbasho. An-Nuur (39-42)</p>
            <ol start="43" type="1">
                <li>Miyeydaan arkayn in Eebbe kexeeyo daruuro markaas isu-dumo kana
                    yeelo mid is dul-saaran ood aragto roobkoo kasoo bixi dhexdiisa wuxuuna
                    kasoo dejiyaa [Eebbe] samada buuro qabow ah [thalaj] wuxuuna gaadhsiiyaa
                    cidduu doono, wuxuuna u-dhawyahay nuurka hillaaciisu inuu la tago
                    aragga.</li>
                <li>Wuu gadgaddiyaa Eebbe habeenka iyo dharaarta, arrintaasna
                    waano-qaadasho yaa ugu sugan kuwa aragga leh [caqliga leh].</li>
                <li>Eebbaa ka abuuray wax kastoo socda [oo nool] biyo waxaana kamid ah
                    mid ku socda calooshiisa, waxaana kamid ah mid ku socda labo lugood,
                    waxaana kamid ah mid ku socda afar, wuxuu abuuraa Eebbe wuxuu doono,
                    Eebbana wax kasta waa karaa.</li>
                <li>Waxaan soo dejinnay aayaad cad cad, Eebbana wuxuu ku hanuuniyaa
                    cidduu doono Jid Toosan.</li>
            </ol>
            <p>Roobku wuxuu ku jiraa awoodda Eebbe, isagaana kulmiya daruuraha kana
                keena roobka meeshuu doonana ku da‘siiya, habeenka iyo maalintana Eebbaa
                ku tasarrufa inay ku waana-qaataan kuwa wax-garadka ah, wax kasta oo
                nafley ahna oo socda Eebbaa biyo ka abuuray, mid bog ku socda, mid labo
                ku socda iyo mid afar ku socdaba, wuxuu doonana wuu abuuraa, wax walbana
                waa karaa, wuxuuna soo dejiyay aayaad cad cad, cidduu doonana wuxuu ku
                toosiyaa Jidka Toosan. Taasina waxay sugi in Eebbe wax walba ogyahay,
                awooddana leeyahay, biyahana laga abuuray naflayda, kalana duway
                socodkooda iyo abuurkooda, wuxuu doona uu abuuri, waxayna aamusiin
                gaalada, mulxidiinta, jaahiliinta iyo kuwa rumeeya oo raaca kuwaas.
                An-Nuur (43-46)</p>
            <ol start="47" type="1">
                <li>Waxay dhihi [munaafiqiintu] “Waxaan rumeynay Eebbe iyo Rasuulka,
                    waana adeecnay,” markaasaa waxaa jeedsada kooxo kamid ah intaas kadib,
                    kuwaasi ma aha mu‘miniin.</li>
                <li>Marka loogu yeedho Eebbe iyo Rasuulkiisa inuu kala-xukumo dhexdooda
                    waxaa soo baxa koox kamid ah oo jeedsan.</li>
                <li>Hadduu Xaqu iyaga u-sugnaado way u-yimaadaan iyagoo adeeci.</li>
                <li>Ma qalbigay ka bukaan mise way shakiyeen mise waxay ka cabsan in
                    Eebbe ku jawr-falo iyo Rasuulkiisu? Saas ma aha ee kuwaasu waa kuwo
                    daalimiin ah.</li>
                <li>Mu‘minka hadalkiisu marka loogu yeedho Eebbe iyo Rasuulkiisu inuu
                    kala-xukumo dhexdooda waa uun inay dhahaan, “Waan maqalnay waana
                    adeecnay,” kuwaasuna waa uun kuwa liibaanay.</li>
                <li>Ciddii adeecda Eebbe iyo Rasuulkiisa oo cabsata kana dhawrsata
                    kuwaasi waa uun kuwa liibaanay.</li>
            </ol>
            <p>Munaafiqiintu had iyo jeer waa col kugu dhex jira iyo dhiqle
                Muslimiinta xasilka u-diida, afkana waxay ka sheegaan inay Xaqa
                rumeeyeen, haddana way ka jeedsan Xaqa, marka loogu yeedho in Xaqa lagu
                kala-xukumo way jeedsan, hadday u-fili in iyaga loo xukumina way
                yimaadaan iyagoo rumeysan oo maqli, taasna waxaa ugu wacan inay qalbiga
                ka bukaan shakina kaga jiro caddaaladda Eebbe iyo Rasuulkiisa waana
                daalimiin, mu‘miniintuse way maqli oy adeeci marka loogu yeedho xukunka
                Eebbe iyo Rasuulkiisa, waana kuwa liibaanay ee adeecay Eebbe iyo
                Rasuulka, Eebbana ka cabsada kana dhawrsada, waana kaas xumidda diiddada
                sharciga Eebbe iyo u-hoggaansankiisa, wax xukunka Eebbe lamid ah ama ku
                dhawna ma jiro, waana in lagu dhaqmo. An-Nuur (47-52)</p>
            <ol start="53" type="1">
                <li>Waxay ugu dhaarteen Eebbe [munaafiqiinta] dhaar daran inay u-baxaan
                    [Jahaad] waxaad dhahdaa, “Ha dhaaranina, adeecid la yaqaan [ha ahaado
                    xaalkiinnu] Eebbana waa ogyahay waxaad falaysaan.”</li>
                <li>Waxaad dhahdaa, “Adeeca Eebbe oo addeeca Rasuulka haddaad
                    jeedsataanna waxaa uun korkiisa ah [Nabiga] waxa la saaray [la faray]
                    idinkana waxa korkiinna ah waxa laydin saaray [Xaq-raacid] haddaad
                    addeecdaan [Nabiga] waad hanuunaysaan, Rasuulkana ma saarra waxaan
                    gaadhsiin cad ahayn.”</li>
                <li>Wuxuu u-yaboohay Eebbe kuwa rumeeyay Xaqa oo camal fiican falay inuu
                    u-reebo dhulka siduu ugu reebay kuwii ka horreeyay, wuxuuna makanin
                    Diintooda uu uga raalli noqday wuxuuna ugu baddali cabsidooda kadib
                    nabad-galyo, wayna i caabudi ilamana wadaajiyaan waxba, ciddii gaalowda
                    intaas kadibna kuwaasu waa uun faasiqiin.</li>
            </ol>
            <p>Munaafiqiin wax badan yey been ku dhaartaan, waxaase u-wanaagsan
                raacid Xaq iyo addeecid, cid walbana waxaa laga rabaa waxa la saaray,
                aayadda kale waxay ka hadli in Eebbe u-yaboohay mu‘miniinta inay dhulka
                u-hadhi oy xukumi hadday Xaqa rumeeyaan, wanaagna falaan, markaasuu
                makanin Diintooda uu ka raalli noqday cabsidana ammaan ugu baddali,
                Eebbe kaliyana ay caabudi, wuuna u-rumoobay mu‘miniintii hore yabooha
                Eebbe, markay Xaqa raaceen oo sharciga Eebbe isku-dhaqeen, ciddii saas
                fashana wuu u-gargaari Eebbe waqti kasta. Waxaa laga wariyey Caddiy binu
                Xaatim inuu Nabiga (naxariis iyo nabadgalyo Eebbe korkiisa ha yeelee)
                u-yimid uuna ku yidhi, “Ma taqaan Xiiro?” oo yidhi, “Ma aqaan waanse
                maqlay,” oo Nabigu yidhi, “Eebbaan ku dhaartaye wuu taam-yeeli Eebbe
                Diintan inta haweenaydu ka baxdo Xiiro oy ka dawaafto Baytka iyagoon
                cidna hoos-galin, waxaana la furan kanziga Kisre binu Hurmuz.”
                Markaasaan idhi “Kisre binu Hurmuz?” Markaasuu yidhi, “Haa Kisre binu
                Hurmuz.” Wuxuu yidhi Cadi “Wataas haweenaydu iska dawaafi Baytka iyadoo
                Xiira kasoo tagtay nabad-galyo, waxaanan kamid ahaa dadkii wax ka furtay
                kanzigii Kisre binu Hurmuz, wallee tii saddexaad ee Nabigu sheegayna waa
                la-heli.” Waxaa kale oo sugnaaday, “Ugu bishaaree ummaddan sharaf,
                sarreyn, Diin, gargaar iyo makanid dhulka, markay toosaan.” An-Nuur
                (53-55)</p>
            <ol start="56" type="1">
                <li>Ooga salaadda, bixiya zakada oo addeeca Rasuulka waxaad mudan tihiin
                    in laydiin naxariistee.</li>
                <li>Hana u-malayn kuwa gaaloobay inay ku daalin [Eebbe] dhulka,
                    guryahooduna waa Naar waxaana u-xun meel loo ahaado [Naar].</li>
                <li>Kuwa Xaqa rumeeyow, haydin idan-warsadeen kuway hanatay gacantiinnu,
                    iyo kuwaan qaan-gaadhin oo idin kamid ah saddex jeer, salaadda subax
                    kahor iyo markaad iska-dhigtaan dharka Duhurkii, iyo salaadda Cishaha
                    kadib, waa saddex waqti oo cawro ah [la nasto], ma aha korkiinna iyo
                    korkooda midna dhib [ma saarra] intaas ka dib, way idin kor-socdaan
                    [shaqeeyaan] qaarkiinna qaar buu ka ahaaday, saasuuna idiinku caddayn
                    Eebbe aayaadkiisa, Eebbana waa oge falsan.</li>
                <li>Markay carruurtiinnu qaan-gaadhaanna haydin idan-warsadeen siday
                    idiin idan-warsadeen kuwii ka horreeyay, saasuuna idiinku caddayn Eebbe
                    aayaadkiisa, Eebbana waa oge falsan.</li>
                <li>Kuwa ka fadhiistay [ka quustay dhalmada] oo haweenka ah oon guur
                    rajaynayn korkooda dhib [dambi] ma saarra inay iska-dhigaan dharkooda
                    [iska-fududeeyaan] iyagoon is-muujinayn qurux, inay dhawrsadaan yaase u
                    khayr-roon Eebbana waa maqle og.</li>
            </ol>
            <p>Oogidda salaadda, bixinta zakada, iyo adeecidda Rasuulka waa sababaha
                naxariista, wax Eebbe daalinna ma jiro, gaalana wuxuu ku abaal-marin
                Naar. Aayadaha kale waxay ka warrami in guryaha galiddooda la dhawro
                gaar ahaan saddex waqti oo cid kasta laga rabo inay idan-warsadaan,
                xataa dadka gacantooda ku hoos-nool, carruurtuna mar hadday qaan-gaadho
                waa inay idan-warsadaan. Haweenka duqoobayna hadday dharka
                iska-fududeeyaan wax ma saarra haddayna cawro faydayn ama is-qurxinayn,
                waxaase fiican is-asturka. An-Nuur (56-60)</p>
            <ol start="61" type="1">
                <li>Ma saarra indhoole dhib, lugoolana dhib ma saarra, mid bukana dhib
                    ma saarra, naftiinnana dhib ma saarra inaad wax ka cuntaan guryihiinna
                    ama guryaha aabbayaalkiin, ama guryaha hooyooyinkiin, ama guryaha
                    walaalihiin, ama guryaha walaashiin, ama guryaha adeerradiin, ama
                    guryaha eeddooyinkiin, ama guryaha abtiyadiin, ama guryaha
                    habaryarihiin, ama guryahaad hanataan furihiisa, ama guryaha
                    saaxiibbadiin, dhibna idin ma saarra inaad wax cuntaan idinkoo kooxa ah
                    ama kala-tagsan, markaad gashaan guryana salaama naftiinna, salaan ka
                    ahaatay Eebbe xaggiisa oo la barakeeyey oo fiican, saasuuna idiinku
                    caddayn Eebbe aayaadka inaad wax kastaan.</li>
                <li>Mu‘miniintu waa uun kuwa rumeeyey Eebbe iyo Rasuulkiisa, markay la
                    joogaan amar kulmiyey dartiis aan tagin intay ka idan-warsadaan, kuwa
                    idan-warsada kuwaasu waa kuwa rumeeyey Eebbe iyo Rasuulkiisa, ee hadday
                    kuu idan-warsadaan danahooda qaarkood u-idan ciddaad doonto oo kamid ah
                    una dambi-dhaaf warso Eebbe, Ilaahay waa dambi-dhaafe naxariistee.</li>
            </ol>
            <p>Aayadahanna waxay ka warrami aadaab kale iyo inay bannaan tahay in
                wax lala cuno dadka naafada ah iyo kuwa buka, waxna lagu cuno guryaha
                qaraabada iyo saaxiibbada iyo kuwaad hanataan furahoodaba, sidoo kale in
                koox koox wax loo cuno ama kali kali iyo in laysa salaamo marka la-gali
                guryaha, waxaasoo dhanna waa wax Eebbe u-caddayn si ay u-ogaadaan,
                taasina waxay ku tusin sida Diinta Islaamku wax walba oo dani ku jirto
                u-caddaysay, aayadda kalana waxay caddayn inay ahaayeen mu’miniintii
                dhabta ahaa kuwaan ka tagin kulanka Nabiga iyagoon idan-warsan, Nabiguna
                wuu idmi jiray cidday la noqoto, taasina waxay muujin in laga murgo
                danaha Muslimiinta oon lana ganta furin ee la dhawro isku-xidhnaantooda
                iyo danahooda. An-Nuur (61-62)</p>
            <ol start="63" type="1">
                <li>Haka yeelina u-yeedhidda Rasuulka sida u-yeedhidda qaarkiin qaar,
                    Eebbe wuu ogyahay kuwa dusi iyagoo gabban [fadhiga Nabiga] haka
                    digtoonaadeen kuwa khilaafi amarka Nabiga inay ku dhacdo fitno [masiibo]
                    ama ku dhoco cadaab daran.</li>
                <li>Eebbaa iska leh waxa ku sugan samooyinka iyo dhulka, waana ogyahay
                    waxaad ku sugan tihiin, iyo maalinta loo celin xaggiisa, oo uga warrami
                    waxay camal-faleen, Eebbana wax kasta waa ogyahay.</li>
            </ol>
            <p>Ibnu Cabbaas wuxuu sheegay in asxaabtii ay Nabiga (naxariis iyo
                nabadgalyo Eebbe korkiisa ha yeelee) ugu yeedhi jireen si caadi ah oo
                magaciisa ah markaasaa Eebba faray inay qadariyaan oo ugu yeedhaan si
                haybad leh, Eebbana waa ogyahay munaafiqiinta ka dusi jiray fadhiga
                Nabiga, dadkuna haka digtoonaadeen khilaafka amarka Nabiga, taasoo fitno
                iyo dhib ka dhalan ama cadaab daran, Eebbana waxaa u-sugnaaday xukunka
                iyo awoodda khalqiga, wuuna ogyahay waxay ku sugnaan adduun iyo
                Aakhiraba, wuuna abaal-marin. Aayadduna waxay uga digi dadka khilaafka
                Nabiga iyo inaan lala imaan wuxuusan idmin. Nabiguna (naxariis iyo
                nabadgalyo Eebbe korkiisa ha yeelee) wuxuu yidhi, “Ruuxii fala camal aan
                ahayn amarkannaga waa lagu celin.” Suuraddanna waa suurad wayn oo ka
                warranta aadaab wayn, sida ilaalinta carrabka, iska-ilaalinta zinada,
                dhawridda sharafta Muslimiinta iyo dadka, dhawridda galidda guryaha
                dadka, isa-salaamidda, indha-laabashada ragga iyo haweenka, is-asturidda
                haweenka iyo ilaalintooda sharaftooda, qiimaha Islaamka iyo iimaanka,
                awoodda Eebbe, caddaaladda iyo raacidda Xaqa, in Muslimiinta toosan
                u-hadhi dhulka, dhawridda danaha iyo fadhiga Muslimiinta, ixtiraamka
                Nabiga iyo raacidda amarkiisa. Saas darteed yey Cumar binu Khaddaab iyo
                Caa‘ishaba u-fari jireen Muslimiinta inay haweenkooda baraan suuraddan,
                Suuratun-Nuur. An-Nuur (63-64)</p>
            <h2 id="suurat-al-furqaan">Suurat al-Furqaan</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa khayr batay [oo wayn] Eebbaha kusoo dejiyey Qur’aanka
                    addoonkiisii [Nabiga] inuu u-ahaado caalamka u-dige.</li>
                <li>Eebbaha uu u-sugnaaday xukunka samooyinka iyo dhulka, yeelaninna
                    ilmo una sugnaanin shariik [la-wadaage] xukunka, abuurayna wax kasta, oo
                    u-ahaysiiyey si qiyaasan.</li>
                <li>Waxay ka yeesheen Eebbe ka-sokow ilaahyo oon abuurayn waxba iyagana
                    la abuuri una hananayn naftooda dhib iyo nafci [midna] oonan hananayn
                    geeri iyo nolol iyo soo-bixin [midna].</li>
                <li>Waxay dheheen gaaladii, “Kani [Qur’aanku] ma aha waxaan been-abuur
                    ahayn, uu la yimid, uguna kaalmeeyeen qawm kale,” waxay la yimaadeen
                    dulmi iyo been [daran].</li>
                <li>Waxay dheheen, “Waa warkii dadkii hore oos ka qoray iyadaana loo
                    yeedhiyaa aroor iyo galabba.”</li>
                <li>Waxaad dhahdaa, “Waxaa soo dejiyey Eebbaha og waxa ku qarsoon
                    samooyinka iyo dhulka waana dambi-dhaafe naxariista.”</li>
            </ol>
            <p>Waxaa ammaan mudan Eebbaha kusoo dejiyey Qur’aanka kala bixiyey Xaqa
                iyo baadilka addoonkiisii Muxammad ahaa waana wax Eebbe ku tilmaamo
                dadka waxa u-wayn, si uu caalamka ugu digo dhammaantii, waxayna ku tusin
                caalaminimada Diinta Islaamka, xukunkana Eebbaa iska leh, ilmo iyo
                shariikna ma leh, wax walbana isagaa abuuray, cid wax abuuri karta oo
                Eebbe kasoo hadhayna ma jirto, ama hanta dhib, nafci, geeri, nolol, iyo
                soo-bixin midna. Qur’aankuna waa dhab sugan oo Eebbe soo dejiyey, wax
                Nabigu la imaan karana ma aha, ciddii warkaas sheegtana waa mid beenalay
                ah ee halla yimaadeen wax lamid ah intay isu-tagaan, dhabtuna waa inay
                beenaalayaal caqli daran yihiin, warkooduna wax u-dhimi maayo Xaqnimada
                Qur’aanka, sharaftiisa iyo caalaminimadiisa, siduu Nabigu (naxariis iyo
                nabadgalyo Eebbe korkiisa ha yeelee) u yidhi, “Waxaa lay diray dadka
                dhammaantiis.” Saas darteed waa inay ku eegaan il xaq ah. Al-Furqaan
                (1-6)</p>
            <ol start="7" type="1">
                <li>Waxay dheheen gaaladii, “Muxuu leeyahay Rasuulkani oos u-cuni cunto
                    una socon suuqa, maa loo soo dejiyo malag oo ahaado mid la diga?”</li>
                <li>“Ama maa loo tuuro [dejiyo] kanzi ama u-ahaato beer uu wax ka cuno
                    xaggeeda?” Waxayna dheheen daalimiintu, “Ma raacaysaan waxaan nin sixran
                    ahayn.”</li>
                <li>Bal day siday kuugu yeeleen tusaale oy u-dhumeen una karin
                    [qaadidda] Jidka [Xaqa].</li>
                <li>Waxaa khayr badan Eebbaha hadduu doono kuu yeeli wax ka khayr-roon
                    taas, Jannooyinna [kuu yeeli] oy socoto dhexdeeda wabiyaal kuuna yeeli
                    daaro [Janno].</li>
                <li>Waxayse beeniyeen Saacadda [Qiyaame] waxaana u-darabnay ciddii
                    beenisa Saacadda Naarta Saciira.</li>
                <li>Markay ka aragto meel fog waxay ka maqlaan cadho iyo guux.</li>
                <li>Marka lagu tuuro dhexdeeda meel cidhiidhi ah iyagoo isku-xidhan
                    waxay u-yeedhaan halaag, iyo [khasaare].</li>
                <li>[Waxaana la dhihi] “Haw yeedhanina maanta halaag kaliya ee u-yeedha
                    halaag badan.”</li>
            </ol>
            <p>Gaalada iyo Xaq-diidayaashu si xun bay wax u-qiyaasaan
                una-qiimeeyaan, waxaana kamid ah inay sheegeen in Nabigu wax cuni, oo
                suuqa socon, iyo maxaa malag loola soo diri waayey, ama xoolo badan loo
                siin waayey, taasina waxay ku tusin inay il xoola-jacayl ku dayi wax
                walba, maxaase xoolo qiima leeyihiin haddaan Xaqa loogu gargaarin, ama
                lagu bixin, waase karaa Eebbe inuu siiyo Nabiga wax ka wanaagsan waxaas,
                wuxuuna siiyey Nabinimo, Qur’aan uu kusoo dejiyey, iyo wanaag Aakhiro,
                maxayse gaalo fali markay la kulmaan Naar daran oo guuxi, waa uun
                calaacal iyo oohin, waxaana sugnaatay in qof loo jiidi Naarta oy usoo
                ciyi sida baqal shaciir loo soo fidiyey, una soo gunuunici, isagoon
                jirin ruuxaan cabsanayn. Al-Furqaan (7-14)</p>
            <ol start="15" type="1">
                <li>Waxaad dhahdaa, “Ma taasaa khayr-roon mise Jannada waaridda ee ah
                    middii loo yaboohay kuwa dhawrsada? Waxayna u-ahaatay kuwaas [dhawrsada]
                    abaal-marin iyo noqosho.”</li>
                <li>Waxayna ka helayaan dhexdeeda waxay doonaan wayna ku waari,
                    arrintaasuna waa yabooh isa-saaray Eebbahaa oo sugan.</li>
                <li>Xusuusta maalintaan kulminayno gaalada iyo waxay caabudi oo Eebbe
                    kasoo hadhay oos ku dhihi, “Ma idinkaa dhumiyey addoomadaydaas, mise
                    iyagaa ka dhumay Jidka?”</li>
                <li>Waxayna odhon, “Waad nazahan tahay naguma habboona inaan yeelanno
                    adi ka-sokow awliyo [gargaare], waadse u-raaxaysay iyaga iyo
                    aabbayaalkood intay ka halmaamaan waxyiga, waxayna noqdeen kuwa
                    halaagsamay.”</li>
                <li>Way idinku beeniyeen waxaad sheegaysaan mana kartaan furasho iyo
                    gargaar midna, ciddii wax dulmida oo idin kamid ah waxaannu dhadhansiin
                    cadaab wayn.</li>
            </ol>
            <p>Ma sinna wanaagga Eebbe u-darbay mu‘miniinta, iyo ciqaabta gaalada,
                kuwaasoo ay is-diidi waxay caabudi jireen Eebbe ka-sokow, taasina waxay
                ku tusin in saaxiibnimo iyo isku-xidhnaan kasta oon Xaqa ahayn ay
                u-dambayn kala-tag iyo colnimo iyo in cibaado kasoo hadhay tan Eebbe ay
                tahay khasaare, iyo wadda kasta oon ahayn midda Eebbe ee Islaamka ah ay
                tahay dhumid iyo luggooyo. Al-Furqaan (15-19)</p>
            <ol start="20" type="1">
                <li>Ma aanaan dirin Rasuul kaa horreeyey oon cunayn cunnada soconaynna
                    suuqa, waxaana uga yeellay qaarkiin qaarka kale fitno [ibtilo] ee ma
                    samraysaan? Eebbahaana waa arke.</li>
                <li>Waxay dheheen kuwaan rajaynayn la-kulankannaga, “Maxaa naloogusoo
                    dejin waayey malaa‘ig, ama maan aragno Eebahanno?” Way is-kibriyeen
                    [isula-waynaadeen] naftooda wayna madax-adaygeen madax-adayg wayn.</li>
                <li>Maalintay arki malaa’igta [geerida] ma bishaaraystaan maalintaas
                    dambiilayaashu, waxayna odhan xijaab oodan iyo reebnaan yaa ah [wanaag
                    iyo isla-kulan ma jiro].</li>
                <li>Waannu usoo hor-marinnay waxay faleen oo camal ah waxaana ka yeelnay
                    dhalanteed la firdhiyey.</li>
                <li>Ehlu-Jannaha yaa maalintaas khayr-roon sugnaansho iyo wanaag badan
                    qayluushi [hurdo].</li>
            </ol>
            <p>Rasuulladii kama reebnayn inay wax cunaan, suuqana socdaan, dadkana
                waa laysku ibtileeyey Eebbana waa arkaa, gaalana xaq uma leh inay
                codsadaan in malaa‘ig lagusoo dejiyo, ama codsadaan inay Eebbe arkaan,
                taasi waa isla-wayni iyo kibir aan meel haysan, maalintay malaa‘ig
                arkaanna bishaaro ma arkaan ee waa balaayo iyo calaacal, calaacalna
                wanaag Aakhiro kuma helaan, illeen rumayn baa u shardi ah, waxaase
                wanaag iyo khayr ku bishaaraysan maalintaa mu‘miniinta, waana kaas
                kala-tagga aan kulan iyo dhawaansho ka dambeyn. Xadiith Qudsi ah wuxuu
                Eebbe ku yidhi Nabiga. “Waan ku imtixaami, kuguna imtixaani.” Naxariis
                iyo nabad-galyo Eebbe korkiisa ha yeelee. Al-Furqaan (20-24)</p>
            <ol start="25" type="1">
                <li>Xusuuso maalintay samadu la dillaaci daruuraha, lana soo dejin
                    malaa‘igta soo-dejin.</li>
                <li>Xukunka maalintaas ee Xaqa ah waxaa iska leh Eebbaha Raxmaan ah,
                    waana maalin gaalada ku daran.</li>
                <li>Xusuusana maalintuu qaniini daalimku gacantiisa [faraha] isagoo
                    dhihi, “Shalleytee, maan yeesho la-jirka Rasuulka jid [maan
                    rumeeyo].”</li>
                <li>“Halaag iyo shalleytee, maxaan hebel saaxiib uga yeeshay?”</li>
                <li>“Wuxuu iga leexiyey Qur’aanka intuu ii yimid kadib?” Shaydaanna
                    dadka wuxuu u-yahay dayace [meel xun kaga tage].</li>
                <li>Wuxuu yidhi Rasuulkuna, “Eebbow qawmkaygii waxay ka yeesheen
                    Qur’aankan mid laga tagay [ma maqlaan].”</li>
                <li>Saasaan ugu yeellay Nabi kasta col dambiilayaal ah, Eebbaana ku
                    filan Hanuuniye iyo Gargaare.</li>
            </ol>
            <p>Sida wax badan sugnaatay maalinta Qiyaame waxaa dhici doorsoon iyo
                waxyaalo waawayn, xukunka dhabta ahna Eebbaa leh maalintaas waana maalin
                ku culus gaalada, oyna qoomamo faraha la qaniini, oyna shallaayi
                rumayn-la‘aantooda Rasuulka, oyna shallaytoon saaxiibkii xumaa ee Xaqa
                ka leexiyey ey yeesheen, waxaana sugan in Shaydaan yahay meel xun
                joojiyaha dadka. Nabiguna wuxuu u-cabtay Eebbe markay gaaladii beeniyeen
                kana tageen Qur’aanka, waxse ku gaar ah Nabiga ma aha ee Nabi kasta
                wuxuu lahaa col gaala ah, ka-tagidda Qur’aankana waa in la beeniyo, oo
                la diido, amaan lagu dhaqmin oon la raacin, oon la akhriyin, oon la
                fiirfiirinin, ama la halmaamo oon loo aabboyeelin, dhammaanna waa halaag
                iyo khasaare. Aayaduhuna waxay sugi waynida Qur’aanka, xukunka sugan ee
                Eebbe, dhibka ku dhici gaalo maalintaas, calaacalka iyo shallaytada
                gaalada, xumidda saaxiibka xun, Shaydaan inuu dadka dhibi, dhibaatada
                ka-tagidda Qur’aanka iyo ku-camal la‘aantiisa, in gaalo col u-tahay Xaqa
                iyo Diinta Islaamka, waxaana ku habboon cidda caqliga leh inay wanaagna
                hor-marsataa, xumaantana ka dheeraato, Qur’aanka iyo Nabigana si dhab ah
                u-raacdo una-rumayso, si ay u-liibaanto. Al-Furqaan (25-31)</p>
            <ol start="32" type="1">
                <li>Waxay dheheen kuwii gaaloobay, “Maa lagusoo dejiyo Nabiga Qur’aanka
                    mar kaliya [isagoo dhan]?” Saasaan yeellay inaan ku sugno qalbigaaga,
                    waana kugu akhriyeynaa akhrin [fiican].</li>
                <li>Wixii tusaale ah oy kuula yimaadaanna waxaannu kuugula imaan Xaq iyo
                    fasiraadda u-fiican.</li>
                <li>Kuwa lagusoo kulmin wajigooda [Naarta] Jahannamo kuwaasu waa kuwa
                    u-xun meel uguna dhumid-badan jid.</li>
                <li>Waxaana siinnay [Nabi] Muuse Kitaabkii waxaana ka yeelnay
                    la-jirkiisa walaalkiis Haaruun wasiir.</li>
                <li>Waxaana nidhi aada qawmkii beeniyey aayaadkannaga waana baabi’innay
                    [halaagnay] baabi’in [halaag].</li>
            </ol>
            <p>Waxay sheegeen gaaladii oy Qur’aanka ku ceebiyeen, “Maxaa loogusoo
                dejin waayay Nabiga Qur’aanka dhammaantiis mar qudha?” Taasina waa xujo
                xun, wuxuuna Eebbe ugusoo dejiyey Qur’aanka aayad aayad iyo suurad
                suurad xikmo darteed sida sugidda qalbiga Nabiga iyo xoojintiisa,
                u-jawaabidda gaalada, fudaydinta akhriskiisa iyo xifdigiisa iyo
                la-socodka dhacdada iyo waxyaalaha soo cusboonaan. Gaalana muxuu war
                u-tari mar hadday gali Jahannamo oo u-xun meel loo hoydo, Nabi Muuse iyo
                wuxuu Fircoon kala kulmayna wax badan yuu Qur’aanku ka warramay. Ibnu
                Cabbaas wuxuu yidhi, “Qur’aanka hal mar yaa lagu soo dejiyey samada dhaw
                habeenka Laylatul Qadarka ah, markaas kadib loosoo dejiyey labaatan
                sano, sida aayaddu sheegtay.” Al-Furqaan (32-36)</p>
            <ol start="37" type="1">
                <li>[Xusuuso] qawmkii Nabi Nuux, markay beeniyeen Rasuulladii yaan
                    maansheynay ugana yeellay dadka calaamad, waxaana u-darabnay daalimiinta
                    cadaab daran.</li>
                <li>Caadna [waan halaagnay] iyo Thamuud, iyo [ceelkii] Rassi ehelkiisii,
                    iyo quruumo intaas u-dhexeeyey oo badan.</li>
                <li>Dhammaan waxaan u-yeellay tusaale dhammaanna waan halaagnay
                    halaag.</li>
                <li>Way tageen gaaladu magaaladii lagusoo daadiyey roob xun [dhagax
                    cadaab] miyeyna arkeyn? Waxayse ahaayeen kuwaan rajaynayn [ka-yaabayn]
                    soo-kulmin.</li>
                <li>Hadday ku arkaan gaaladu waxay kaa yeeshaan jeesjees, iyagoo [dhihi]
                    “Ma kanaa kan Eebbe soo bixiyey isagoo Rasuul ah?”</li>
                <li>“Wuxuu u-dhawaaday inuu naga dhumiyo ilaahyadannada haddaanaan ku
                    samrin [ku adkaysan].” Waxay ogaadaan markay arkaan cadaabka cidda
                    dhunsan.</li>
            </ol>
            <p>Wax badan yuu Qur’aanku ka warramay Nabiyadii hore iyo qawmkoodii,
                waxaase loo baahan yahay in lagu waano-qaato, gaaladii Makkaadna way ku
                jeesjeesi jireen Nabiga iyagoo diiddan Rasuulnimadiisa, kuna
                madax-adaygi gaalnimadooda iyo ilaahyadooda baadilka ah. Taasina waa
                shaqada Xaq-diidayaasha ka hor-jeedsada Xaqa iyo dadkiisa iyagoo dhibi
                oo ceebeeyn, waxaase guusha hela Xaqa inta ku socota, day Nabigii iyo
                asxaabtiisii. Al-Furqaan (37-42)</p>
            <ol start="43" type="1">
                <li>Ka warran ruux ka yeeshay ilaahiisa hawadiisa [suu jecel yahay] ma
                    adaa wakiil [ilaaliye] ka noqon?</li>
                <li>Mise waxaad u-malayn in badankood wax maqli ama wax kasi? Ma aha
                    waxaan xoolo oo kale ahayn, iyagaabase kasii dhunsan.</li>
                <li>Miyeydaan ogayn sida Eebbe u-fidiyo hadhka? Hadduu doonana wuxuu
                    ka-yeeli lahaa mid xasilan [taagan] markaasaan ugu yeellay qorraxda
                    korkiisa daliil [xujo].</li>
                <li>Markaasaan usoo qabannaa xaggannaga qabasho yar.</li>
                <li>Eebbe waa kan idinka yeelay habeenka astur, hurdadana raaxo, kana
                    yeelnay maalinta soo-kulan [dhaqdhaqaaq].</li>
                <li>Eebbe [Sarreeye] waa kan u-dira dabaysha bishaaro darteed
                    naxariistiisa [roobka] hortiisa, waxaana kasoo dejinnay samada biyo wax
                    daahiriya.</li>
                <li>Inaan ku nooleyno magaalo dhimatay oon kuna waraabinno waxaan
                    abuurnay xoolo iyo dad badan.</li>
                <li>Waana ku kala-duwnay [badinnay] dhexdooda, inay xusuustaan, wuuna
                    diiday dadka badidiis waxaan gaalnimo badan ahayn.</li>
            </ol>
            <p>Cid dhuntay oo hawadeeda raacday, Nabiga wax kama saarra, illeen waa
                xoolahoo kale. Tan kale waxaa kamid ah aayaadka Eebbe fidinta hooska,
                qorraxda, habeenka, maalinta, iyo roobka dhulka nooleeya, hase yeeshee
                dadka badidiis waxay doorteen gaalnimo, waxyaalahaas lasoo sheegayna
                waxay inoogu yeedhi rumaynta Eebbe iyo raacidda sharcigiisa, iyo
                u-hoggaansan dhab ah iyo rumayn sugan. Al-Furqaan (43-50)</p>
            <ol start="51" type="1">
                <li>Haddaan doonno waxaan ka bixin lahayn magaalo kasta dige
                    [Nabi].</li>
                <li>Ee ha adeecin gaalada kulana jahaad Qur’aanka Jahaad weyn.</li>
                <li>Eebbe wuu isku-daraa labada badood, kaasi waa macaan daran, kaasna
                    waa khadhaadh daran [afku diido] yeelayna dhexdooda soohdin iyo xaajiz
                    awdan.</li>
                <li>Eebbana waa kan ka abuuray biyaha dad, kana yeelay qaraabo iyo
                    soddognimo, Eebbahaana wuu karaa [wuxuu doono].</li>
                <li>Waxayna caabudi gaaladu Eebbe ka-sokow waxaan anfacayn oona dhibayn,
                    gaalna wuxuu ahaaday mid kasoo hor-jeeda Eebbihiis.</li>
                <li>Ma aanaan kuu dirin inaad bishaareeye dige ah [noqoto mooyee].</li>
                <li>Waxaad dhahdaa, “Idinkama warsado [Xaqa-gaadhsiintiisa] ujuuro,
                    ruuxiise dooni inuu ka-yeesho Eebbihiis xaggiisa waddo [khayr ha
                    falo].</li>
            </ol>
            <p>Ilaah baa awoodda leh, hadduu doonana wuxuu u-diri lahaa magaalo
                kasta Nabi, waxayse keentay xikmaddiisu inuu Nabiga u-diro dadkoo dhan,
                farayna inuusan maqlin warka gaalada kulana jahaado Qur’aanka iyo
                gaadhsiintiisa Xaqa, waana Eebbaha ahaysiiyey badaha, kana yeelay kuwa
                kala duwan kalana jooga, biyahana ka abuuray dad, kana yeelay qaraabo
                iyo raxim, saas darteedna ayna habboonayn in wax lala caabudo Eebbe,
                gaalase waxay noqdeen kuwa Shaydaan u-kaalmaystay kasoo hor-jeedka
                Eebbe, Nabiguse waa bishaareeye digi, wax ujuuro ahna kama doono
                gaadhsiinta Xaqa. Saciid binu Jubayr wuxuu yidhi, “Gaal wuxuu noqday
                u-kaalmeeyaha Shaydaanka colnimada iyo gaalnimada.” Zayd binu Aslama
                wuxuu yidhi, “Wuxuu noqday xidhiidhiyaha Shaydaanka.” Al-Furqaan
                (51-57)</p>
            <ol start="58" type="1">
                <li>Talo-saaro Eebbaha nool een dhimanayn una tasbiixso adoo mahdin,
                    Eebbaana ku filan dambiga addoomadiisa ogaanshihiisa.</li>
                <li>Waana Eebbaha ku abuuray samooyinka iyo dhulka iyo waxa u-dhexeeya
                    lix maalmood, kuna istawooday Carshiga [si u-cunanta] ee warso cid wax
                    og.</li>
                <li>Marka la dhaho, “U-sujuuda [Eebbaha] Raxmaan ah,” waxay dhahaan,
                    “Muxuu yahay Raxmaan? Ma waxaan u-sujuudeynaa waxaad na farayso,”
                    wuxuuna u-kordhiyey carar.</li>
                <li>Waxaa khayr badnaaday Eebbaha yeela samada burjiyo yeelayna
                    dhexdeeda siraaj [qorrax] iyo dayax ifi.</li>
                <li>Eebbana waa Ilaah uga yeelay habeenka iyo maalinta is-beddel ciddii
                    doonta inuu wax xusuusto ama doono inuu mahdiyo.</li>
            </ol>
            <p>Wuxuu Eebbe faray Nabiga (naxariis iyo nabadgalyo Eebbe korkiisa ha
                yeelee) dadka kalana waa lamid ee inuu Eebbe talo-saarto markuu raaco
                wuxuu Eebbe faray samayntiisa, illeen talo-saarashadu ma aha seexo ama
                shaqada ka-fadhiiso, ee waa in lala yimaado asbaabta intaas kadibna
                Eebbe la talo-saarto, illeen Isagaa nool oon dhimanayne, oo awoodda leh,
                mudanna mahad, waynayn, cibaado iyo baryaba, mana habboona in
                layska-kibriyo sujuuddiisa iyo cibaadadiisa, miyuuna mudanin waxaas
                Eebbaha cirka yeelay burjiyo, qorrax iyo dayax, yeelayna habeen iyo
                dharaar is-baddala, oos ku waano-qaato ciddii wax xusuusan ama waana
                qaadan? Gaaladii Qureysheed way diidi jireen magaca Eebbe ee Raxmaan,
                waxayna dhihi jireen, “Waa maxay Raxmaan?” Markaasaa Eebbe ku ceebiyey
                arrintaas. Al-Furqaan (58-62)</p>
            <ol start="63" type="1">
                <li>Addoomada Eebbaha Raxmaan ah waa kuwa u-socda dhulka xasillooni,
                    markay la-hadlaan [af-xumeeyaan] jaahiliinna yidhaahda,
                    “Nabadgalyo.”</li>
                <li>Ee ah kuwa ku barya [habeenkii] iyagoo u-sujuudi oo u is-taagi
                    [cibaado] Eebbe.</li>
                <li>Ee ah kuwa dhihi, “Ilaahow naga iil cadaabka Jahannamo, cadaabkeedu
                    waa joogtee.”</li>
                <li>“Iyaduna waxay u-xun tahay ku-sugnaansho iyo ku-nagaadi.”</li>
                <li>Ee ah kuwa markay wax bixiyaan aan xad-gudbin cidhiidhiyinna, oo
                    intaas dhexdeeda ku-toosnaada.</li>
                <li>Ee ah kuwaan caabudayn Eebbe la-jirkiisa ilaah kale, oona dilayn
                    naftuu Eebbe xarrimay dilkeeda xaq mooyee, oon zinaysanayn, ciddii saas
                    fashana waxay la kulmi dambi.</li>
                <li>Waxaana loo laablaabi cadaabka maalinta Qiyaame, wuuna ku waari
                    dhexdiisa isagoo dullaysan.</li>
                <li>Ciddii tawbad-keenta oo rumaysa oo fasha camal fiican mooyee, oo
                    kuwaas waxaa loogu baddali xumaantooda wanaag, Eebbana waa dambi-dhaafe
                    naxariista.</li>
                <li>Ruuxii tawbad-keena oo fala wanaag wuxuu u-noqon Eebbe noqosho.</li>
            </ol>
            <p>Isla-wayni Islaamku ma oggola, wuxuuna fari in jaahiliinta warkooda
                layska dhaafo, Eebbana la caabudo, lagana magan-galo Naarta, oon
                nafaqadana lagu xad-gudbin layskuna cidhiidhiyin ee la dhexdhexeysto,
                gaalnimana layska jiro, iyo dil naf la reebay oo xaq-darro, zinana laga
                fogaado, waxyaalahaasna waa waxa laablaaba cadaabka, ciddiise
                tawbad-keenta Eebbe wuu ka aqbali, xumaantana wuxuu ugu baddali wanaag,
                tilmaamahaasna waxaa ku sifooba mu‘miniinta fiicfiican. Rasuulkuna
                (naxariis iyo nabadgalyo Eebbe korkiisa ha yeelee) wuxuu yidhi, “Eebbe
                haw shariik yeelina, naf xaq-darrana ha dilina, hana zinaysanina, hana
                xadina.” Waxaa sheegay Salamo binu Qays. Al-Furqaan (63-71)</p>
            <ol start="72" type="1">
                <li>[Kuwa fiican] waa kuwaan furayn been, markay maqlaan hadal xunna
                    mara iyagoo wanaagsan [ka jeedsada].</li>
                <li>Waana kuwa marka lagu waaniyo aayaadka Eebbahooda aan dhicin dhago-
                    iyo indho-la‘aan.</li>
                <li>Waana kuwa dhihi, “Eebbow naga sii [naga tusi] haweenkannaga iyo
                    carruurtannada wax ishu ku qabowsato, noogana yeel kuwa dhawrsada
                    imaam.”</li>
                <li>Kuwaas waxaa lagu abaal-marin fooqa [Janno] samirkoodii dartiis,
                    waxayna kula kulmi dhexdeeda salaan iyo soo-dhawayn.</li>
                <li>Wayna ku waari dhexdeeda waxaana u-wanaagsan Jannada ku-sugnaan iyo
                    nagaadiba.</li>
                <li>Waxaadna dhahdaa, “Idiinma aabboyeeleen Eebbahay haddaydaan baryeyn
                    [illeen] waad beeniseen [Xaqee] wuxuuna ahaan mid idin laazima beeninta
                    [ciqaabta].</li>
            </ol>
            <p>Waxaa kamid ah tilmaanta addoomaha Eebbe inay yihiin kuwaan joogsan
                meel gaalnimo, oon furinna been iyo xumaan, kana jeedsada waxa
                macno-darro, kasa oo fahma aayaadka Eebbe een garasho-la‘aan iyo
                indho-la‘aan la joogin, waana kuwa ehelkooda wanaagga la jeclaada iyo
                Eebbe ka-yaabid, illeen haddii kale wax kuuma taraan. Kuwaa toosnaan ee
                Eebbe warsan inuu ka yeelo imaamyo lagu daydo oo suubban, kuwaas Jannaa
                lagu abaal-marin samirkooda dartiis, waxayna la kulmi salaan iyo
                soo-dhawayn, iyo ku-sugnaan meel fiican, Eebbana cidduu u-aabbayeeli ama
                danayn ma jirto haddayna caabudin ooyan baryin, gaalana hadday Xaqa
                beeniyaan waxaa haleeli ciqaabtiisa. Nabiguna (naxariis iyo nabadgalyo
                Eebbe korkiisa ha yeelee) wuxuu yidhi, “Maydiinka warramaa ka u-wayn
                dambi?” saddex goor, waxayna dheheen, “Haa,” wuxuuna yidhi, “Gaalnimo,
                caaq-waalid, iyo hadalka beenta ah iyo maragga beenta ah,” wuuna
                celceliyey intaan ka dhahno, “Muu aamuso.” Saxiix. Al-Furqaan
                (72-77)</p>
            <h2 id="suurat-ash-shucaraa">Suurat ash-Shucaraa’</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Daa. Siin. Miim. [Waxay ku tusin mucjizada Qur’aanka sida soo
                    hor-martay.]</li>
                <li>Taasi waa aayadihii Kitaabka cad.</li>
                <li>Waxaadna u-dhawdahay [Nabiyow] inaad halaagto naftaada haddayna
                    rumayn Xaqa.</li>
                <li>Haddaan doonno waxaan kaga soo dejinaynaa korkooda samada aayad oy
                    noqoto luquntoodu miday u-khushuucdo.</li>
                <li>Wax kasta oo Qur’aan ah oo uga yimaada xagga Eebbaha Raxmaan ah oo
                    soo darriyo [cusboonaada] waxay ahaan kuwo ka jeedsada.</li>
                <li>Waxayna beeniyeen [Xaqa] waxaase u-imaan warka waxay ku
                    jeesjeesayeen.</li>
                <li>Miyeyna arkayn dhulka inaan kasoo bixinno nooc kasta oo fiican?</li>
                <li>Taasna waxaa ku sugan aayad badankooduna ma aha mid rumeyn
                    [Xaqa].</li>
                <li>Eebbahaana waa adkaade naxariista.</li>
            </ol>
            <p>Aayaduhu waxay xoojin oo calool adkayn Nabiga (naxariis iyo
                nabadgalyo Eebbe korkiisa ha yeelee) iyo in Eebbe awoodda leeyahay oo
                wuxuu doono kusoo dejin karo, waxayse ka caada-yeesheen gaaladu inay
                Xaqa beeniyaan, wayse ogaan cidhibta arrintaas. Ciddiise waano qaadan ha
                daydo iyo waxa Eebbe kasoo bixiyo oo ah wax lagu waano-qaato. Shacbi
                wuxuu yidhi, “Dadka waxaa laga abuuray dhulka ciddii Jannada gashana waa
                mid fiican, kii Naarta galana waa mid xun.” Ash-Shucaraa’ (1-9)</p>
            <ol start="10" type="1">
                <li>[Xusuuso] markuu ugu yeedhay Eebbahaa [Nabi] Muuse inuu aado qawmka
                    daalimiinta ah.</li>
                <li>Qawmka Fircoon, may dhawrsadaan.</li>
                <li>Wuxuu yidhi [Nabi] Muuse, “Eebbow waxaan ka cabsan inay i
                    beeniyaan.”</li>
                <li>“Ooy cidhiidhyanto laabtaydu, siina daysmin carrabkaygu ee dir
                    la-jirkayga Haaruun.”</li>
                <li>“Waxayna igu leeyihiin dambi [godob] waxaana ka cabsan inay i
                    dilaan.”</li>
                <li>Wuxuu yidhi Ilaahay, “Saas ma aha ee la aada aayaadkannaga, Annagaa
                    idinla jirra maqlina.”</li>
                <li>“Ee u-taga Fircoon una dhaha, ‘Annagu waxaan nahay Rasuulka Eebbaha
                    caalamka.’”</li>
                <li>“Ee dir [u-oggolow] banii-Israa’iil la-jirkannaga.”</li>
                <li>Wuxuu yidhi [Fircoon] “Miyaanaan kugu barbaarinin dhexdannada adoo
                    yar oodan ku nagaanin dhexdannada cimrigaaga sanooyin.”</li>
                <li>“Ood fashay arrintaad fashay adoo diiddan [sama-falkii].”</li>
                <li>Wuxuu yidhi [Nabi] Muuse, “Waan falay anoon wax kasayn.”</li>
                <li>“Waana idinka cararay markaan idinka cabsaday markaasuu Eebbe i
                    siiyey Nabinimo, igana yeelay kuwa la diray [Rasuul].”</li>
                <li>“Taasise ma nicma aad igu mannaysan baa haddaad addoonsatay
                    banii-Israa‘iil?”</li>
            </ol>
            <p>Wax badan yuu Eebbe ka warramay siduu u-diray Nabi Muuse iyo siduu
                u-beeniyey Fircoon iyo wixii dhex-maray, iyo say u-doodeen, dood xaq iyo
                run ah oo Nabi Muuse iyo dood kibir iyo been ah oo Fircoon, waxaase
                hadhay Xaqii, waxaana tagay oo halaagsamay xumaantii iyo isla-waynidii,
                waana sidaa waligeed Xaqa iyo baadilka iyo kibirka. Ash-Shucaraa’
                (10-22)</p>
            <ol start="23" type="1">
                <li>Fircoon wuxuu yidhi, “Waa maxay Eebbaha caalamka?”</li>
                <li>Wuxuu yidhi [Nabi] Muuse, “Waa Eebbaha samooyinka iyo waxa
                    u-dhexeeya haddaad wax yaqiinsanaysaan [rumaynaysaan].”</li>
                <li>Wuxuu ku yidhi [Fircoon] kuwii gaararkiisa ahaa, “War ma
                    maqlaysaan?”</li>
                <li>Wuxuu yidhi [Nabi] Muuse, “Waa Eebbihiin iyo Eebbaha
                    aabbayaalkiinnii hore.”</li>
                <li>Wuxuu yidhi Fircoon, “Rasuulkiinna laydiin soo diray waa waalan
                    yahay.”</li>
                <li>Wuxuu yidhi [Nabi] Muuse, “Waa Eebbaha bari iyo galbeed iyo waxa
                    u-dhexeeya haddaad wax kasaysaan.”</li>
                <li>Wuxuu yidhi Fircoon, “Haddaad yeelato ilaah igasoo hadhay waxaan kaa
                    yeeli kuwa xabbisan.”</li>
                <li>Wuxuu yidhi [Nabi] Muuse, “Haddaan kuula imaado wax cadna?”</li>
                <li>Wuxuu yidhi Fircoon, “La imow haddaad run sheegi.”</li>
            </ol>
            <p>Wali waxaa socda dooddii Xaqa iyo baadilka, Xaquu u-yeedhi Nabi Muuse
                amar Eebbe iyo baadil uu hoggaamin Fircoon waswaasin Shaydaan iyo kibir
                iyo isla-waynaan wax ka jirin, sidaasayna had iyo jeer u-loollamaan Xaqa
                iyo baadilku, waxaase la rabaa mu‘minka dhabta ah inuu ku-sugnaado Xaqa
                uguna yeedho dadka si cad oon qallooc, caytan iyo af-lagaaddo lahayn,
                bal day hadalka Nabi Muuse iyo Fircoon hadalkiisa, waa waano, is-farid
                iyo run Nabi Muuse, iyo af-xumo iyo caytan Fircoon faafin, taasina waxay
                wax tusaalayn kuwa Xaqa fari oo wanaagga u-yeedhi. Ash-Shucaraa’
                (23-31)</p>
            <ol start="32" type="1">
                <li>Markaasuu tuuray [Nabi] Muuse ushiisii waxayna noqotay mas
                    muuqda.</li>
                <li>Wuxuuna siibay gacantiisa waxayna ahaatay mid u-cad dadka dayi.</li>
                <li>Wuxuu ku yidhi [Fircoon] kuwii gaararkiisa ahaa, “Kani waa sixirre
                    xeel dheer.”</li>
                <li>“Doonina inuu idinkaga bixiyo dhulkiinna sixirkiisa ee maxaad
                    faraysaan?”</li>
                <li>Waxay dheheen, “Dib u-dhig isaga iyo walaalkiis [xaalkooda] una dir
                    magaalooyinka kuwo soo kulmiya.”</li>
                <li>“Ha kuu keeneen sixirre kasta oo xeel dheer.”</li>
                <li>Waxaana loo kulmiyey saaxiriintii imaatin maalin la-yaqaan.</li>
                <li>Waxaana loo yidhi dadkii, “Ma kulmaysaan?”</li>
                <li>“Inaan raacno saaxiriinta hadday adkaadaan?”</li>
            </ol>
            <p>Nabi Muuse wuxuu Eebbe ku xoojiyey mucjizado, sida usha, gacanta
                nuuri, iyo kuwo kale, Fircoonse wuu ka madax-adaygay, oo diiday Xaqa,
                isagoo u-tusin qawmkiisii in [Nabi] Muuse xumaan iyo dhulkoos ka bixiyo
                waddo, isuna ekeysiiyey inuu ku xidhan yahay hadalkooda iyo ra‘yigooda,
                oyna wax faraan si uu ugu tallaabsado maslaxaddooda, iyaguna waxay kula
                arrimiyeen in xaalka dib loo dhigo, dadna loo diro magaalooyinka si ay
                usoo kulmiyaan kuwa sixirka aad u-yaqaan, waana lasoo kulmiyey
                saaxiriintii, dadkiina way soo kulmeen si ay u-raacaan saaxiriinta
                hadday adkaadaan. Maxaase dhacay? Waa waxay ka warrami aayadaha soo
                socda, kana warrameen kuwo badan. Fircoon warkiisu waa badan yahay,
                waxaase la-yaab leh inuu noqdo mid Xaqa ilaalin oo maslaxadda dadkiisa
                dhawri, kuna xidhan hadalkooda iyo amarkooda, dhabse ma aha taasi.
                Ash-Shucaraa’ (32-40)</p>
            <ol start="41" type="1">
                <li>Markay yimaadeen saaxiriintii waxay ku dheheen Fircoon, “Ujuuro ma
                    leennahay haddaan adkaanno?”</li>
                <li>Wuxuuna yidhi, “Haa, waxaadna noqonaysaan kuwa ii dhow.”</li>
                <li>Wuxuu ku yidhi [Nabi] Muuse, “Tuura waxaad tuuraysaan.”</li>
                <li>Waxayna tuureen xadhkahoodii iyo ulahoodii, waxayna dheheen,
                    “Sharafta Fircoon yaan ku dhaarannaye annagaa adkaan.”</li>
                <li>Markaasuu tuuray [Nabi] Muuse ushiisii waxayna ahaatay mid gurata
                    waxay dhoodhoobeen.</li>
                <li>Waxaana la riday saaxiriintii sujuud darteed.</li>
                <li>Waxayna dheheen, “Waxaan rumaynay Eebbaha caalamka.”</li>
                <li>“Eebbaha [Nabi] Muuse iyo [Nabi] Haaruun.”</li>
            </ol>
            <p>Saaxiriintii markay ka yimaadeen Masar jahooyinkeeda iyagoo ah kuwo
                ugu sixir badan, ahna dad badan yey waydiisteen Fircoon abaal-gud hadday
                adkaadaan, wuuna u ballan-qaaday inuu abaal-mariyo, wuxuuna ugu deeqay
                inay noqdaan kuwa u-dhow ee agtiisa jooga, wayna tuureen waxay soo
                dhoodhoobeen oo sixir ah, iyagoo ku dhaartay Fircoon inay adkaan, wayse
                beenowday dhaartii, waxaana cuntay waxay wateen ushii Nabi Muuse,
                markaasay garteen inay xumaan ku socdeen, wayna tawbad-keeneen, iyagoo
                rumeeyey Eebbe iyo Xaqay la yimaadeen Nabi Muuse iyo Nabi Haaruun.
                Saasuuna u-sarreeyey Xaqii una buray sixirkoodii loogana adkaaday
                Fircoon iyo colkiisii. Xujada cad ee Xaqaba way jabisaa xumaanta iyo
                baadilka had iyo jeer. Ka-dhawrsasho iyo sharaf iyo ku-dhaarashana
                waynaa muta Eebbe Sarreeye. Ash-Shucaraa’ (41-48)</p>
            <ol start="49" type="1">
                <li>Wuxuu yidhi Fircoon, “Miyaad rumeyseen Muuse kahor idankayga? Isagu
                    waa kan idiinku wayn ee idin baray sixirka waadse ogaan doontaan,
                    waxaana u-goyn gacmahiinna iyo lugahiinna is-dhaaf, waana idin wadhi
                    dhammaantiin.”</li>
                <li>Waxayna dheheen, “Dhib ma leh annagu xagga Eebbahannaan
                    u-noqonaynaa.”</li>
                <li>“Waxaana dalbaynaa [damcaynaa] inuu noo dhaafo Eebbahanno
                    gafafkannaga inaan noqonnay kuwii ugu hor rumeeyey [Xaqa].”</li>
                <li>Waxaan u-waxyoonay [Nabi] Muuse, “Guuri addoomadayda waa laydin
                    raaciye.”</li>
                <li>Markaasuu u-diray Fircoon magaalooyinka kuwo soo kulmiya.</li>
                <li>Isagoo dhihi, “Kuwaasu [banii-Israa‘iil] waa koox yar.”</li>
                <li>“Wayna na cadho-galiyeen.”</li>
                <li>“Waxaana nahay kuwo had iyo jeer digtoon.”</li>
                <li>Waxaana ka bixinnay beero iyo ilo [biyo].</li>
                <li>Iyo kanziyo iyo nagaadi fiican.</li>
                <li>Waxaana dhaxalsiinnay banii-Israa‘iil.</li>
            </ol>
            <p>Xaqii baa caddaaday, Fircoonse waa inuu qariyo jabkiisa, wuxuuna isku
                rogay colkuu soo doortay kuna tuhmay inay shirqoolayaan, oy Muuse wax la
                hayeen, wuuna haddiday inuu layn, waxbase kama tarin, illeen Xaqay
                rumeeyeene, Eebbana wuxuu faray Nabi Muuse inuu la guuro inta rumaysay,
                Fircoonna waa raacay isagoo soo kulmiyey colkiisii, marna haddidi Muuse
                iyo intii rumaysay, mana faa‘iidin, waxayse ku dhammaatay in la halaago
                siday aayaduhu sheegi. Ash-Shucaraa’ (49-59)</p>
            <ol start="60" type="1">
                <li>Markaasay raaceen [ka daba-duuleen] qorrax-soo-bixii.</li>
                <li>Markay isu-muuqdeen labadii kooxood waxay dheheen asxaabtii [Nabi]
                    Muuse, “Innaga waa layna haleelay.”</li>
                <li>Wuxuuna yidhi [Nabi] Muuse, “Saas ma aha ee Eebbahay baa ila jira,
                    wuuna i toosin.”</li>
                <li>Waxaana u-waxyoonay [Nabi] Muuse, “Ku garaac ushaada badda,” wayna
                    kala jeexantay baddii wuxuuna noqday jeex kasta buur wayn oo kale.</li>
                <li>Waana kusoo dhawaynay halkaas kuwii kale [colkii Fircoon].</li>
                <li>Waxaana korinnay [Nabi] Muuse iyo intii la jirtay dhammaan.</li>
                <li>Kadibna waxaan maanshaynay kuwii kale.</li>
                <li>Arrintaasna waxaa ku sugan aayad mana aha badankood kuwo
                    rumeyn.</li>
                <li>Eebbahaana waa adkaade naxariista,</li>
            </ol>
            <p>Waxay sheegeen fasirayaashu in Fircoon la baxay col wayn oo ka kooban
                madaxdii iyo askartii. Aayaduhuna waxay noo sheegeen in markay isku
                dhawaadeen labadii col oy ku calaacaleen dad kamid ah qawmkii Nabi Muuse
                in la haleelay, wuxuuse ku kalsoonaa Ilaahiis inuu toosin, wuxuuna
                u-waxyooday inuu badda garaaco, oyna kala jeexantay, Fircoon iyo
                colkiisina lagusoo dhaweeyey, lana koriyey Nabi Muuse iyo intii la
                jirtay, lana halaagay oo la maansheeyey Fircoon iyo colkiisii, taasina
                waa calaamad lagu waano-qaato. Wuxuu wariyey Ibnu Abii Xaatim in markuu
                Nabi Muuse gaadhay badda ku baryey Eebbe, “Ilaaha ahaa wax kasta hortiis
                oo ahaysiiyey wax kastow, oo ahaan wax kasta gadaashiisow, noo yeel
                faraj.” Markaasuu Eebbe u-waxyooday, “Garaac badda,” waana taas
                ku-xidhnaanta Eebbe iyo rumayntiisu. Ash-Shucaraa’ (60-68)</p>
            <ol start="69" type="1">
                <li>Ku akhri korkooda warkii [Nabi] Ibraahiim.</li>
                <li>Markuu ku yidhi aabbihiis iyo qawmkiisii, “Maxaad
                    caabudaysaan?”</li>
                <li>Waxay dheheen, “Waxaannu caabudi sanamyo oonu ahaan kuwo ku
                    nagaada.”</li>
                <li>Wuxuu yidhi [Nabi Ibraahiim] “Maydin maqlayaan markaad
                    baryeysaan?”</li>
                <li>“Mase idin anfaci ama idin dhibi?”</li>
                <li>Waxay dheheen, “Waxaan hellay aabbayaalkanno oo sidaas fali.”</li>
                <li>Wuxuu yidhi, “Bal warrama waxaad caabudaysaan,”</li>
                <li>“Idinka iyo aabbayaalkiinnii horreeyey,”</li>
                <li>“Hadday iyagu col ii yihiin Eebbaha caalamka mooyee.”</li>
            </ol>
            <p>Aayadahani waxay ka warrami addoonkii Eebbe iyo Rasuulkiisii ahaa
                imaamka kuwa toosan Nabi Ibraahiim, wuxuuna Eebbe faray Rasuulkiisa
                Muxammad ah (naxariis iyo nabadgalyo Eebbe korkiisa ha yeelee) inuu ku
                akhriyo ummaddiisa inay ku daydaan, kali-yeelidda cibaadada,
                tala-saarashada Eebbe, ka-fogaanshaha gaalnimada, illeen Eebbaa siiyey
                hanuun iyo wanaag uu ku diray waxay caabudi jireen qawmkiisii, isagoo
                u-sheegay inayan wax tarayn cibaado waxaan ku maqlayn, waxna anfacayn,
                waxaase wax la caabudo oo laysku halleeyo ah Eebbaha caalamka ee awoodda
                leh. Tan kale walaalnimadu waa tan iimaanka iyo Islaamnimada, wixii
                kasoo hadhayse waa col aan heshiis lahayn. Ash-Shucaraa’ (69-77)</p>
            <ol start="78" type="1">
                <li>“Ee Eebbaha i abuuray ee ah kan i hanuunin.”</li>
                <li>“Kan i quudin ee i waraabin.”</li>
                <li>“Markaan bukoodana isagaa i caafiya.”</li>
                <li>“Waana kan i dili ina noolayn.”</li>
                <li>“Ee ah kaan damci inuu ii dhaafo gafafkayga Maalinta
                    Abaal-marinta.”</li>
                <li>“Eebbow i sii xikmo [Nabinimo] ina haleeshii kuwa suubban.”</li>
                <li>“Iina yeel sheegid run ah [fiican] kuwa dambe.”</li>
                <li>“Igana yeel kuwa dhaxli Jannada Naciimo.”</li>
                <li>“Una dambi-dhaaf aabbahay wuxuu kamid ahaa kuwa dhumaye.”</li>
                <li>“Hana i dullayn maalinta lasoo bixin [dadka].”</li>
                <li>“Maalintayna wax anfacayn xoolo iyo ilmo midna.”</li>
                <li>“Ruux ula yimaada Eebbe qalbi fayow mooyee [iimaan].”</li>
            </ol>
            <p>Eebbaa wax abuura, waxna hanuuniya, waxna quudiya, oo waraabiya,
                Isagaana wax caafiya, waxna dila, waxna nooleeya, dambigana u-dhaafa
                mu‘miniinta, saas darteed yuu Nabi Ibraahiim u-warsaday inuu xikmo oo ah
                cilmi, Nabinimo iyo wanaag siiyo. Dadkii fiicnaana raaciyo, ammaan iyo
                qaddarinna ugu yeelo dadka dambe, kana yeelo kuwa dhaxli Jannada, una
                dambi-dhaafo aabbihiis illeen wuxuu kamid ahaa kuwa dhumaye, waxayna
                ahayd intayna u-caddaan, iyo inuusan dullayn maalinta dadka lasoo bixin,
                oon xoolo iyo carruur wax tarayn, ee camal fiican iyo qalbi nabadgalay
                kaliya wax tari. Saciid binu Musayib wuxuu yidhi, “Qalbiga nabadgalay
                waa kan fayow, waana qalbiga mu‘minka, illeen qalbiga gaalka iyo
                munaafaqu waa bukaaye.” Waana taas ku-xidhnida Eebbe iyo aqoonsigiisu.
                Ash-Shucaraa’ (78-89)</p>
            <ol start="90" type="1">
                <li>Waana loo dhawayn Jannada kuwa dhawrsada [mu‘miniinta dhabta
                    ah].</li>
                <li>Waana loo muujin Jaxiimo kuwa baadiyoobay.</li>
                <li>Waxaana lagu dhihi, “Aaway waxaad caabudayseen?”</li>
                <li>“Oo Eebbe kasoo hadhay, maydiin gargaarayaan ama
                    gargaarsanayaan?”</li>
                <li>Waana lagu hambooriyey [tuuri] dhexdeeda iyaga iyo kuwa
                    baadiyoobay.</li>
                <li>Iyo junuudda [askarta] Ibliis dhammaan.</li>
                <li>Waxayna odhan iyagoo dhexdeeda ku doodi</li>
                <li>“Eebbaan ku dhaarannaye waxaan ku sugnayn baadi cad.”</li>
                <li>“Markaan idilla sinnay Eebbaha caalamka.”</li>
                <li>“Wax na dhumiyey oon dambiilayaasha ahayn ma jiro.”</li>
                <li>“Mana lihin wax noo shafeeca.”</li>
                <li>“Iyo saaxiib dhaw.”</li>
                <li>“Ee haddaan noqonno oon ahaanno mu‘miniin!”</li>
                <li>Taas waxaa ku sugan calaamad badankoodna ma rumeeyo [Xaqa].</li>
                <li>Eebbahaana waa adkaade naxariista.</li>
            </ol>
            <p>Qiyaamada xaalkeedu waa daran yahay sida wax badan Qur’aanku ka
                warramay, Jahannamana waxaa loo soo dhawayn Ibliis, gaalo iyo inta
                raacdayna Naartaana lagu tuuri, oyna ku murmi dhexdeeda iyagoo calaacali
                oo qiran xumaantii iyo dambigii, wax u-gargaari iyo wax u-shafeecina ma
                jiro, waqtigaas oo kalena calaacal wax ma taro ee waxaa wax tara iimaan
                iyo wanaag hor-marsasho. Ash-Shucaraa’ (90-104)</p>
            <ol start="105" type="1">
                <li>Waxay beeniyeen qawmkii [Nabi] Nuux Rasuulladii.</li>
                <li>Markuu ku yidhi walaalkood Nuux, “Miyeydaan dhawrsanayn?”</li>
                <li>“Anigu waxaan idiin ahay Rasuul aamin ah.”</li>
                <li>“Ee ka dhawrsada Eebbe ina adeeca.”</li>
                <li>“Idinkana warsan maayo [Xaqa] ujuuro, ajrigayga Eebbaha caalamkaan
                    ka sugi.”</li>
                <li>“Ee Eebbe ka dhawrsada ina adeeca.”</li>
                <li>Waxay dheheen, “Ma waxaanu ku rumayn adooy ku raaceen kuwa dullaysan
                    [xun xun]?”</li>
                <li>Wuxuu yidhi, “Maxaan ka ogahay waxay fali?”</li>
                <li>“Xisaabtooda Eebbe un baa leh haddaad wax garanaysaan.”</li>
                <li>“Anuguna ma eryayo mu‘miniinta.”</li>
                <li>“Waxaan u-dige cad ahayna ma ihi.”</li>
            </ol>
            <p>Qisada Nabi Nuux horaan usoo sheegnay wayna imaan doontaa,
                waxyaalahase ay halkan taabatay waxaa kamid ah caqli-xumida gaalada iyo
                inay dadka ku qiimeeyaan xoolaha iyo muuqaalka. Tan kale in Xaqa loo
                siman yahay cid gaar loogu dhaqaalayna ayna jirin, ajriga iyo
                abaal-marinta Xaq u-yeedhayaashana Eebbaa leh, illeen abaal-marin adduun
                wax kuuma tartee, taasna waxay ku tusin in ciddii wax bari dadka oo Xaqa
                tusi looga baahan yahay inay dhawraan caddaaladda iyo ku-xidhnaanta
                Eebbe. Ash-Shucaraa’ (105-115)</p>
            <ol start="116" type="1">
                <li>Waxay dheheen, “Haddaadan joogin Nuuxow waxaad noqon kuwa la
                    dhagaxyeeyo.”</li>
                <li>Wuxuuna yidhi, “Eebbow qawmkaygii waa i beeniyeen.”</li>
                <li>“Ee na kala-xukun dhexdannada, ina kori ani iyo inta ila jirta ee
                    mu‘miniinta ah.”</li>
                <li>Waxaannu ku korinnay isaga iyo intii la jirtay doontii buuxday.</li>
                <li>Kadibna waxaan maanshaynay kuwii hadhay [gaaladii].</li>
                <li>Taasna waxaa ku sugan calaamad mana aha badankoodu kuwo rumayn.</li>
                <li>Eebbahaana waa adkaade naxariista.</li>
            </ol>
            <p>Markuu Nabi Nuux u-yeedhay qawmkiisii habeen iyo dharaarba, muddo
                dheerna la noolaa, diideenna Xaqii yey goosteen caadadii xumayd ee
                Xaq-diidayaasha oo ah inay la-dagaallamaan Nabigaas wanaagga fari,
                waxayna ku haddideen inay dhagax la dhici hadduusan joogin, joojinna Xaq
                u-yeedhidda, Eebbaase kala-xukumay oo koriyey Nuux iyo mu‘miniintii la
                jirtay, halaagayna gaaladii Xaqa diidday, taasna Eebbaa u-yaboohay kuwa
                Xaqa ku taagan inuu u-gargaaro markay run sheegaan oo fuliyaan sharciga
                Eebbe kuna dhaqmaan. Ash-Shucaraa’ (l 16-122)</p>
            <ol start="123" type="1">
                <li>Waxay beeniyeen Caad Rasuulladii.</li>
                <li>Markuu ku yidhi walaalkood Huud, “Miyeydaan dhawrsanayn?”</li>
                <li>“Anigu waxaan idiin ahay Rasuul aamin ah.”</li>
                <li>“Ee ka-dhawrsada Eebbe ina adeeca.”</li>
                <li>“Idinkamana warsanaayo Xaqa ujuuro, ajrigaygana Eebbaha caalamkaan
                    ka sugi.”</li>
                <li>“Miyaad ka dhisaysaan meel sare oo dhan calaamad [daar] idinkoo
                    ciyaari?”</li>
                <li>“Ood yeelanaysaan masaanic [dhismo] inaad waartaan darteed?”</li>
                <li>“Haddaad wax qabataan ciqaabtaan una ciqaabaysaan si daran.”</li>
                <li>“Ee Eebbe ka-dhawrsada ina adeeca.”</li>
                <li>“Kana dhawrsada Eebbaha idin siiyey waxaad ogtihiin.”</li>
                <li>“Wuxuu idin siiyey xoolo iyo carruur.”</li>
                <li>“Iyo beero iyo ilo.”</li>
                <li>“Waxaana idiinka digi cadaab maalin wayn.”</li>
            </ol>
            <p>Reer Caad wax badan yuu Qur’aanku ka warramay, waxaase mudan in
                laysku baraarujiyo siday wax u-dhisan jireen kibir, isla-wayni iyo
                waarid darteed, maxayse u-tartay? Waxba. Waxaa la sheegay in markuu
                arkay Abuu Dardaa waxay Muslimiintu ka dhiseen qoodha inuu ka is-taagay
                masaajidka, kuna dhawaaqay, “Reer Dimishqow!” Markay kusoo kulmeenna uu
                Eebbe ammaanay oos yidhi, “Miyeydaan xishoonayn? Waxaad kulminaysaan
                waxaydaan cunayn, waxaad dhisaysaan waxaydaan dagayn, waxaadna
                doonaysaan waxaydaan gaadhayn, waxaa idinka horreeyey Caad oo hanatay
                Cadan iyo Cummaan dhexdeeda ee yaa dhaxalkoodii iga siin labo Dirham?”
                Ash-Shucaraa’ (123-135)</p>
            <ol start="136" type="1">
                <li>Waxay dheheen, “Waxaa isu kaanna mid ah waanisayaa ama maadan
                    waanininaa.”</li>
                <li>“Kanna ma aha waxaan dabeecaddii [diintii] dadkii hore ahayn.”</li>
                <li>“Nalamana cadaabayo.”</li>
                <li>Wayna beeniyeen, markasaan halaagnay. Taasina waxaa ku sugan
                    calaamad, mana aha badankoodu kuwo rumayn.</li>
                <li>Eebbahaana waa adkaade naxariista.</li>
                <li>Waxay beenisay Thamuud Rasuulladii.</li>
                <li>Markuu ku yidhi walaalkood [Nabi] Saalax, “Miyaydaan
                    dhawrsanayn?”</li>
                <li>“Waxaan idiin ahay Rasuul aamin ah.”</li>
                <li>“Ee ka-dhawrsada Eebbe ina adeeca.”</li>
                <li>“Idinkamana warsanaayo Xaqa ujuuro, ajrigayga Eebbaha caalamkaan ka
                    sugi.”</li>
            </ol>
            <p>Markay qawmkii Nabi Huud ka madax-adaygeen Xaqii ooy isugu mid
                noqotay waano iyo la‘aanteed, diideenna wax u-sheeggii, sheegteenna
                inaan la cadaabayn yaa Eebbe halaagay, taasina waa abaalka
                Xaq-diidayaasha. Sidoo kale waxaa Eebbe u-diray Thamuud Nabi Saalax,
                wuxuuna la maray waddaday la mareen Nabiyadii kale, wuxuu xaalku ku
                dambeeyeyna wuu imaan, waxaadse mooddaa in gaaladu ceel kaliya ka
                cabbeen, waa ceelka xumaanta. Ash-Shucaraa’ (136-145)</p>
            <ol start="146" type="1">
                <li>“Ma waxaa laydinkaga tagi halkan idinkoo aamin ah?”</li>
                <li>“Oo ku sugan basaatiin iyo ilo [socda]?”</li>
                <li>“Iyo beero iyo timir fiiddeedu bisayl tahay?”</li>
                <li>“Ood ka qoranaysaan buuraha guryo idinkoo kibirsan?”</li>
                <li>“Ee Eebbe ka dhawrsada ina adeeca.”</li>
                <li>“Hana adeecina [maqlina] amarka xad-gudbayaasha.”</li>
                <li>“Ah kuwa fasaadiya dhulka oon hagaajinayn.”</li>
                <li>Waxay dheheen, “Waxaad uun kamid tahay kuwa la sixray.”</li>
                <li>“Mana tihid waxaan dad na lamid ah ahayn ee noo keen aayad haddaad
                    run sheegi.”</li>
                <li>Wuxuu yidhi, “Tani waa hal, maalin bay cabbi idinkuna maalin baad
                    cabbaysaan la-yaqaan.”</li>
                <li>“Ee haku taabanina xumaan, oos idin qabto cadaab maalin wayn.”</li>
                <li>Wayse dileen waxayna ahaadeen kuwo qoomameeya.</li>
                <li>Waxaana qabtay cadaab taasna waxaa ku sugan calaamad, badankoodna ma
                    aha kuwo rumayn [Xaqa].</li>
                <li>Eebbahaana waa adkaade naxariista.</li>
            </ol>
            <p>Cid ladnaan iyo kibir ku waari ma jirto, qawmkii Nabi Saalaxna markay
                Xaqii ka madax-adaygeen oo beeniyeen Nabigii oy dileen hashii calaamadda
                u-ahayd yaa Eebbe halaagay oo ciqaabay, adduunyana waa beer cagaaran oo
                mar uun ingagi, waxaase habboon in si fiican loogu dhaqmo Xaqa.
                Ash-Shucaraa’ (146-159)</p>
            <ol start="160" type="1">
                <li>Waxay beeniyeen qawmkii [Nabi] Luud Rasuulladii.</li>
                <li>Markuu ku yidhi walaalkood Luud, “Miyeydaan dhawrsanayn?”</li>
                <li>“Waxaan idiin ahay Rasuul aaminee.”</li>
                <li>“Ee ka dhawrsada Eebbe ina adeeca.”</li>
                <li>“Idinkama warsanaayo Xaqa ujuuro, ajrigayga Eebbaha caalamkaan ka
                    sugi.”</li>
                <li>“Ma waxaad u-tagaysaan ragga caalamka?”</li>
                <li>“Ood ka tagaysaan waxa Eebbe idiin abuuray oo haweenkiinna ah?
                    Waxaadse tihiin kuwo xad-gudba.”</li>
                <li>Waxay dheheen. “Haddaadan joogin Luudow waxaad noqon kuwa la
                    bixiyo.”</li>
                <li>Wuxuu yidhi [Luud] “Anigu camalkiinna waan la cadhays nahay.”</li>
                <li>“Eebbow iga kori iyo ehelkaygaba waxay falayaan.”</li>
                <li>Waana korinnay isaga iyo ehelkiisiiba dhammaan.</li>
                <li>Habar ku hadhay mooyee [haweeneydiisii].</li>
                <li>Markaasaan halaagnay intii kale.</li>
                <li>Waxaa kusoo daynay [roob dhagax Naar ah] waxaana u-xun roobka kuwa
                    loo digay.</li>
                <li>Taasna waxaa ku sugan calaamad, badankoodna ma aha kuwo rumayn.</li>
                <li>Eebbahaana waa adkaade naxariista.</li>
            </ol>
            <p>Qawmkii Nabi Luud waxay ku caan ahaayeen wax sheegiddiisa laga
                xishoodo oo ah inay ragga aadi jireen haweenka ka-sokow, waana caado xun
                oo ciqaab mudata, waxaana loo ciqaabay si daran, cid kasta oo
                waxyaalahaas oo kale ku kacdana waa cid dullaysan oo wasakhawday,
                waxayna dharbaaxo ku tahay kuwa buka ee dabaalan waxaas. Ash-Shucaraa’
                (160-175)</p>
            <ol start="176" type="1">
                <li>Waxay beeniyeen kayntii ehelkeedii Rasuulladii.</li>
                <li>Markuu ku yidhi [Nabi] Shucayb, “Miyeydaan dhawrsanayn?”</li>
                <li>“Waxaan idiin ahay Rasuul aamin ee.”</li>
                <li>“Ee ka-dhawrsada Eebbe ina adeeca.”</li>
                <li>“Idinkama warsanaayo Xaqa ujuuro, ajrigayga Eebbaha caalamkaan ka
                    sugi.”</li>
                <li>“Oofiya [dhammaystira] beegidda hana kamid noqonina kuwa
                    nusqaamiya.”</li>
                <li>“Una miisaama caddaalad toosan.”</li>
                <li>“Hana ka nusqaaminina dadka waxooda hana xumaynina dhulka idinkoo
                    fasaadin.”</li>
                <li>“Kana dhawrsada Eebbaha idin abuuray iyo khalqigii horreeyey.”</li>
            </ol>
            <p>Qawmkii Nabi Shucayb oo dhulka Madyan dagganaa waxay beeniyeen Xaqii,
                waxayna ku caan-bexeen inay nusqaamiyaan miisaanka iyo suuskaba, dadkana
                saas uga nusqaamiyaan xaqooda, wuxuuna Nabi Shucayb isku-dayey inuu ka
                reebo arrintaas, dhulkana ayan fasaadin, wayse ka madax-adaygeen
                xaalkaas sida ka muuqata aayadaha soo socda. Waxaana dhab ah in cunnada
                oo dadka lagu khayaamo lagana nusqaamiyo ay tahay arrin xun oo ciqaab
                iyo halaag mudan, yaase garansiin kuwa ku dhaqma xaalkaas Eebbe mooyee,
                ciddii caqli lehse waa inay ka joogtaa ka hor maalinta dadku u is-taagi
                Ilaaha caalamka. Ash-Shucaraa’ (176-184)</p>
            <ol start="185" type="1">
                <li>Waxay dheheen, “Waxaad uun tahay kuwa la sixray.”</li>
                <li>“Mana tihid waxaan dad na lamid ah ahayn, waxaana kuu malaynaynaa
                    kuwa beenaalayaasha ah.”</li>
                <li>“Ee nagusoo rid goosimo samada kamid ah haddaad run sheegi.”</li>
                <li>Wuxuu yidhi, “Eebbahay baa og waxaad falaysaan.”</li>
                <li>Wayna beeniyeen, waxaana qabtay cadaab maalintii hadhka, waana
                    cadaab maalin wayn.</li>
                <li>Arrintaasna waxaa ku sugan calaamad mana aha badankoodu mid
                    rumayn.</li>
                <li>Eebbahaana waa adkaade naxariista.</li>
            </ol>
            <p>Waxay kuwanna ku jawaabeen jawaabtii kuwii ka horreeyey oo kale,
                waxayna ku sheegeen sixir, wayna beeniyeen, waxay warsadeen in cirka
                goosino cadaaba looga soo rido, Eebbase waa ogyahay waxay fali, waxaana
                qabtay cadaab hadheeyey oo wayn. Ibnu Cabbaas wuxuu yidhi, “Wuxuu
                Ilaahay kusoo daayey onkod iyo kulayl daran oo ku dhajiyey neefta,
                markaasay ka bexeen guryaha iyagoo u-carari dibadda, markaasaa Eebbe
                daruur ka hadhaysa qorraxda kusoo daayey markay kusoo kulmeenna uu Eebbe
                kusoo daayey naar gubtay.” Ciqaabta Eebbana kama fogo daalimiinta
                Xaq-diidayaasha ah. Ash-Shucaraa’ (185-191)</p>
            <ol start="192" type="1">
                <li>Qur’aankuna waa soo-dejin Eebbaha caalamka.</li>
                <li>Waxaa kulasoo degan Ruux aamin ah [Jibriil].</li>
                <li>Qalbigaaga inaad ahaato kuwa ku diga.</li>
                <li>Af-Carabi ahoo cad.</li>
                <li>Qur’aankuna wuxuu ku sugnaa Kutubtii hore.</li>
                <li>Miyeyna calaamad ugu fillayn inuu yaqaanno culimadii
                    banii-Israa‘iil?</li>
                <li>Haddaan kusoo dejinno Qur’aankan Cajamiga qaarkiis</li>
                <li>Oo uu ku akhriyo korkooda mayna rumeeyeen.</li>
                <li>Saasaan u-galinnay diiddada quluubta dambiilayaasha.</li>
                <li>Mana rumaynayaan Xaqa intay ka arkaan cadaab daran.</li>
                <li>Oos ugu yimaado cadaabku kado iyagoon ogayn.</li>
                <li>Oy dhahaan, “Ma nala sugi?”</li>
                <li>Ma cadaabkannagay dadajisan?</li>
            </ol>
            <p>Aayadahan Eebbe wuxuu ku tilmaamay Qur’aanka inuu yahay soo-dejin
                Eebbe, oo Jibriil usoo dhiibay, kuna soo dejiyey qalbiga Nabiga,
                luuqadda Carabiga ahna kusoo dejiyey, Kutubihii horana lagu caddeeyey,
                culimadii banii-Israa‘iilna ay ogaayeen. Dambiilayaashuse ay beeniyeen,
                ayna saas ahaadaan intay ka arkaan cadaab daran, uguna yimaada kado,
                iyagoon ogayn oy markaas calaacalaan, yidhaahdaanna, “Maa nala sugo?”
                Waxayse dedejisanayeen cadaabka. Sufyaan wuxuu yidhi, “Waxyi dhammaantii
                wuxuu ku dagayey Carabi ee waxaa tarjumayey Nabiyada.” Ash-Shucaraa’
                (192-204)</p>
            <ol start="205" type="1">
                <li>Ka warraan haddaan u-raaxayno sanooyin.</li>
                <li>Markaas uu u-yimaado wixii loogu gooddinaayey.</li>
                <li>Muxuu uga tari xaggooda wixii loogu raaxeeyey?</li>
                <li>Magaalo aan halaagno oon loo diginna ma jirto.</li>
                <li>Waano darteed, mana nihin daalimiin.</li>
                <li>Kumana soo degto Qur’aanka shayaadiintu.</li>
                <li>Kumana habboona mana karaan.</li>
                <li>Shayaadiintu maqalka waa ka fog yihiin.</li>
                <li>Ee ha caabudin [baryin] Eebbe miciisa ilaah kale ood noqoto kuwa la
                    cadaabo.</li>
                <li>Una dig qaraabadaada kuu sii dhaw.</li>
                <li>Una raarici garabkaaga [u-naxariiso] ciddii ku raacda oo mu‘miniinta
                    ah.</li>
                <li>Hadday ku caasiyaanna waxaad dhahdaa, “Anigu bari baan ka ahay
                    waxaad falaysaan.”</li>
            </ol>
            <p>Raaxo adduunna wax ma tarto markay ciqaabtu timaaddo, waxaa sugnaaday
                in la keeni Qiyaamada gaalka oo Naarta la tiimbin markaas la dhihi,
                “Khayr waligaa ma aragtay? Nicmo waligaa ma aragtay?” oo uu dhihi,
                “Wallaahi maya.” La keenina kii ugu dhibaato badnaa adduunka oo la
                taabsiin Jannada markaas la dhihi, “Ma aragtay xumaan waligaa?” oos
                dhihi, “Waligay maya.” Nabiga iyo Qur’aanka Shaydaan umasoo dhawaado,
                lamana soo degin, waase ka fog yihiin, cibaadana Eebbe kaliyaa muta,
                Eebbana wuxuu faray Nabiga (naxariis iyo nabadgalyo Eebbe korkiisa ha
                yeelee) inuu marka hore u-digo qaraabada illeen haddii kale see dadka
                kale wax u-rumayn? Wuuna yeelay Nabigu sidaas. Tan kale wuxuu Eebbe
                faray inuu u-naxariisto mu‘miniinta Islaamkuna waa Diin
                isu-naxariisasho. Ash-Shucaraa’ (205-216)</p>
            <ol start="217" type="1">
                <li>Talo-saaro Eebbaha adkaada ee naxariista.</li>
                <li>Ee ku-arka markaad kici.</li>
                <li>Iyo la-gadgaddoonkaaga kuwa tukan.</li>
                <li>Eebbana waa maqle og.</li>
                <li>Ma idiinka warramaa ruuxay kusoo degi shayaadiintu?</li>
                <li>Waxay kusoo degi beenaale dambi badan oo dhan.</li>
                <li>Waxayna xadi maqalka, badankoodna waa beenaalayaal.</li>
                <li>Gabayaana waxaa raaca kuwa baadida ah.</li>
                <li>Miyaadan arkin in iyagu tog kasta [xumaan] ay ku dhex wareersan
                    yihiin?</li>
                <li>Oyna sheegi waxayna falayn?</li>
                <li>Kuwa Xaqa rumeeyey mooyee oo camal fiican fala oo xusa Eebbe wax
                    badan, oo gargaarta dulmi kadib, waxayna ogaan doonaan kuwii dulmi falay
                    soo-noqoshaday soo noqdaan [Qiyaamada].</li>
            </ol>
            <p>Waa in la talo-saarto Eebbaha adkaada ee naxariista, ee ku arka
                markaad is-taagi iyo gadgaddoonkaaga kuwa tukan ee maqli ee og.
                Shaydaanna wuxuu kusoo degaa been-badane dambi badan, heesta iyo gabayga
                oo waqtiga kaa dhumiyana waa caayan yihiin, waxaana raaca heesaaga kuwa
                iska baadida ah, waxaana kamid ah caadada heesaaga iyo gabayaaga inay ku
                wareeraan oo dhex-galaan wax kasta, ooy sheegaanna waxayna falin, marka
                iaga reebo kuwa Xaqa rumeeyey ee wanaagga fala oo gargaarta intii la
                dulmiyey, daalimna wuxuu ogaan markuu Eebbe u-noqdo, gabayguna markuu
                bato oo wax walba la sheego, oon runta laga sheegin, oo lagu caayo
                cidaan mudan, laguna amaano cidaan mudan waa aafo iyo balaayo ruuxa ka
                buuxda Islaamkuna ma oggola, siduu Nabigu (naxariis iyo nabadgalyo Eebbe
                korkiisa ha yeelee) u yidhi, “In laabta midkiin malaxu dhaamiso yaa ka
                khayr-roon inuu gabay ka buuxsamo.” Imaam Axmed. Hadduuse yahay mid Xaqa
                loogu hiilin, wanaaggana fari, xumaantana reebi kaasi ma cayna mana
                xuma. Ash-Shucaraa’ (217-227)</p>
            <hr />
            <h2 id="suurat-an-naml">Suurat an-Naml</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Daa. Siin. [Xarafka hore isagoo kale waan soo maray inuu ku tusin
                    mucjizada Qur’aanka.] Taasi waa aayaadka Qur’aanka iyo Kitaabka
                    cad.</li>
                <li>Waana hanuunka iyo bishaarada mu’miniinta.</li>
                <li>Ee ah kuwa ooga salaadda oo guta zakada oo Aakhiro yaqiinin.</li>
                <li>Kuwaanse rumayn Aakhiro waxaan u-qurxinnay camalkooda waana ku
                    indho-la‘ yihiin [wareersan yihiin].</li>
                <li>Kuwaasi waa kuwuu u-sugnaaday cadaab xun Aakharana iyaga un baa
                    khasaaray.</li>
                <li>Adiguna Nabiyow waxaad kala kulmi Qur’aanka Ilaaha falka san ee og
                    agtiisa.</li>
            </ol>
            <p>Suuraddu waxay ka warrami in Qur’aanka kariimka ah hanuun iyo
                bishaaro u-yahay mu‘miniinta Xaqa rumaysan ee salaadda si fiican u-guta,
                zakadana bixiya, Aakharana yaqiinsan, kuwaanse rumaynin Aakharo waxaa
                loo qurxiyey camalkooda xun oyna ku dhex wareersan yihiin, waana kuwa
                cadaab xun u-sugnaaday oo khasaaray Aakharo illeen wey beeniyeene.
                Dhabtuna waa in Qur’aanku kasoo degay Ilaaha Xakiimka ah ee wax walba og
                xaggiisa, warkiisuna waa run cad. Xukunkiisuna waa caddaalad
                dhammaystiran. Waxaase loo baahan yahay rumayn, ku-dhaqan, ugu-yeedhid
                iyo dhawrid. An-Naml</p>
            <ol start="7" type="1">
                <li>Xusuuso markuu ku yidhi [Nabi] Muuse ehelkiisa, “Anugu waxaan arkaa
                    iftiin waxaan idiinka keeni xaggiisa war ama waxaan idiinka keeni dhuxul
                    dab ah inaad kulaashaan.”</li>
                <li>Markuu yimid waxaa loogu dhawaaqay, “Waa la barakeeyey cidda dabka
                    la joogta iyo kuwa gaararkiisa ah, waxaana nazahan Ilaaha
                    caalamka.”</li>
                <li>“Muusow anugu waxaan ahay Ilaaha adkaada ee falka san.”</li>
                <li>“Ee tuur ushaada,” markuu arkay iyadoo gilgilan sida maska wuu
                    jeedsaday isagoo carari, mana soo noqon, “Muusow ha cabsanin, kuma
                    cabsadaan agtayda Rasuulladuye.”</li>
                <li>“Ciddiise dulmi fasha markaas wanaag ku baddasha xumaan kadib anugu
                    waxaan ahay dambi-dhaafe naxariista.”</li>
            </ol>
            <p>Qisada Nabi Muuse iyo sida Ilaaheen ula hadlay meelo badan yaa lagu
                sheegay, waxayna ku tusin in Ilaahay cidduu doono oo Rasuulladiisii
                kamid ahaa la hadli jiray. Tan kale waxay ku tusin in Nabiyada ceeb ku
                ahayn cabsida caadiga ah, wax sharaftooda wax u-dhimana ayna ahayn. Tan
                kale waxay ku tusin awoodda Eebbe iyo inuu wuxuu doono fali karo.
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Ilaahay ma seexdo kumana habboona (waa ka dheer yahay) inuu
                seexdo, wuxuu hoos u-dhigaa ama kor-yeelo (qaybta) waxaa u kor-noqda
                xaggiisa camalka habeenka maalinta kahor, iyo kan maalinta habeenka
                kahor.” Waxaa wariyey Ibnu Abii Xaatim. An-Naml (7-11)</p>
            <ol start="12" type="1">
                <li>“Gali gacantaada jeebkaaga waxay soo bixi iyadoo cad xumaan-la‘aan,
                    [waxayna kamid yihiin] sagaal calaamo oo Fircoon iyo qawmkiisa loo
                    muujiyey, waxayna ahaayeen qawm faasiqiin ah.</li>
                <li>Markay u-timid calaamaddannadii iyadoo cad waxay dheheen, “Kani waa
                    sixir cad.”</li>
                <li>Wayna diideen iyagooy yaqiinsatay naftoodu dulmi iyo isla-sarreyn
                    darteed, ee day siday ahaatay cidhibtii mufsidiinta
                    [xumo-wadayaasha].</li>
            </ol>
            <p>Mucjizooyinka iyo calaamadaha la siiyey Nabi Muuse waxay ahaayeen
                sagaal oy kamid ahaayeen usha iyo gacantu siday suurad kale sheegtay, si
                Fircoon iyo qawmkiisa falka xumaa loogu wax tuso, wayse beeniyeen Xaqii
                iyagoo hoosta ka og runta, si ay madaxnimada iyo isla-waynida ugu
                mintidaan, maxaase ka dambeeyey oon halaag iyo khasaare ahayn, wax
                badanna waxaa lasoo sheegay in dad badan ay diideen Xaqa iyagoo garan
                ilaalin iyo dhawrid maslaxo gaar ah, taasoo ah madaxtinimo, xoolo, iyo
                isla-wayni micno-darro. Ciddii caqli lehna waa xaal ay waajib tahay inuu
                ku waano-qaato. An-Naml (12-14)</p>
            <ol start="15" type="1">
                <li>Waxaan siinnay Daawuud iyo Sulaymaan cilmi, waxayna dheheen, “Mahad
                    Ilaah baa iska leh ee ah kan naga faddilay wax badan oo addoomadiisa
                    mu‘miniinta ah.”</li>
                <li>Wuxuuna dhaxlay Sulaymaan Daawuud, wuxuuna yidhi, “Dadow waxaa nala
                    baray codka shimbiraha, waxaana nala siiyey wax kasta [oo xukun ah]
                    kaasina waa fadliga cad.”</li>
                <li>Waxaa loo kulmiyey Sulaymaan junuuddiisii oo jinni, insi iyo
                    shimbiro leh, iyagoo is-celcelin.</li>
                <li>Markay yimaadeen toggii qudhaanjadana oy tidhi qudhaanjo,
                    “Qudhaanjooy gala guryihiinna yeyna idin jajabin Sulaymaan iyo
                    junuuddiisu iyagoo idin ogayn.”</li>
                <li>Markaasuu muusooday isagoo ku qosli hadalkeeda wuxuuna yidhi,
                    “Eebbow i waafaji inaan ku mahdiyo nicmaddaad ugu nicmaysay ani iyo
                    waalidkay iyo inaan falo wanaag aad ka raalli tahay ina gali
                    naxariistaada addoomadaada suubban dhexdooda.”</li>
            </ol>
            <p>Wuxuu Eebbe sheegi wuxuu ugu nicmeeyey Nabi Daawuud iyo wiilkiisii
                Nabi Sulaymaan oo nicmooyin ah adduun iyo Aakhiroba, iyo in Nabi
                Sulaymaan loo sakhiray jinni, insi iyo shimbirahaba, barayna hadalka
                shimbiraha intuu ka kaso afkooda, sidoo kale codka qudhaanjadii uga
                digtay saaxiibbadeed jajabinta Nabi Sulaymaan iyo colkiisoon ogayn. Uuna
                qoslay kuna mahdiyey Eebbe, warsadayna wanaag isaga iyo waalidiintiis,
                waana kaas wanaaggu in marka Eebbe khayr ku siiyo mahadiyo, wanaagna la
                falo, xumaanta iyo kibirkana layska jiro oo laga fogaado. An-Naml
                (15-19)</p>
            <ol start="20" type="1">
                <li>Wuxuu fiirfiiriyey shimbirihii [Sulaymaan] wuxuuna yidhi, “Maxaan la
                    arki la‘ahay hud-hudkii mise kuwa maqan buu kamid yahay?”</li>
                <li>“Waxaan cadaabi cadaab daran ama waan gawrici ama wuxuu ii keeni
                    xujo cad.”</li>
                <li>Markaasuu muddo yar maqnaa markaasu yidhi [markuu yimid] “Waxaan
                    ogaaday waxaadan ogaanin, waxaana kaaga keenay reer Saba war yaqiin
                    ah.”</li>
                <li>“Waxaan helay haweeney xukumaysa lana siiyey wax kasta [oo xukun ah]
                    waxayna leedahay carshi wayn.”</li>
                <li>“Waxaan helay iyada iyo qawmkeedii oo u-sujuudi qorraxda Eebbe
                    ka-sokow wuxuuna u-qurxiyey Shaydaan camalkooda wuxuuna ka leexiyey
                    jidka, mana hanuunsana.”</li>
                <li>“May u-sujuudaan Ilaaha soo bixiya waxa ku qarsoon samooyinka iyo
                    dhulka oo og waxaad qarinaysaan iyo waxaad muujinaysaan?”</li>
                <li>“Ilaahay Isaga mooye ilaah kale [xaq lagu caabudo] ma jiro, waana
                    Eebbaha Carshiga wayn.”</li>
            </ol>
            <p>Awoodda Eebbaa iska leh, ha siiyo Nabi Sulaymaan xukun laakiin waxaa
                ka qarsoomi kara wax xayawaan yari ogaan karo sida hud-hudka, kaasoo uga
                warramay reer Saba iyo xukunkooda iyo waxay caabudaan, taasina la-yaab
                ma laha mar hadday wax walba ku xidhan yihiin awoodda Eebbaha wax walba
                koobay, ee Isaga uun Ilaah ah, ee Carshiga wayn leh, Shaydaan baase dad
                dhumiyey oo u harag-lulay oo xumaanta u-qurxiyey, waana colka dadka oon
                marna ka nasanayn dhumintooda. Tan kale waxay ku tusin wanaagga
                makhluuqa qaarkiis sida hud-hudkaas Eebbe iyo cibaadadiisa u-yeedhay,
                saas darteed yuu Nabigu (naxariis iyo nabadgalyo Eebbe korkiisa ha
                yeelee) u-reebay dilidda qudhaanjada, shimbiraha, hud-hudka iyo suradka.
                Waxaa wariyey Imaam Axmed. An-Naml (20-26)</p>
            <ol start="27" type="1">
                <li>Wuxuuna yidhi, “Waannu eegi inaad run sheegi iyo inaad kamid tahay
                    beenaalayaasha.”</li>
                <li>“La-tag warqaddaaydan kuna tuur xaggooda kana durug xaggooda,
                    markaas fiiri waxay soo celiyaan.”</li>
                <li>Waxayna tidhi, “Madaxeey waxaa la ii soo tuuray warqad sharaf
                    leh.”</li>
                <li>“[Kuna qoran] ‘Waxay ka timid Sulaymaan waxayna ku billaabatay
                    magaca Eebbaha naxariis guud iyo mid gaaraba naxariista.’”</li>
                <li>“Ee hayska kay waynaynina iina imaada idinkoo Muslimiin ah.”</li>
                <li>Waxayna tidhi, “Madaxeey ii ishaara amarkayga ma ihi mid goysa amar
                    intaad ka joogtaan.”</li>
                <li>Waxayna dheheen, “Annagu waxaan nahay kuwo xoog badan oo geesinimo
                    badan, amarkase adaa leh ee fiiri waxaad fari.”</li>
                <li>Waxay tidhi, “Xaakimyadu hadday magaalo ku galaan [xoog] way
                    fasaadiyaan waxayna ka yeelaan ehelkeeda sharafta leh kuwo dullaysan
                    saasayna falaan.”</li>
                <li>“Waxaanse u-diri hadyad waxaana eegi waxay lasoo noqdaan kuwa la
                    diray.”</li>
            </ol>
            <p>Markay u-tagtay warqadduu waday hud-hud oo faraysay Islaamnimo, yey
                la tashatay haweenaydii madaxdeedii, markayse is-muujiyeen inay xoog
                leeyihiin yey iyadu usoo jeedisay dagaal-la‘aan inay hadyad u-dirto
                eegtana jawaabta, waxayna ahayd haweenay caqli badan oo waayo-arag ah.
                Qataade wuxuu yidhi, “Yaa ka caqli badan Islaamnimadeedii iyo
                gaalnimadeediiba?” Maxayse tari isla-wayni iyo kibir iyo dagaal-jacayl?
                Waxba. Waxaase fiican kaadsiinyo, Xaq-raacid iyo Islaamnimo iyo in Xaqa
                loo yeedho had iyo jeer. An-Naml (27-35)</p>
            <ol start="36" type="1">
                <li>Markay soo gaadhay hadyaddii [Nabi] Sulaymaan yuu yidhi, “Ma waxaad
                    ii kordhinaysaa xoolo? Wuxuu i siiyey Eebbe yaa ka khayr-roon wuxuu idin
                    siiyey, idinkaase ku farxi hadyadiinna.”</li>
                <li>“Ee u-celi, waxaana ula imaanaynaa junuud [col] ayna awoodayn,
                    waxaana ka bixinaynaa magaalada iyagoo dullaysan oo ihaanaysan.”</li>
                <li>Wuxuuna yidhi, “Qawmow, yaa ii keena carshigeeda [kursigeeda] kahor
                    imaatinkooda iyagoo Muslim ah?”</li>
                <li>Wuxuuna yidhi mid xoog badan oo jin ah, “Anaa kuu keeni intaadan ka
                    kicin fadhigaada, waxaana ahay xoog-badane aamin ah.”</li>
                <li>Wuxuuse yidhi kay agtiisa ahayd ogaanshaha Kitaabka, “Anaa kuu keeni
                    ishaada laabiddeeda horteed [il-bidhiqsi],” markuu ku arkay agtiisa
                    isagoo ku sugan wuxuu yidhi, “Kani waa fadliga Eebbahay inuu imtixaamo
                    inaan ku mahdiyo iyo inaan ka gaaloobo, ciddii ku mahadisa wuxuu uun
                    u-mahdiyey naftiisa ciddii gaalowdana Eebbahay waa ka kaaftoon yahay
                    waana sharaf badan yahay.”</li>
            </ol>
            <p>Wuu diiday Nabi Sulaymaan hadyadii, wuxuuna ugu gooddiyey inuu ku
                duulo, wuxuuna ka codsaday colkiisa in loo keeno kursigeedii kahor
                imaatinkeeda iyadoo Muslim ah, mid xoog badanaa yaana yaboohay inuu
                keeno intuusan fadhiga ka kicin, waxaase ka dhakhso badnaaday kan ku
                keeni il-bidhiqsi, markii loo keenay kursigana wuxuu ku mahadiyey Eebbe,
                uuna yaqiinsaday inay imtixaan tahay inuu ku mahadiyo iyo in kale, waana
                taas akhlaaqda dadka wanaagsan oo ah inay ogyihiin in nicmadu imtixaan
                tahay in la mahadiyo iyo in kale, oyna ahayn faan, isla-wayni iyo
                durbaan-tun. Mahadda Ilaahay iyo ku-xidhnaantiisana waa hubka
                mu‘miniinta. Diiddada iyo isla-waynidana waa caadada gaalada. An-Naml
                (36-40)</p>
            <ol start="41" type="1">
                <li>Wuxuuna yidhi, “Dooriya kursigeeda inay garato iyo inay noqoto
                    cidaan garanayn.”</li>
                <li>Markay timid waxaa lagu yidhi, “Ma sidanaa kursigaagu?” Waxayna
                    tidhi, “Waxaad mooddaa isagii.” [Wuxuuna yidhi] “Waxaa nala siiyey
                    horteed cilmi waxaana nahay Muslimiin.”</li>
                <li>Waxaana [Xaqa] ka reebay waxay caabudaysay oo Eebbe kasoo hadhay,
                    waxayna kamid ahayd qawm gaala ah.</li>
                <li>Waxaa lagu yidhi, “Gal daarta,” markay aragtayna waxay u-malaysay
                    mawjad [biya ah] waxayna ka faydatay dhudhumadeeda, wuxuuna ku yidhi,
                    “Waa daar salaax sugan oo quruurado ah.” Waxayna tidhi, “Eebbow anigu
                    waxaan dulmiyey naftayda, waxaana u-islaamay la-jirka Sulaymaan Ilaahay
                    dartiis ee Eebbaha caalamka ah.”</li>
            </ol>
            <p>Markii loo keenay kursigeedii yuu faray Nabi Sulaymaan in la dooriyo
                tilmaamihiisa qaarkood inuu imtixaamo inay garato keedii inuu yahay iyo
                in kale, markayse timid oo la warsaday inuu keedii yahay waxay sheegtay
                in isagii la moodo, waxaana Xaqa u-diiddanaa waxay caabudaysay ee
                Ilaahay kasoo hadhay, oy kuna dhex-noolayd qawm gaalo ah, markii lasoo
                dhaweeyey oy aragtay daar lala yaabo iyo xukunka Eebbe siiyey Nabi
                Sulaymaan yey qirtay Islaamka ooy u-hoggaansantay Ilaaha caalamka.
                Taasina waxay ku tusin in madaxda Muslimiinta laga rabo inay dadka Xaqa
                ugu yeedhaan siduu falay Nabi Sulaymaan, oos fali jiray Nabigeennii
                Muxammad ahaa (naxariis iyo nabadgalyo Eebbe korkiisa ha yeelee) sidoo
                kale waxaa loo baahan yahay in Xaqa la raaco si kastoos yahay iyo hawl
                kastoos hayo, iyo wax kastoos yahay, illeen Xaqaa horreeyey, mudanna in
                la raaco, oo la rumeeyo. An-Naml (41-44)</p>
            <ol start="45" type="1">
                <li>Waxaan u-dirray reer Thamuud walaalkood Saalax inay Eebbe caabudaan,
                    markaasay soo bexeen iyagoo labo kooxood ah oo doodi.</li>
                <li>Wuxuuna yidhi, “Qawmkayow maxaad u-dedejisanaysaan xumaan wanaag ka
                    hor? Maadse dambi-dhaaf warsataan Eebbe inuu idiin naxariisto.”</li>
                <li>Waxayna dheheen, “Waan ku baasaysannay adiga iyo inta kula jirta,”
                    wuxuuna ku yidhi, “Baaskiinnu wuxuu jiraa Eebbe agtiisa, waxaadse tihiin
                    qawm la fidneeyey.”</li>
                <li>Waxaana magaalada ku sugnaa sagaal qof oo fasaadin dhulka
                    hagaajinayna.</li>
                <li>Waxayna dheheen, “Isku-dhaarta Eebbe inaan mirro isaga iyo
                    ehelkiisaba markaas aan ku dhahno qaraabadiisa, ‘Maanaan joogin meeshuu
                    ku halaagmay ehelkiisu, waxaana sheegaynaa run.’”</li>
            </ol>
            <p>Qisada reer Thamuud wax badan buu Qur’aanku ka warramay waxayse
                aayadahani sheegeen inay qaybsameen, sharaysteenna Nabigii iyo intii la
                jirtay, oyna magaaladaas ku noolaayeen sagaal qof oo qasayaal dhagarta
                iyo xumaanta maleega, waxayna isku dhaarsadeen inay dilaan Saalax iyo
                ehelkiisa goor habeen ah uguna dhaartaan dadkiisa inay joogin meeshii
                lagu dilay. Taasina waxay ku tusin dhibaatada iyo balaayada inay
                u-horseedaan had iyo jeer, oyna waajib tahay in laga digtoonaado
                xumaan-wadayaasha. Maxayse ku dambeeyeen? Waa waxay aayadaha soo socda
                inooga warrami. An-Naml (45-49)</p>
            <ol start="50" type="1">
                <li>Way dhagreen dhagar anana waan abaal-marinnay iyagoon ogayn.</li>
                <li>Ee day siday noqotay cidhibtii dhagartooda, Annagaa halaagnay iyagii
                    iyo qawmkoodiiba dhammaan.</li>
                <li>Taasina waa guryahoodii oo cidla ah dulmigoodii dartiis, arrintaasna
                    calaamad yaa ugu sugan qawmkii wax ogaan.</li>
                <li>Waxaana korinnay kuwii rumeeyey oo dhawrsanayey.</li>
            </ol>
            <p>Xumaan bay ka shaqeeyeen wayna la rogmatay oo waxaa ku dhacay halaag
                iyo khasaare, waxaana cidloobay guryahoodii dulmigoodii dartiis, waana
                arrin ay ku waano- iyo wacdi-qaadato ciddii wax kasi, waxaana la koriyey
                Saalax iyo qawmkiisii Xaqa ku taagnaa, taasina waa sunnada iyo caadada
                Eebbe inuu halaago daalimiinta, koriyana mu‘miniinta, laga yaabaa in
                dulmigu muddo joogo laakiin ma waaro. Saas darteed yey waajib tahay in
                lagu waano-qaato qisooyinka Qur’aanka ee lasoo celceliyey wax badan.
                An-Naml (50-53)</p>
            <ol start="54" type="1">
                <li>[Nabi] Luud [xusuuso] markuu ku yidhi qawmkiisii, “Ma waxaad la
                    imanaysaan xumaan idinkoo arko?”</li>
                <li>“Idinku ma raggaad u-tagaysaan doonid darteed haweenka ka-sokow?
                    Waxaadse tihiin qawm jaahiliin ah.”</li>
                <li>Mana noqonin jawaabtii qawmkiisa waxaan ahayn, “Ka bixiya Luud iyo
                    ehelkiisa magaaladiinna waa dad is-daahirine.”</li>
                <li>Waana korinnay isagii iyo ehelkiisii haweenaydiisii mooyee, waxaan
                    ku qaddarray [ka dhignay] kuwa halaagsami.</li>
                <li>Waxaana kusoo daadinnay korkooda roob [dhagax Naar ah] waxaana
                    xumaaday roobka kuwa loo digay.</li>
            </ol>
            <p>Qawmkii Nabi Luud waxay ku magaca bixiyeen inay ragga wax ka dayan
                jireen intay haween guursan lahaayeen, taasina waa arrin ceeb ku ah
                banii-Aadamka, kuna tusin jaahilnimo iyo fasaad intay ka eryaan Nabi
                Luud iyo intii rumaysay iyagoo ku caayi inay nadiif yihiin, waxaase
                la-yaab ah inay nadiifi ceeb ku ahayd qawmkaa agtooda kuna tahay had iyo
                jeer kuwa xun xun, Eebbese waa koriyey Luud iyo mu‘miniinta, oo halaagay
                gaaladii oo haweeneydiisii ku jirto, waana wax lagu waano-qaato. An-Naml
                (54-58)</p>
            <ol start="59" type="1">
                <li>Waxaad dhahdaa, “Mahad Eebbaa iska leh nabadgalyana ha ahaato
                    addoomadiis uu doortay korkooda. Ma Eebbaa khayr-roon mise waxay la
                    wadaajin?”</li>
                <li>Ma Eebbaha abuuray samooyinka iyo dhulka oo idiinka soo dejiyey
                    samada biyo oon kusoo bixinnay beero qurux badan [miyaa khayr-roon mise
                    waxaad caabudaysaan]? Ma kari kartaan inaad soo bixisaan geedkeeda, ma
                    ilaah kalaa jira Eebbe miciis? Waase qawm [Xaqa] ka leexaan.</li>
                <li>Mise [waxaa khayr-roon] Eebbaha ka yeelay dhulka sugnaan, oo
                    u-yeelay wabiyo iyo buuro, oo u-yeelay badaha dhexdooda soohdin, ma
                    ilaah kalaa jira Eebbe miciisa? Badankooduse wax ma oga.</li>
            </ol>
            <p>Wuxuu Eebbe faray Nabiga (naxariis iyo nabadgalyo Eebbe korkiisa ha
                yeelee) inuu yidhaahdo, “Mahad Eebbaa iska leh, nabadgalyona ha ahaato
                addoomada Eebbe doortay korkooda,” taasoo ah inay xumaan iyo qas ka
                nabadgalaan. Tan kale waxaa wanaag badan Eebbaha abuuray cirka iyo
                dhulka oo roobka keena kuna soo bixiya doog iyo beero aan cid kale soo
                bixin karin, oo dhulka ka yeelay meel lagu sugnaado, yeelayna dhexdiisa
                wabiyo iyo buuro, badahana kala dhawra, isagaana ah Ilaaha Xaqa, wax
                lamid ah ama mudan in lala caabudana ma jiro, wuxuuna mudan yahay
                waynayn iyo caabudid. An-Naml (59-61)</p>
            <ol start="62" type="1">
                <li>Mise Eebbaha aqbala ka dhibban markuu baryo oo fayda xumaanta
                    [dhibka] idinkana yeeli kuwa dhulka u-hadhi [iska baddala], ma ilaah
                    kalaa jira Eebbe miciisa? Yaraa intaad wax xusuusanaysaan.</li>
                <li>Mise Eebbaha idin toosiya mugdiyada barriga [dhulka] iyo badda
                    dhexdeeda, oo ah kan dira dabaylaha oo bishaarayn naxariista Eebbe
                    [roobka] hortiisa, ma ilaah kalaa jira Eebbe miciisa? Eebbaa ka sarreeya
                    waxay la wadaajin.</li>
                <li>Mise Eebbaha billaaba khalqiga [abuurkiisa] haddana soo celin, oo ah
                    kan idinka arzaaqa samada iyo dhulkaba, ma ilaah [kalaa] jira Eebbe
                    miciisa? Waxaad dhahdaa, “Keena xujadiinna haddaad run
                    sheegaysaan.”</li>
            </ol>
            <p>Ilaahay baa ajiiba kan dhibban dadkana kala-baddala in la xusana
                mudan, sidoo kale isagaa toosiya mugdiyada mudanna inaan cid kale lala
                caabudin, billaabana abuuridda, soona celiya dadka, arzaaqana dadka.
                Nabigana (naxariis iyo nabadgalyo Eebbe korkiisa ha yeelee) wuxuu yidhi
                markii la warsaday “Maxaad u-yeedhi?” “Waxaan u-yeedhi Eebbaha hadduu ku
                taabto dhib ood barido kaa fayda, kan baadida kuusoo celiya, kan abaartu
                markay ku hesho kaa bixiya.” Waxaa wariyey Imaam Axmed. Saasay xaq
                u-tahay in lagu dhaqmo sharcigiisa, loona hoggaansamo. An-Naml
                (62-64)</p>
            <ol start="65" type="1">
                <li>Waxaad dhahdaa, “Ma oga waxa samooyinka iyo dhulka ku sugan waxa
                    maqan Eebbe mooyee, mana oga goorta lasoo bixin.”</li>
                <li>Wuxuuse gaadhay cilmigoodu Aakhiro [buuxsami] waxayse kaga sugan
                    yihiin xaggeeda shaki, wayna ka indho-la‘ yihiin xaggeeda.</li>
                <li>Waxay dheheen kuwii gaaloobay, “Markaan noqonno carro anaga iyo
                    aabbayaalkanno miyaa nala soo bixin?”</li>
                <li>“Waana loo yaboohay kan [soo-bixinta] anaga iyo aabbayaalkanno mar
                    hore, kanna ma aha waxaan warkii dadkii hore ahayn.”</li>
                <li>Waxaad dhahdaa, “Ku socda dhulka oo daya siday noqotay cidhibtii
                    dambiilayaasha.”</li>
                <li>Hana u-murgin korkooda, hana ka cidhiidhyamin waxay dhagri.</li>
            </ol>
            <p>Wax maqan cid og oon Eebbe ahayn ma jiro, mar dadka lasoo bixin cid
                og oon Ilaahay ahayna ma jiro, maxayse tari wax-ogaan marka Aakhiro la
                tago, adduunkay ku wanaagsan tahay inaad Xaqa ogaatid, oodan ka
                indho-la‘aan. Diididda soo-bixinta, xaqiridda Xaqa iyo cidda u-yeedhina
                waa caadada gaalada Xaq-diidayaasha ah, hase socdeen dhulka oo haku
                waano-qaateen siday noqotay cidhibtii dambiilayaasha. Waxaana Eebbe
                faray Nabiga (naxariis iyo nabadgalyo Eebbe korkiisa ha yeelee) inuusan
                ka murugoonin cidhiidhina is-galinin, taasina waxay waano guud u-tahay
                iyo wax-ku-qaadasho kuwa Xaqa u-yeedha goor kasta. An-Naml (65-70)</p>
            <ol start="71" type="1">
                <li>Waxayna odhan, “Waa goorma yaboohaasi haddaad run sheegaysaan?”</li>
                <li>Waxaad dhahdaa, “Waxaa suurowda inay dhawdahay waxaad
                    dedejisanaysaan qaarkeed.”</li>
                <li>Eebbahaana waa fadli-siiyaha dadka, laakiin badankoodu kuma
                    mahdiyaan.</li>
                <li>Eebbahaana wuxuu ogyahay waxay qarin laabahoodu iyo waxay
                    muujin.</li>
                <li>Waxa ku maqan samada iyo dhulkana waxay ku sugan yihiin kitaab
                    cad.</li>
                <li>Qur’aankanna wuxuu ka qisoon [warrami] banii-Israa‘iil wixii badnaa
                    ay isku-khilaafeen.</li>
                <li>Qur’aankuna waa hanuun iyo naxariista mu‘miniinta.</li>
                <li>Eebbahaana wuxuu ku kala-xukumi dhexdooda xukunkiisa waa adkaade
                    og.</li>
            </ol>
            <p>Gaaladu had iyo jeer waxay dedejistaan ciqaabta iyo Qiyaamada, wax
                kastase waxay leeyihiin waqti iyo muddo, Eebbana waa u-nicmeeyaha dadka
                laakiin badankoodu kuma mahdiyaan, waana ogaha waxa laabta ku jira iyo
                waxa la muujinba. Cirka iyo dhulka waxa ku maqanna waxay ku sugan yihiin
                kitaab cad oo koobay. Qur’aankuna wax badan yuu ka warramay siday isu
                khilaafeen banii-Israa‘iil, waana hanuunka iyo naxariista mu‘miniinta,
                Eebbaana kala-xukumi dadka xukun caadil ah, isagoon wax la awood ahna
                jirin, wax kastana og. Oyna waajib tahay in loo noqdo, loo hoggaansamo,
                dhabna loo caabudo. An-Naml (71-78)</p>
            <ol start="79" type="1">
                <li>Ee talo-saaro Eebbe adugu waxaad ku sugan tahay Xaq cad ee.</li>
                <li>Adugu wax ma maqashiisid kuwa dhintay mana maqashiisid dhagoolaha
                    dhawaaq markay jeedsadaan iyagoo sii socda.</li>
                <li>Mana tihid mid ka toosin kara indhoolaha baadidiisa, waxna ma
                    maqashiin kartid ruux rumeeyey aayaadkannaga oo Muslim ah mooyee.</li>
                <li>Markuu ku dhaco korkooda qawlkii [ciqaabtii] waxaan usoo bixinnaa
                    daabaddii dhulka oo la hadli, dadkuna waxay ahaayeen kuwaan yaqiinsanayn
                    aayaadkannaga.</li>
                <li>Xusuuso maalintaan kasoo kulminayno ummad kasta koox kamid ah kuwii
                    beeniyey aayadkannaga iyagoo is-cidhiidhiyi.</li>
                <li>Markay yimaadaanna wuxuu ku dhahaa, “Miyaad beeniseen aayaadkaygii
                    idinkoon koobin ogaansho? Maxaadse fali jirteen?”</li>
                <li>Waxaa ku dhacay qawlkii [ciqaabtii] dulmigooda dartiis mana
                    hadlayaan.</li>
                <li>Miyeyna arkayn inaan uga yeellay habeenka inay ku xasilaan,
                    maalintana arag? Arrintaasna calaamooyin yaa ugu sugan ciddi rumayn
                    [Xaqa].</li>
            </ol>
            <p>Waana inay Ilaahay talo-saarato cidda Xaqa ku toosan oo ah inay waxa
                la faray falaan, kadibna Eebbe ku kalsoonaadaan, cid Xaqa ka dhaga-la‘na
                oo ka indho-la‘na ruux hanuunin kara oo Ilaahay ahayn ma jiro. Markay
                Qiyaamadu imaanna waxaa soo bixi daabad la hadli dadka, waxaa loosoo
                kulmin ummad kasta kooxihii beenin jiray Xaqa, laguna canaanan inay Xaqa
                beeniyeen iyagoon koobin cilmigiisa, waxaana ku dhici ciqaab dulmigooda
                dartiis. Habeenka iyo maalintana waano ugu filan ciddii rumeyn.
                Qiyaamadana waxaa ka horreeya toban calaamo sida sugan. An-Naml
                (79-86)</p>
            <ol start="87" type="1">
                <li>Xusuuso maalinta la afuufi suurka oos argaggixi waxa ku sugan
                    samooyinka iyo dhulka cidduu Eebbe doono mooyee, dhammaanna way u-imaan
                    Eebbe iyagoo dullaysan.</li>
                <li>Waxaadna arkaysaa buurihii ood u-malayn inay ingagan tahay [sugan
                    tahay] iyadoo u-socota sida daruuraha, waase sancada Eebbaha sugay wax
                    kasta, Eebbana waa ogaha waxaad falaysaan.</li>
                <li>Ciddii la timaadda wanaag wuxuu mudan wax ka khayr-roon, argaggaxa
                    maalintaasna iyagu way aamin noqon.</li>
                <li>Ciddiise la timaadda xumaan waxaa loogu tuuri wajiga Naarta, miyaa
                    laydinka abaal-mariyaa waxaad falayseen mooyee?</li>
            </ol>
            <p>Eebbe wuxuu ka warrami in suurka la afuufi oos dhiman ruux kasta waxa
                Eebbe reebo mooyee, doorsoon badanna dhici, sida buuraha, dhulka, iyo
                dadkuba, Ilaaheense waa kan sugay abuurka wax kasta, wax walbana og,
                wanaaggana wanaag ku abaal-mariya iyo wax kasii fiican, xumaantana Naar
                ku abaal-mariya isagoon dulmiyeyn, Qiyaamaduna waa maalin wayn oo
                Qur’aanku wax badan ka digay, oyna habboon tahay in loo darbado, loona
                shaqaysto, kaasoo ah wanaag-falid, xumaan ka-fogaansho iyo Xaq-raacid,
                waana maalinta carruurta cirroole ka yeeli, cidna kale wax u-tarayn, in
                Eebbe doono mooyee. An-Naml (87-90)</p>
            <ol start="91" type="1">
                <li>“Waxaa uun lay faray inaan caabudo Eebbaha baladkan [Makka] ee ah
                    kan xarrimay oo wax kastana iska leh, waxaana lay faray inaan kamid
                    ahaado Muslimiinta.”</li>
                <li>“Iyo inaan akhriyo Qur’aanka, ruuxiise hanuuna wuxuu uun u-hanuunay
                    naftiisa, ruuxiise dhuma waxaad dhahdaa, ‘Anugu waxaan uun ahay kuwa
                    diga.’”</li>
                <li>Waxaadna dhahdaa, “Mahad Eebbaa iska leh, wuxuu idin tusin
                    aayaadkiisa oo aqoonsanaysaan, mana aha Eebbaha mid halmaansan waxaad
                    falaysaan.”</li>
            </ol>
            <p>Eebbe wuxuu faray Nabiga (naxariis iyo nabadgalyo Eebbe korkiisa ha
                yeelee) inuu caabudo Ilaaha magaalada barakaysan ee Makka, ee xurmeeyey,
                iyo inuu u-hoggaansamo, Qur’aankana akhriyo, illeen ciddii hanuunta
                wuxuu uun wax u-taray naftiisa, tii dhuntana waxay uun dhibtay nafteeda.
                Nabigana waxaa uun saaran u-digid iyo gaadhsiin Xaqa, mahadna Eebbaa
                iska leh, dadkana tusin doona aayaadkiisa si ay xujadu u-qabato, wax uu
                ka halmaansan yahay waxay falina ma jirto, magaalo walba Eebbaa iska leh
                ee waxaa Makka loo sheegay sharafteeda. Waxaana sugnaatay in la reebay
                goynta geedaheeda, dilidda ugaadheeda iyo qaadidda baadideeda, cidaan
                yaahdinayn. Si kastood tahayna Eebbe waa ku ogyahay. Cumar binu
                Cabdicaziiz wuxuu yidhi, “Eebbe ma halmaamo xataa boodhka dabayshu ku
                kiciso gomadaha dadka.” An-Naml (91-93)</p>
            <h2 id="suurat-al-qasas">Suurat al-Qasas</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Wuxuu ku tusin mucjisada Qur’aanka.</li>
                <li>Taasina waa aayaadka Kitaabka [Qur’aanka] ee cad.</li>
                <li>Waxaannu kugu akhrin korkaaga warkii [Nabi] Muuse iyo Fircoon si xaq
                    ah qawmkii rumayn.</li>
                <li>Fircoon wuu isku-kibriyey dhulka [Masar] wuxuuna ka yeelay
                    ehelkiisii kooxo, isagoo yaraysan [dullayn] koox kamid ah gawricina
                    wiilashooda oo dayn haweenkooda, wuxuuna kamid ahaa kuwa wax
                    fasaadiya.</li>
                <li>Waxaanu u-dooni inaan ku mannaysanno [wax siinno] kuwii lagu
                    dullaysanayay dhulka kana yeello imaamyo, kana yeello kuwa dhaxli
                    dhulka.</li>
                <li>Oon makansiinno dhulka, tusinana Fircoon iyo Haamaan iyo januuddooda
                    waxay ka digtoonaayeen [halaaggooda].</li>
            </ol>
            <p>Suuraddan waxay si gooni ah uga warrantay wixii dhex-maray Nabi Muuse
                iyo daalimkii Fircoon ahaa, ee isku-kibriyey kalana qaybiyey dadkii,
                wiilashana laayey gabdhahana shaqo u-reebtay, hase yeeshee wuxuu Eebbe
                qaddaray in kuwii la dullaysan jiray oo Xaqa rumeeyey ay dhulka
                u-hadhaan, madaxna noqdaan, Fircoon iyo gacan-yarihiisii u dhaga-nuglaa
                ee Haamaan iyo colkiisiina la tusiyo waxay ka cabsanayeen oo ah in
                xukunka laga qaado. Qudrada Eebbe iyo awooddiisa iyo wuxuu xukumana wax
                qiyaasi ama ogaan ma jiro. Al-Qasas (1-6)</p>
            <ol start="7" type="1">
                <li>Waxaan u-waxyoonnay [ku ilhaaminnay] Muuse hooyadiis “Nuuji, markaad
                    u-cabsatana ku tuur hirka [badda] hana cabsan hana murugoon annagaa kugu
                    soo celine, kana yeeli kuwa la diro [Rasuul].”</li>
                <li>Waxaana qaatay Fircoon dadkiisii isagoo u-noqon doona col iyo
                    walbahaar, Fircoon iyo Haamaan iyo colkoodiina waxay ahaayeen kuwo
                    gafay.</li>
                <li>Waxayna tidhi haweenaydii Fircoon, “Waa raaxada ishayda iyo taada ee
                    ha dilina, waxay u dhawdahay inuu ina anfaco ama aan ka yeelanno wiile,”
                    mana oga iyagu [dhabta].</li>
            </ol>
            <p>Waa la dhalay Nabi Muuse, hooyadiina way u-cabsatay, waxaana Eebbe ku
                ilhaameeyey inay badda ku tuurto isagoo weel ku jira, wuxuuna Ilaahay ku
                tuuray qalbigeeda inayan cabsanin, murginna, maxaa yeelay wuu kusoo
                celin, kana yeeli Rasuul, waxaase helay Fircoon colkiisii isagoo ku
                noqon doona naxdin iyo col, haweenaydii Fircoon markay aragtay yey ku
                tidhi Fircoon, “Ha dilina waa nuurka iyo raaxada indhaheennee waxayna u
                dhawdahay inuu ina anfaco ama aan wiil ka dhigannee,” mana oga wuxuu
                xaalku ku dambayn. Waxaa la sheegay in Fircoon yidhi, “Aduu kuu yahay
                raaxada indhaha anise iima aha,” waxayna noqotay sidii. Al-Qasas
                (7-9)</p>
            <ol start="10" type="1">
                <li>Wuxuu ahaaday qalbigii Muuse hooyadiis mid madhan waxayna
                    u-dhawaatay inay muujiso haddaanaan adkaynin qalbigeeda inay ahaato
                    mu‘miniinta.</li>
                <li>Waxayna ku tidhi walaashiis “Raac,” waxayna ka eegaysay dhinac fog,
                    iyagoon ogayn.</li>
                <li>Waxaana ka reebnay korkiisa nuugmada horay, waxayna tidhi gabadhii,
                    “Maydin tusiyaa qoys idiin dhaqaalayn una samo-fali?”</li>
                <li>Waxaana kusoo celinnay hooyadiis, si ay u-raaxaysato isheedu una
                    murgin, ogaatana in yabooha Eebbe yahay Xaq, laakiin dadka badankiisu ma
                    oga.</li>
            </ol>
            <p>Way walbahaartay Nabi Muuse hooyadiis markii la helay wiilkeedii,
                waxayna u-dhawaatay inay sheegto ee Eebbaa adkeeyey qalbigeeda, kana
                yeelay mu‘minad, waxayna fartay gabadh walaashiis ah inay dabo-socoto
                kana fiiriso meel durugsan si ay ula socoto xaalka iyagoon ogayn, wuuse
                diiday nuugmadii haween kale illeen Ilaah baa horay u-qaddaraye, waxayna
                u-sheegtay gabadhii inay hayso qoys dhaqaalayn, saasna Eebbe ugusoo
                celiyey Nabi Muuse hooyadiis in isheedu qabowdo, oyna nixin, ogaatana in
                yabooha Eebbe Xaq yahay, dadka badankiise ogayn. Waxaa xadiith ah,
                “Ruuxii shaqayn oo khayr ula jeeda shaqada wuxuu lamid yahay Nabi Muuse
                hooyadiis wiilkeediina way nuujisay ujuurana way ka qaadatay.” Al-Qasas
                (10-13)</p>
            <ol start="14" type="1">
                <li>Markuu gaadhay [Nabi] Muuse xooggiisa oo ekaaday yaan siinnay xikmo
                    iyo cilmi, saasaana ku abaal-marinnaa sama-falayaasha.</li>
                <li>Wuxuuna galay magaaladii waqti aan dadkeedu ogayn, wuxuuna helay
                    labo nin oo dagaallami, oo kaasi yahay qaraabadiisa kaasna yahay
                    colkiisa, waxaana u kaalmo-warsaday kii qaraabadiisa ahaa colkiisa
                    [korkiisa] wuuna feedhay Muuse wuuna dilay, wuxuuna yidhi, “Waa camal
                    Shaydaan isaguna waa col baadiyeeya oo cad.”</li>
                <li>Wuxuu yidhi, “Eebbow anigu waxaan dulmiyey naftayda ee ii
                    dambi-dhaaf,” wuuna u dambi-dhaafay illeen Ilaahay waa dambi-dhaafe
                    naxariistee.</li>
                <li>Wuxuuna yidhi, “Eebbow nicmadaad ii nicmaysay darteed yaanan noqonin
                    mid u-kaalmeeya dambiilayaasha.”</li>
            </ol>
            <p>Wuu waynaaday Nabi Muuse markaasuu Eebbe u-waxyooday illeen wuxuu
                ahaa sama-falee, markuu galay magaaladii Manaf iyadooy tahay waqti aan
                la ogayn, yuu arkay labo nin oo midna yahay qawmkiisii midna colkiisii
                oo dagaallami, markuu ka hiil-doonayna wuxuu feedhay kii colka ahaa
                wuuna dilay, hase yeeshee wuu qoomameeyey oo shallaayey illeen lama
                farine, wuuna tawbad-keenay, Eebbana waa ka aqbalay illeen waa
                tawbad-aqbalee. Al-Qasas (14-17)</p>
            <ol start="18" type="1">
                <li>Wuxuu ku waabariistay magaaladii isagoo cabsan oo sugi [dhib]
                    markasuu kusoo baxay kii gargaarka warsaday shalay oo qayliyi, wuxuuna
                    ku yidhi Muuse, “Adugu waxaad tahay baadi cad.”</li>
                <li>Markuu doonay inuu qabto [wax yeelo] kii colka u-ahaana wuxuu yidhi
                    [kii loo gargaarayey] “Muusow ma waxaad dooni inaad i disho sidaad u
                    dishay naf [kale] shalay, ma doonaysid waxaan jabbaar [kibir-badane]
                    ahayn dhulka ku noqoto, mana doonaysid inaad noqoto kuwa wax
                    wanaajiya.”</li>
                <li>Waxaana ka yimid magaalada xaggeeda fog nin ordi oo leh “Muusow,
                    qawmku waxay ku tashanayaan inay ku dilaan ee bax anuguna waan kuu
                    naseexayne.”</li>
            </ol>
            <p>Aayaduhu waxay inooga warrami in Nabi Muuse markuu dilay ninkay colka
                ahaayeen uu ahaaday mid cabsan oo waxyeello ka yaabi, wuxuuna haddana
                mar labaad la kulmay kuu shalay u-hiiliyey oo haddana mid kale la
                diriri, markuu ku sheegay doqonnimo oo doonay inuu qabto kay colka
                ahaayeenna, wuxuu faafiyey in Nabi Muuse shalay nin dilay maantana dooni
                inuu wax dilo, dhulkana xumaan ku faafiyo, qawmkiina waxay ku tashadeen
                in la dilo Nabi Muuse, waxaase usoo digay nin naasix u ah. Al-Qasas
                (18-20)</p>
            <ol start="21" type="1">
                <li>Wuuna ka baxay [magaaladii] isagoo cabsan oo filan [waxyeello]
                    wuxuuna yidhi, “Eebbow iga kori qawmka daalimiinta ah.”</li>
                <li>Markuu u-jahaystay Madyan xaggeedana wuxuu yidhi, “Wuxuu u dhawyahay
                    Eebbahay inuu igu [hanuuniyo] Jidka Toosan.”</li>
                <li>Markuu gaadhay biyaha Madyanna wuxuu ka helay ummad dad ahoo
                    waraabinaysa wuxuuna ka helay sokodooda labo haween ah oo reebi
                    [adhigooda] wuxuuna yidhi, “Muxuu xaalkiinnu yahay?” waxayna dheheen,
                    “Ma waraabinno intay ka fulaan xoola-jirku, aabbahanana waa oday
                    wayn.”</li>
                <li>Markaasuu u-waraabiyey wuxuuna u-jeedsaday xagga hooska wuxuuna
                    yidhi, “Eebbow waxaad ii soo dejiso [i siiso] oo khayr ah waan
                    u-baahnahay.”</li>
            </ol>
            <p>Markay ku tashadeen qawmkii inay dilaan Nabi Muuse yuu baxay oo ka
                tagay Masar isagoo in la haleelo ka cabsan, oo Eebbe baryi inuu ka
                koriyo daalimiinta, wuxuuna aaday xagga Madyan isagoo Eebbe ka baryi
                ku-toosin Jidka Toosan, markuu gaadhay biyihii Madyanna wuxuu la kulmay
                dad cabbi iyo gabdho celin xoolahooda, markuu warsadayna oy u-sheegeen
                in aabbahood yahay oday wayn, oyna cabbin inta dadku ka cabbo, wuuse
                u-waraabiyey oo hoos fadhiistay isagoo Eebbe baryi, waana kaas
                imtixaanku, waxayna lamid tahay hijradii Nabiga nabadgalyo korkooda
                Eebbe ha yeelee Madiino ku aaday, waxayna ku tusin adkaysiga iyo
                ku-sugnaanta Xaqa iyo Eebbe ku-xidhnaanta, iyo in Ilaahay u-gargaari
                ciddii Xaqa u-gargaarta kuna adkaata, Xaq oon muuqan oon dadku ku
                dhaqmaynna ma aha wax habboon. Al-Qasas (21-24)</p>
            <ol start="25" type="1">
                <li>Markaasay u-timid gabdhihii middood iyadoo xishoon waxayna ku tidhi,
                    “Aabbahay wuu kuu yeedhi inuu kaa abaal-mariyo ujuuradii waraabintaada
                    annaga,” markuu u-yimid oos uga warramay qisadii yuu ku yidhi, “Ha
                    cabsan waad ka kortay qawmkii daalimiinta ahaa.”</li>
                <li>Waxayna tidhi middood, “Aabbow noo ijaar, illeen waxaa u khayr-roon
                    cid la ijaarto mid xoog badan oo aamin ah.”</li>
                <li>Wuxuuna ku yidhi, “Anugu waxaan dooni inaan kuu guuriyo labadaydan
                    gabdhood middood inaan ku ijaarto siddeed sano haddaad dhammayso
                    tobankana waa adiga agtaada, mana doonayo inaan ku dhibo waxaana igu
                    ogaan hadduu Eebbe doono kuwa wanaagsan.”</li>
                <li>Wuxuuna yidhi, “Kaasi waa ballan dhexdeenna ah, labada muddo kaan
                    dhammaystana dhib iguma aha, Eebbana waxaan sheegayno waa
                    u-wakiil.”</li>
            </ol>
            <p>Markay gabdhihii u-warrameen aabbahood yuu middood usoo diray,
                waxayna ugu timid iyadoo xishoon oon hadalka badinayn is-qaawinayna
                bixid iyo galid badanna ahayn siduu Sayid Cumar yidhi, waxayna
                u-sheegtay inuu aabbaheed u-yeedhi si uu uga abaal-mariyo
                waraabintiisii, markuu u-yimidna oos uga warramay xaalkiisa wuu
                xasiliyey oo u-sheegay inuusan ka cabsan daalimiinta kana nabad-galay,
                markay gabdhaha middoodu ishaartay inuu u-ijaaro lyadoo ku sheegi xoog
                iyo aaminnimo yuu u-guuriyey middood kugulana ballamay inuu siddeed sano
                ama toban hadduu doono u-ijaarraado, saasayna ku heshiiyeen, waxayna
                tusin wanaagga taakulaynta dadka tabarta-yar iyo Eebbe ku-xidhnaanta,
                tan kale xishood iyo sharafta wanaaggiisa, iyo inuu xoogga iyo
                aaminaadda lagu doorto cidda shaqayn, u-guurinta ninka wanaagsan ee
                sharafta iyo diinta leh, iyo shaqada xalaasha ah inay sharaf tahay, si
                kasta ha u adkaatee. Nabiguna (naxariis iyo nabadgalyo Eebbe korkiisa ha
                yeelee) wuxuu yidhi, “Nabi Muuse wuxuu u-ijaaray naftiisa is-dhawrid iyo
                calooshiisa.” Al-Qasas (25-28)</p>
            <ol start="29" type="1">
                <li>Markuu dhammeeyey [Nabi] Muuse muddadii oo la tegay ehelkiisii wuxuu
                    ku arkay dhinaca Duur dab, wuxuuna ku yidhi ehelkiisii, “Suga, waxaan
                    arkaa dab ee waxaan u-dhawahay inaan idiinka keeno war ama dhuxul dab ah
                    inaad kulaashaan.”</li>
                <li>Markuu yimidna waxaa looga dhawaaqay togga dhiniciisa midig, meeshii
                    barakaysnayd oo geedka [isagoo la yidhi] “Anugu Ilaahay baan ahay
                    Eebbaha caalamka ah.”</li>
                <li>“Ee tuur ushaada,” markuu arkay iyadoo gilgilanna ood mooddo mas wuu
                    jeedsaday isagoo carari, mana soo jeedsan, [waxaana lagu yidhi] “Muusow
                    soo qaabil [soo noqo], hana cabsan adugu aamin baad tahay [waad
                    nabadgali].”</li>
                <li>“Gali gacantaada jeebkaaga waxay soo bixi iyadoo cad xumaan [cudur]
                    la‘aan, iskuna dhaji garabkaaga argaggaxa dartiis taasina waa xujooyin
                    Eebbe ka ahaatay oo Fircoon iyo qawmkiisa [loo diray] waana qawm
                    faasiqiin ah.”</li>
            </ol>
            <p>Wuu dhammaystay Nabi Muuse muddadii wuxuuna la tagay ehelkii, wuxuuna
                arkay iftiin markuu tagayna waa loo waxyooday, waxaana muuqatay
                calaamaddii usha iyo gacanta, cabsidiinna waxay ku rogmatay Fircoon iyo
                colkiisii, illeen faasiqiin bay ahaayeene, saasayna qisadu ku socotaa
                inta laga halaagi Fircoon iyo colkiisa. Al-Qasas (29-32)</p>
            <ol start="33" type="1">
                <li>Wuxuu yidhi, “Eebbow waxaan ka dilay naf waxaana ka cabsan inay i
                    dilaan.”</li>
                <li>“Walaalkay Haaruun baana iga fasiixsan carrabka [hadalka], ee ila
                    dir xoojin ha ii rumeeyee, waxaan ka cabsan inay i beeniyaan.”</li>
                <li>Wuxuu yidhi [Eebbe] “Waannu ku xoojin cududdaada walaalkaa waxaana
                    idiin yeeli xujo idimana gaadhayaan [dhibkiinna] aayaadkannaga dartood,
                    idinka iyo inta idin raacday yaana adkaan.”</li>
                <li>Markuu ula yimid Muuse aayaadkannaga oo cadcad waxay dheheen, “Kani
                    waa sixir la abuurtay mana aanaan ku maqal kan [oo kale]
                    aabbayaalkannagii horreeyey.”</li>
                <li>Wuxuuna yidhi [Nabi] Muuse, “Eebbahay baa og cidda kala timid hanuun
                    agtiisa iyo cidday u ahaan cidhibta dambe illeen ma liibaano
                    daalime.”</li>
            </ol>
            <p>Nabi Muuse wuxuu u-cawday Eebbe isagoo sheegi inuu naf ka dilay, kana
                yaabi inay dilaan, Haaruunna ka fasiixsan yahay oos Eebbe ka dalbi inuu
                ku xoojiyo oo la diro, Eebbaa ajiibay oo lala diray xujona yeelay, uguna
                bishaareeyey inay dhibayn, oyna iyagu adkaan, gaalo waa caaddadeede way
                beeniyeen Xaqii waxayna ku sheegeen sixir, Eebbaase og cidda hanuun la
                timid iyo tan guulaysan, gaalase ma liibaanto, waxay dheheen dadkii hore
                qaarkood, “Cid walaal uga wax-tar badan Nabi Muuse ma jirto Eebbuu
                baryey inuu Haaruun Nabi laga yeelo waana ka aqbalay.” Al-Qasas
                (33-37)</p>
            <ol start="38" type="1">
                <li>Wuxuu yidhi Fircoon, “Madaxeey idiinma ogi Eebbe igasoo hadhay ee ii
                    huri Haamaanow dhoobada iina yeel daar [dheer] inaan daalacdo Ilaaha
                    Muuse waxaan u-malayn inuu beenaale yahaye.”</li>
                <li>Waxay isku-kibriyeen isaga iyo colkiisiiba dhulka xaq-darro waxayna
                    u-maleeyeen inaan xagganaga loo soo celinayn.</li>
                <li>Waana qabannay isaga iyo colkiisii waxaana ku tuurnay badda ee day
                    siday noqotay cidhibtii daalimiinta.</li>
                <li>Waxaana ka yeellay madax ugu yeedha Naarta, maalinta Qiyaamana looma
                    gargaaro.</li>
                <li>Waxaana raacinnay adduunyadan lacnad, maalinta Qiyaamana waxay noqon
                    kuwa la dheereeyey [la halaagay].</li>
                <li>Waxaan siinnay [Nabi] Muuse Kitaabka kadib intaan halaagnay
                    quruumihii hore, isagoo aragti u ah dadka iyo hanuun iyo naxariis inay
                    xusuustaan darteed.</li>
            </ol>
            <p>Fircoon jaahilnimadiisa iyo isla-waynidiisa wuxuu sheegtay ilaahnimo,
                isagoo fari in loo dhiso guri wayn si uu ugu khaldo inuu Eebbe daydayey
                soona waayey, dhabtii wuu is-kibriyey, maxaase ka raacay isaga iyo
                qawmkiisii? Muxuuse ilaahnimo u sheegan waayey markii la maansheeyey ee
                uu cabaadayey? Waana la nacladay adduun iyo Aakhiraba lana dulleeyay.
                Kitaabkii Tawreed ee Nabi Muuse la siiyeyna wuxuu ahaa waano, hanuun,
                iyo naxariis haddii dhabtiisii lagu dhaqmo. Al-Qasas (38-43)</p>
            <ol start="44" type="1">
                <li>Maadan ahayn dhinaca galbeed ee buurta markaan siinaynay Muuse
                    amarka [Nabinimada] mana aadan ahayn kuwii joogay.</li>
                <li>Laakiin waxaan ahaysiinnay quruumo waxaana ku dheeraaday cimrigii,
                    mana aadan ahayn mid ku nagaa ehelkii Madyan adoo ku akhrin korkooda
                    aayaadkannaga laakiin annagaa ku dirray.</li>
                <li>Mana aadan ahayn dhinicii [buurta] Duur markaan u dhawaaqnay laakiin
                    waa naxariista Eebbahaa inaad u-digto qawm uusan u-imaan dige kaa
                    horreeyey inay waantoobaan.</li>
                <li>Hadday markay ku dhacdo musiibo [dhib] waxay hor-marsadeen
                    gacmahoodu darteed oo markaas ay dhahaan, “Eebbow maxaad noogu soo diri
                    wayday Rasuul oo raacno aayaadkaaga noqonnana mu‘miniinta,” [waa la
                    ciqaabi lahaa].</li>
            </ol>
            <p>Aayado badan yuu Eebbe ku caddeeyey inuusan Nabigu joogin markay wax
                ka dhaceen ummadihii hore, sida warkii Maryam, halaaggii qawmkii Nabi
                Nuux, Nabi Yuusuf iyo walaalihii iyo Nabi Muuse iyo Fircoon iyo wixii
                lamid ah, ee Eebbe wuxuu ku ogaysiiyey waxyi, Nabiguna ma joogin Duurkii
                Eebbe Nabi Muuse kula hadlay, iyo Madyan ee waxaa kasoo wareegtay
                sanooyin iyo quruumo, waxaase Eebbe siiyey Nabiga naxariis iyo waxyi si
                uu ugu digo qawm jaahiliin ah oo haddii la cadaabana ku calaacali,
                “Maxaa Rasuul naloogu soo diri waayey aan raacno oon rumeyno?” Taasina
                waxay muujin Xaqnimada Qur’aanka iyo inuu yahay soo-dejin Eebbaha wax
                walba og. Al-Qasas (44-47)</p>
            <ol start="48" type="1">
                <li>Markuu uga yimid Xaqii xaggannaga yey dheheen, “Maa la siiyo wixii
                    la siiyey [Nabi] Muuse oo kale,” miyeyna ka gaaloobin wixii la siiyey
                    Muuse horay? Oyna dhihin, “Waa labo sixir oo is-kaalmaystay,” waxayna
                    dheheen, “Annagu dhammaan waan ka gaalownay.”</li>
                <li>Waxaad dhahdaa, “Ka keena Kitaab xagga Eebbe ka hanuun badan
                    labadooda aan raacnee haddaad run sheegaysaan.”</li>
                <li>Haddayna ku ajiibin [maqlin] ogow inay uun raacayaan hawadooda, wax
                    ka dhumid badanna ma jirto cid raacday hawadeeda hanuun Eebbe
                    la‘aantiis, Eebbana ma hanuuniyo qawm daalimiin ah.</li>
                <li>Dhab ahaan baan ugu xidhiidhinnay [ugu caddayn] hadalka inay
                    waantoobaan.</li>
            </ol>
            <p>Gaaladu war iyo madax-adayg kama daalaan, mar waxay ku calaacali,
                “Maa naloo soo diro dige,” markuu Nabigu (naxariis iyo nabadgalyo Eebbe
                korkiisa ha yeelee) Xaq ula yimidna waxay dheheen, “Maa wixii Nabi Muuse
                la siiyey oo kale la siiyo,” dhabtuna waa inay ka gaaloobeen wixii Nabi
                Muuse la siiyey, oy kuna sheegeen isaga iyo Qur’aanka sixir
                is-kaalmaysan, waxaase lagu aamusiiyey laguna xujeeyey inay keenaan
                Kitaab ka fiican hadday run sheegi, haddii kalese waa daalimiin
                hawadooda raacay Xaq-la‘aan, wax badanna Eebbe wuu u-caddeeyey dadka
                Xaqa bal inay waano-qaataan. Cikrima wuxuu yidhi, “Labo sixir waxay ula
                jeedaan Tawreed iyo Injiil.” Al-Qasas (48-51)</p>
            <ol start="52" type="1">
                <li>Kuwaannu siinay Kitaabka hortiis way rumayn isaga.</li>
                <li>Marka lagu akhriyo korkoodana waxay dhahaan, “Waan rumaynay
                    [Qur’aanku] inuu Xaq Eebbeheen ka yimid yahay annaguna waxaan ahayn
                    hortiis Muslimiin.”</li>
                <li>Kuwaas waxaa la siiyey ajrigooda labo mar samirkoodii dartiis,
                    waxayna raaciyaan xumaanta wanaag, waxaan ku arzuqnayna wax bay ka
                    bixiyaan.</li>
                <li>Markay maqlaan hadal macno darrana way ka jeedsadaan waxayna
                    dhahaan, “Annagu camalkannaga yaan leennahay idinna camalkiinna, waad
                    salaaman tihiin, ma rabno jaahiliin [waddadooda].”</li>
                <li>Adugu ma hanuunisid ciddaad jeceshahay laakiin Eebbaa hanuuniya
                    cidduu doono isagaana og kuwa hanuunsan.</li>
                <li>Waxay dheheen gaaladii [Makkaad] “Haddaan raacno hanuunka waxaa
                    nalaga dafi dhulkannaga.” Miyaannaan siinin Xaram aamin ah oo la keeno
                    midhaha wax kasta quudin darteed oo xagganaga ah? Laakiin badankood ma
                    oga.</li>
            </ol>
            <p>Aayadahan waxay kusoo degeen kuwii rumeeyey oo ehlu-Kitaabka ahaa,
                inay rumeeyeen Xaqa, Muslimna ahaayeen, ajirkana loo laablaabi, xumaanta
                iyo warka jaahiliintana ay ka jeedsan jireen. Aayadaha kalana waxay
                kusoo degeen xaalkii Abuu Daalib Nabiga adeerkiis markuu Nabigu ka
                quustay, in Eebbe uun hanuuniyo cidduu doono ee cid kale wax qaban
                Karin. Tan kalana waxay ka warrami sida Eebbe ugu nicmeeyey reee Makkaad
                iyo siday Xaqa u-diidi. Bukhaari iyo Muslim waxay sheegeen in markuu
                sakaraadku qabtay Abuu Daalib Nabigu (naxariis iyo nabadgalyo Eebbe
                korkiisa ha yeelee) ku yidhi, “Adeer ashahaado aan Eebbe agtiisa kuugu
                xujeestee,” markaasuu yidhi, “Wuu cabsaday lay dhihi maayo,” markaasuu
                dhintay. Al-Qasas (52-57)</p>
            <ol start="58" type="1">
                <li>Badanaa intaan halaagnay magaalo ku kibirtay nolosheeda waana taas
                    guryahoodii lamana degin gadaashood wax yar mooyee, anagaana ah kuwo
                    dhaxla [hadha].</li>
                <li>Mana aha Eebbahaa mid halaaga magaalo intuu uga bixiyo tan hooyada u
                    ah [caasimadda] Rasuul ku akhriya korkooda aayaadkannaga mana nihin kuwo
                    halaaga magaalo aan ehelkeedu daalimiin ahayn.</li>
                <li>Wixii laydin siiyey oo wax ah waa uun raaxada nolosha dhaw iyo
                    quruxdeeda waxase Eebbe agtiisa ah yaa khayr-roon oo hadhid badan ee
                    miyeydaan wax kasayn?</li>
                <li>Ruuxaan u-yaboohnay yabooh fiican oo la kulmi ma lamid baa ruuxaan
                    ugu raaxaynay nolosha dhaw markaas noqon maalinta Qiyaame kuwa lasoo
                    joojin [la cadaabi]?</li>
            </ol>
            <p>Wax badan yuu Eebbe halaagay magaalo ku kibirtay nolosheeda, markaas
                aan la degin guryahoodii iyaga kadib wax yar mooyee, Eebbe un baana
                u-hadhay, lamana halaago ummad inta looga diro Rasuul magaaladooda weyn,
                sidii Makka, kuna akhriyo Qur’aanka, halaagguna wuxuu ku dhacaa markay
                dulmi falaan. Wax kasta oo addunyo wax laysku siiyana waa uun nolol dhaw
                oo tagi, waxaase khayr-roon oo hadhid badan wanaagga Eebbe agtiisa ah,
                waana in wax la kasaa oo la waano-qaato. Mana sinna ruux wanaag loo
                yaboohay oo la kulmi, iyo mid wax yar loo raaxeeyey oo noqon Qiyaamada
                kuwa loo soo taago ciqaabta. Ujeeddaduna waa in kibir iyo isla-waynida
                macno darro layska jiro, raaxada adduunna lagu kadsoomin ee si fiican
                iyo sharaf iyo Eebbe ka-yaabid lagu noolaado, illeen adduun iyo Aakhiro
                waxay isu yihiin far bad la galiyey oo kalee siduu Nabigu yidhi
                (naxariis iyo nabadgalyo Eebbe korkiisa ha yeelee). Al-Qasas (58-61)</p>
            <ol start="62" type="1">
                <li>Xusuuso maalinta Eebbe u-yeedhi gaalada oo ku dhihi, “Aaway kuwaad
                    ila wadaajiseen ah kuwaad sheeganayseen [caabudayseen]?”</li>
                <li>Kuwii waxay dheheen uu ku sugnaaday hadalkii Eebbe [ciqaabtii]
                    “Eebbow kuwaasu waa kuwaan baadiyeynay, waana baadiyeynay sidaan
                    u-baadiyownay waana isaga kaa bari-yeelnay mana ahayn kuwo annaga na
                    caabuda.”</li>
                <li>Waxaana loo odhan, “U-yeedha shurakadiinna,” markaasay u-yeedhaan
                    mase ajiibaan [maqlaan] waxayna arkaan cadaabka markaasay qoomamoodaan
                    hadday hanuuni lahaayeen.</li>
                <li>Xusuuso maalintaan u-yeedhayno gaalada oos ku odhan Eebbe, “Maxaad
                    ugu jawaabteen Rasuulladii.”</li>
                <li>Markaasay ku indho-beeshay korkooda xujadii [waayeen xujo]
                    maalintaas, waxna isma warsadaan.</li>
                <li>Ruuxiise tawbad-keena oo rumeeya oo fala camal fiican wuxuu u
                    dhawyahay inuu noqdo kuwa liibaanay.</li>
            </ol>
            <p>Maalinta Qiyaamana wuu soo kulmin Eebbe waydiinna waxay caabudi
                jireen, waxayna qiran in qaarkood qaar baadiyeeyey, wayna iska fogayn
                inay caabudi jireen, markay u-yimaadaanna ma maqlaan, waxayna
                qoomamoodaan hanuun-la‘aantii. Markii la warsado waxay Rasuuladii
                qaabileenna waxba way sheegi waayi, waxna isma warsadaan. Ciddiise
                tawbad-keenta oo wanaag fasha wuxuu u dhawyahay in loo naxariisto..
                Al-Qasas (62-67)</p>
            <ol start="68" type="1">
                <li>Eebbahaa wuxuu abuuraa wuxuu doono oo doorto, doorasho ma leh iyagu
                    [dadku] waa ka nazahan yahay Eebbe waana ka sarreeyaa waxay la
                    wadaajin.</li>
                <li>Eebbahaana waa ogyahay waxay qarin laabtoodu iyo waxay
                    muujinba.</li>
                <li>Eebbana waa Ilaaha isaga mooyee aan ilaah kale [xaq lagu caabudo]
                    jirin, mahad buu mutaa adduun iyo Aakhiraba, xukunkana isagaa iska leh
                    xaggiisaana loo noqon.</li>
                <li>Waxaad dhahdaa, “Bal warrama hadduu ka yeelo Eebbe korkiinna habeen
                    joogta ah tan iyo Qiyaamada, waa kee eebbaha kasoo hadhay Ilaahay ee
                    idiin keeni nuur? Miyaydaan wax maqlayn?”</li>
                <li>Waxaadna dhahdaa, “Bal warrama hadduu ka yeelo Eebbe korkiinna
                    maalin joogta ah tan iyo Qiyaamada, waa kee eebbaha kasoo hadhay Ilaahay
                    ee idiin keeni habeen aad ku xasishaan dhexdiisa? Miyeydaan wax
                    arkayn?”</li>
                <li>Naxariistiisa waxaa kamid ah inuu idiin yeelay habeen iyo dharaarba
                    inaad xasishaan dhexdiisa dalabtaanna fadligiisa iyo inaad ku
                    shukridaan.</li>
            </ol>
            <p>Eebbaa wax abuura waxna doorta, dadse wax ma doortaan, Eebbana xumaan
                wuu ka nazahan yahay, waxa la qarin iyo waxa la muujinna waa ogyahay,
                Eebbe mooyee ilaah (kale xaq lagu caabudo) ma jiro, mahad iyo xukunna
                isagaa iska leh adduun iyo Aakhiraba. Waana Eebbaha habeen iyo maalin
                inoo yeelay een midna joogto ka yeelin, laakiin naxariis darteed yuu
                habeenka iyo dharaarta inoogu yeelay si loo xasilo loona shaqeeyo waxaa
                wax mudan mahad Eebbe, iyo cibaadadiisa. Al-Qasas (68-73)</p>
            <ol start="74" type="1">
                <li>Xusuuso maalintaan u-yeedhayno gaalada oo Eebbe odhan, “Aaway
                    shurakadaydii ah kuwaad sheeganayseen?”</li>
                <li>Waxaana kasoo siibnaa ummad kasta markhaati waxaana ku nidhi, “Keena
                    xujadiinna,” waxayna ogaadaan in Xaqa Eebbe leeyahay waxaana ka dhumay
                    xaggooda waxay been-abuuran jireen.</li>
                <li>Qaaruunna wuxuu kamid ahaa qawmkii [Nabi] Muuse, wuuna ku kibray
                    korkooda, waxaana siinnay wax furayaalkiisu ku culus tahay koox xoog
                    badan, markay ku dheheen qawmkiisii, “Ha farxin [kibrin] Eebbe ma jecla
                    kuwa farxa [kibree].”</li>
                <li>“Kuna doon waxa Eebbe ku siiyey guriga Aakhiro hana halmaamin
                    qaybtaada adduunka samana fal sida Eebbe kuugu samo-falay hana la doonin
                    fasaad dhulka, Eebbe ma jecla fasaadiyaashee.”</li>
            </ol>
            <p>Haddana mar kalaa loo dhawaaqi iyagoo la warsan waxay caabudi jireen,
                ummad walbana waxaa laga soo saari marag oo Rasuul ah, waxaana la warsan
                inay keenaan xujo waxayna yaqiinsadeen in Xaqu Eebbe u-sugnaaday,
                waxaana ka dhumay beentay abuuran jireen. Qaaruunna wuxuu kamid ahaa
                qawmkii Nabi Muuse wuuse ku kibray, isagoo lahaa xoolo badan oo
                furayaashiisu culaysiso koox xoog badan, waxayna saaxiibbadiis ugu
                naseexeeyeen inuusan kibrin oon faraxu ku xambaarin isla-wayni, waxa
                Eebbe siiyeyna uu ku doono Aakhiro, uusan halmaaminna nasiibkiisa
                adduunka, wanaagna falo sida Eebbe ugu wanaag-falay, xumaan iyo fasaadna
                uusan dhulka la doonin, illeen Eebbe ma jecla xumaan-wadayaasha iyo kuwa
                wax fasaadiyee. Faraxana lama diiddana hadduun fudayd iyo xumaan kugu
                xambaarayn ee waxaa uun la rabaa wanaag iyo Eebbe ku-xidhnaan. Al-Qasas
                (74-77)</p>
            <ol start="78" type="1">
                <li>Wuxuuna yidhi, “Waxaa uun la ii siiyey xoolaha ogaanshahayga.”
                    Miyuusan ogayn in Eebbe halaagay hortiis quruumihii kuwo ka daran
                    xaggiisa xoogga kana badan kulan? Lamana warsado dambigooda
                    dambiilayaasha.</li>
                <li>Markaasuu usoo baxay qawmkiisii isagoo xarragoon waxayna dheheen
                    kuwa dooni nolosha dhaw, “Shallaytee haddaan leennahay waxa la siiyey
                    Qaaruun oo kale, waa nasiib wayn.”</li>
                <li>Waxayna dheheen kuwii la siiyey cilmiga, “Magaciin ba’ ee
                    abaal-marinta Eebbaa u khayr-roon ciddii rumaysa oo fasha camal fiican,”
                    lamana waafajiyo [hadalkaas] saabiriinta mooyee.</li>
                <li>Markaasaan la goynay isagii iyo xoolihiisiiba dhulka, mana helin
                    koox uga gargaarta Eebbe ka-sokow, mana noqonin mid gargaarta.</li>
                <li>Waxayna ahaadeen kuwii doonayey meeshiisa shalay inay dhahaan, “Waa
                    yaabe illeen Eebbaa u-waasiciyey rizqiga cidduu doono oo addoomadiisa ah
                    kuna cidhiidhiya, hadduusan Eebbe nagu galladaysan wuxuu nala goyn lahaa
                    [dhulka] waa yaab ma liibaanto gaalo.”</li>
            </ol>
            <p>Muxuuse ku jawaabay markii la waaniyey? Wuxuu sheegay in xoolaha loo
                siiyey cilmigiisa iyo wanaaggiisa, laakiin ha ogaado in Eebbe halaagay
                hortiis qarniyo ka xoog badan kana xoolo iyo dad badan, dambiilana lama
                idan warsado. Wuuse soo baxay isagoo xarragoon, markaasay jeclaadeen
                kuwii adduunka doonayey inay isagoo kale noqdaan, kuwiise cilmiga lahaa
                waxay dheheen, “Magaciis ba’ ee wanaagga Eebbe yaa u fiican ciddii
                sama-fasha.” Dhulkaase lala gooyey Qaaruun iyo guryihiisiiba, wax
                u-gargaarana ma helin, isna isuma gargaarin. Markaasay kuwii jeclaa
                wixiisoo kale shalay dheheen, “Yaab weeyee illeen rizqiga wuxuu ku jiraa
                awoodda Eebbe, waasicin iyo cidhiidhiba,” waxayna sheegeen in haddaan
                Eebbe u-naxariisan lala goyn lahaa dhulka, waxayna ogaadeen inayna gaalo
                liibaanayn. Waana kaas cidhibta kibirka iyo xoolaha sida xun loogu
                dhaqmo. Xooluhuse waa wanaag haddii Eebbe laga yaabo oo lagu samo-falo.
                Al-Qasas (78-82)</p>
            <ol start="83" type="1">
                <li>Taasi waa daartii Aakhiro waxaana u-yeelnay kuwaan doonayn
                    isla-sarraynta [kibirka] dhulka iyo fasaad, cidhibta [fiicanna] waxaa
                    leh kuwa dhawrsada.</li>
                <li>Ciddii la timaadda wanaag wuxuu mudan wax ka khayr-roon, ciddiise la
                    timaadda xumaan lagama abaal-mariyo kuwa xumaanta sameeya waxaan waxay
                    faleen ahayn.</li>
                <li>Eebbaha kugu faral-yeelay Qur’aanka wuxuu kuu soo celin meeshii
                    ballanka [Qiyaamada ama Makka], waxaad dhahdaa, “Eebbahay baa og ruuxii
                    la yimid hanuun iyo kan ku sugan baadi cad.”</li>
                <li>Mana aadan ahayn mid rajayn in lagugu soo dejiyo Kitaabka, hasa
                    yeeshee waa naxariista Eebbahaa ee ha noqonin mid u-kaalmeeya
                    gaalada.</li>
                <li>Yeyna kaa leexin aayaadka Eebbe intii lagugu soo dejiyey kadib uguna
                    yeedh xagga Eebbahaa, hana kamid noqonin mushrikiinta.</li>
                <li>Hana caabudin Eebbe la-jirkiisa ilaah kale, Eebbe mooyee ilaah
                    [kalana xaq lagu caabudo] ma jiro, wax kasta wuu halaagsami [tagi] Eebbe
                    mooyee, xukunkana isagaa iska leh, xaggiisaana laydiin celin.</li>
            </ol>
            <p>Aayadahanna waxay sheegi in daarta Aakhiro loo yeelay kuwaan
                is-kibrin islana waynayn, xumaanna dhulka ku marin, cidhibta fiicanna
                waxaa mudan kuwa dhawrsada, wanaaggana mid ka fiican yaa lagu
                abaal-mariyaa, xumaantana waxaa uun lagu abaal-mariyaa waxay fali
                jireen. Eebbana wuxuu Nabiga (naxariis iyo nabadgalyo Eebbe korkiisa ha
                yeelee) u-yaboohay wanaag iyo inuu meel fiican usoo celin ama Jannada ha
                ahaato ama Makko ha ahaatee, Eebbaana og cidda hanuunsan iyo tan baadida
                ah, Nabiguna ma rajaynayn waxyi intaan lagusoo dejinin Qur’aanka.
                Gaalana wax loo kaalmeeyo ma aha, iyo inay kaa leexiyaan aayaadka Eebbe
                inta lagugu soo dejiyey, gaalana wax laga mid noqdo ma aha, Eebbaana Xaq
                ah oo xaggiisa loo noqon, Nabiguna (naxariis iyo nabadgalyo Eebbe
                korkiisa ha yeelee) wuxuu yidhi, “Hadalka ugu runsan ee shaacir yidhi
                waa hadalkii Labiid; wax kasta oo Ilaahay kasoo hadhay way tagi.”
                Suuradduna waxay soo socoto oy marba hab u warrantana waxay ku
                dhammaatay: inaan la kibrin, wanaagga la falo, Eebbe usoo celin Nabiga
                meel uu jecel yahay, inaan gaalo loo kaalmayn, lana mid noqon, Eebbe
                kaliyana la caabudo, wixii kasoo hadhayna tagi, xukunkuna isaga u ahaan,
                loona noqon isaga. Al-Qasas (83-88)</p>
            <h2 id="suurat-al-cankabuut">Suurat al-Cankabuut</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Alif. Laam. Miim. [Waxay ku tusin mucjizada Qur’aanka sida lasoo
                    sheegay.]</li>
                <li>Ma wuxuu u-maleeyey dadku in loogaga tagi inay dhahaan waan rumeynay
                    oon la imtixaamayn?</li>
                <li>Dhab ahaan yaan u-imtixaannay kuwii ka horreeyay, Eebbana wuu muujin
                    kuwii run sheegay, wuxuuna muujin kuwa beenlowga ah.</li>
                <li>Mise waxay u-maleeyeen kuwii xumaanta samaynayey inay naga dheereyn
                    [carari] waxaa xun waxay xukumi.</li>
                <li>Ruuxii rajayn [ka cabsan] la-kulanka Eebbe, ajashii Eebbe [uu
                    qadaray] way imaan, Eebbana waa maqle oge ah.</li>
                <li>Ruuxii dadaala wuxuu uun u dadaalay naftiisa, Eebbana waa ka
                    kaaftoon yahay caalamka.</li>
                <li>Kuwa [Xaqa] rumeeyey camal fiicanna falay waxaan asturaynaa
                    xumaantooda, waxaana ka abaal-marinaynaa kii u fiicnaa ay camal-fali
                    jireen.</li>
            </ol>
            <p>Adduunku waa guri imtixaan iyo shaqo, mana suurowdo in cidna lagu
                dhaafo inuu sheegto wanaag iyo xaqnimeyn imtixaan la‘aan, taasina waa
                sunnada Eebbe oo kuwii horaba wuu imtixaanay, wuuna muujin ciddii run
                sheegi iyo tii been sheegiba, cid ka fakanna ma jirto. Rasuulkuna wuxuu
                yidhi (naxariis iyo nabadgalyo Eebbe korkiisa ha yeelee), “Dadka waxaa
                ugu daran imtixaan anbiyada, kuwa suubban iyo midba midkuu ka fiican
                yahay, ruuxana waa la imtixaami inta diintiisu tahay, hadday diintiisu
                adag tahay imtixaamkaa lagu badiyaa.” Waa saxiix. Wuxuu Eebbe qadarana
                wuu imaan ee waa in wanaagga lagu dadaalo, illeen cid walba waxaa laga
                abaal-marin waxay la timaaddo xumaan iyo samaanba. Xasan al-Basri wuxuu
                yidhi, “Ruuxu mujaahid buu noqon karaa isagoon maalinna seef wax ku
                dhufanin.” Al- Cankabuut (1-7)</p>
            <ol start="8" type="1">
                <li>Waxaan u dardaarannay dadka labadiisii waalid wanaag-falkooda,
                    hadday kugula dadaalaan inaad ila wadaajiso waxaadan cilmi u lahayn
                    [gaalowdo] haku adeecin, xaggayga un baa laydiin soo celin, waxaana
                    idiinka warrami [abaalna-marin] waxaad camal-fali jirteen.</li>
                <li>Kuwiise [Xaqa] rumeeyey camal fiicanna falay waxaan dhex-galinaynaa
                    kuwa suubban [Jannada].</li>
                <li>Dadka waxaa kamid ah ruux dhihi, “Waxaan rumeynay Eebbe,” markii
                    lagu dhibo Eebbe dartiisna ka yeela imtixaanka dadka [dhibkooda]
                    cadaabka Eebbe oo kale, hadday timaaddo guul xagga Eebbe ka ahaatay
                    waxay dhahaan, “Annagu waan idin la jirnaa,” Eebbe miyuusan ahayn kan og
                    waxa laabta dadka ku jira?</li>
                <li>Dhab ahaan yuu muujin Eebbe kuwa Xaqa rumeeyey. Dhab ahaanna wuxuu
                    u-muujin kuwa munaafiqiinta ah.</li>
                <li>Waxay ku dheheen kuwii galoobay kuwii Xaqa rumeeyey, “Raaca
                    waddadannada aan xambaarro gafafkiinnee,” mana aha kuwo xambaari waxa
                    gafafkooda ah, ee waa beenaalayaal.</li>
                <li>Waxayse dhab ahaan u-xambaari culaysyaalkooda iyo culaysyo
                    culaysyadoodii la jira, waxaana dhab ahaan loo warsan maalinta Qiyaame
                    waxay been-abuuran jireen.</li>
            </ol>
            <p>Waalidkaa isagaa sabab u ahaa jiritaankaaga Eebbe ka-sokow, wuuna
                kugu dhibtooday siduu kuu korin lahaa, abaalkiisuna waa wanaag iyo
                samo-fal hadduusan gaalnimo ku farin oon lagu adeeceyn, illeen Eebbaa
                loo noqone, ciddii wanaag fashana kuwa wanaagsan yuu Jannada la gali.
                Eebbana wax ka qarsoon ma jiro wuuna ogyahay kuwa markii la dhibana
                Diinta ka taga, markii guul la helana kusoo dhawaada, wuxuuna ogyahay
                mu‘minka dhabta ah iyo munaafaqaba. Cid cid kale dambi ka xambaarina ma
                jirto ee wuxuu xambaari ruux walba dambigiisii iyo kii dhumintiisa.
                Waxaa sugnaaday ruuxii hanuun ugu yeedha wuxuu mudan ajriga kuwa uu
                u-yeedhay oo kale ee raacay tan iyo Qiyaamada isagoon iyana waxba laga
                nusqaaminayn ajrigooda, ruuxii u-yeedha baadina, waxaa korkiisa ah
                dambiga kuwii ku raacay tan iyo Qiyaamada isagoon laga nusqaaminayn
                iyana dambigoodii waxba. Waa saxiix. Al-Cankabuut (8-13)</p>
            <ol start="14" type="1">
                <li>Dhab ahaan baan ugu dirray [Nabi] Nuux qawmkiisii, wuxuuna ku
                    dhex-nagaaday kun sano oo kontan la‘ waxaana qabtay duufaankii
                    [halaaggii biyaha] iyagoo daalimiin ah.</li>
                <li>Waana korinnay Nuux iyo dadkii doonta, waxaana ka yeellay aayad [uu
                    ku waantoomo] caalamku.</li>
                <li>[Nabi] Ibraahiimna [waan diray] wuxuuna ku yidhi qawmkiisii,
                    “Caabuda Eebbe kana dhawrsada saasaa idiin khayr badane haddaad wax
                    ogtihiin.”</li>
                <li>Waxaad uun caabudaysaan Eebbe ka-sokow sanamyo, waxaadna abuuraysaan
                    been, kuwaad caabudaysaan Eebbe ka-sokow idiinma hantaan wax rizqi ah ee
                    ka dalba Eebbe agtiisa rizqiga, caabudana kuna mahdiya xaggiisaa laydiin
                    celine.</li>
                <li>Haddaad beenisaan [Xaqa] waxaa beeniyey ummado idinka horreeyey
                    Rasuulkana ma saarra waxaan gaadhsiin cad ahayn.</li>
            </ol>
            <p>Meelo badan yuu Eebbe kusoo celceliyey qisada Nabiyada iyo dadkii loo
                diray si loogu waano-qaato, halkanna waxay aayaduhu caddayn in Nabi Nuux
                ku dhex-noolaa qawmkiisii muddadaas dheer Xaqana ugu yeedhayey
                beeniyeenna lana halaagay isaga iyo intii doonta kula jirtay mooyee.
                Sidoo kale Nabi Ibraahiim isna Eebbaa u diray qawmkiisii, wuxuuna ugu
                yeedhay inay Eebbe kaliya caabudaan rizqigana ka doonaan kuna mahdiyaan
                waxa isaga kasoo hadhayna ay iskaga tagaan, ciddii Xaqa beenisana waxay
                lamid noqon kuwii horay Xaqa u-beeniyey ee la halaagay. Nabigana waxaa
                uun korkiisa ah caddaynta Xaqa iyo ugu yeedhidiisa. Al-Cankabuut
                (14-18)</p>
            <ol start="19" type="1">
                <li>Miyeyna arkayn sida Eebbe u billaabay [abuuridda] khalqiga una
                    soo-celin? Arrintaasna Eebbe waa u fududdahay.</li>
                <li>Waxaad dhahdaa, “Socda dhulka oo daya sida Eebbe u-billaabay
                    khalqiga, haddana Eebbe u-ahaysiin abuuridda dambe [soo-bixinta],
                    Eebbana wax walba wuu karaa.”</li>
                <li>Wuxuu cadaabaa cidduu doono wuxuuna u-naxariistaa cidduu doono,
                    xaggiisaana laydiin celin.</li>
                <li>Idinkuna ma tihidin kuwa Eebbe ku daaliya dhulka iyo samada midna
                    wax Eebbe kasoo hadhay oo idiin sokeeya ah ama idiin gargaarina ma
                    jiro.</li>
                <li>Kuwii ka gaaloobay aayaadka Eebbe iyo la-kulankiisa kuwaasi waxay ka
                    quusteen naxariistayda waxaana kuwaas u-sugnaaday cadaab daran.</li>
                <li>Jawaabtii qawmkiisuna waxaan ahayn, “Dila ama guba,” ma ahayn,
                    markaasaa Eebbe ka koriyey dabkii, arrintaasna waano yaa ugu sugan
                    ciddii wax rumeyn.</li>
                <li>Wuxuuna ku yidhi [Nabi Ibraahiim] “Waxaad yeelateen Eebbe ka-sokow
                    sanamyaal jacayl dhexdiinna ah dartiis nolosha adduunyo, maalinta
                    Qiyaamese wuu diidi qaarkiin qaarka kale lacanadina qaarkiin qaarka
                    kale, hoygiinuna waa Naarta wax idiin gargaarina idiin ma sugnaan.</li>
            </ol>
            <p>Ruuxii caqli leh waa inuu fikiraa sida Eebbe wax u-abuuray iyo siduu
                u karo inuu usoo celiyo una fududdahay, dhulkana waa in la maraa si loo
                arko abuurka Eebbe iyo qudradiisa. Caabudid, naxariis, gargaar iyo
                awooddana Eebbaa iska leh, ee waa in la rumeeyaa aayaadkiisa iyo
                la-kulankiisa si loo helo naxariistiisa, cadaabkiisana looga koro. Bal
                day Nabi Ibraahiim siday ugu jawaabeen qawmkiisii oy dheheen, “Dila,”
                dabna ay ku tureen, markuu ugu yeedhay cibaadada Eebbe iyo inay ka
                tagaan sanamyada ay isku jecel yihiin nolosha adduunyo, hadhow
                Qiyaamadase ay kala carari qaarna qaar nacladi wax u-gargaarina ayna
                helayn. Waana taas sida dhabta ah oo ah in inta xumaanta isku jeclaata
                nolosha adduunyo is-nici doonaan maalinta Qiyaame. Al-Cankabuut
                (19-25)</p>
            <ol start="26" type="1">
                <li>Waxaa rumeeyey [Nabi] Ibraahiim [Nabi] Luud wuxuuna yidhi [Nabi]
                    Ibraahiim, “Waxaan u-hijroon Eebbahay illeen waa adkaade falsane.”</li>
                <li>Waxaana siinnay Isxaaq iyo Yacquub waxaana yeelnay faraciisii
                    Nabinnimo iyo Kitaab [loo soo dajiyey] waxaana siinney ajrigiisii
                    adduunyada dhexdeeda Aakhirana wuxuu kamid noqon kuwa suubban.</li>
                <li>[Nabi] Luudna [xusuuso] markuu ku yidhi qawmkiisii, “Waxaad la
                    timaaddeen xumaan aan cidna idiinka hormarin adduunyada.”</li>
                <li>Idinku ma waxaad u-tagaysaan ragga ood goynaysaan jidka kulana
                    imaanaysaan naadigiinna wax la naco, mana noqonin qawmkiisii
                    jawaabtoodii inay dhahaan, “Noo keen cadaabka Eebbe haddaad kamid tahay
                    runlayaasha mooyee.”</li>
                <li>Wuxuuna yidhi, “Eebbow iiga gargaar qawmka wax fasaadiya.”</li>
                <li>Markay ula timid farriintannadii [malaa‘igtii] Nabi Ibraahiim
                    bishaaro waxay dheheen “Annagu waxaan halaagaynaa ehelka magaaladan,
                    ehelkeedu waa daalimiine.”</li>
                <li>[Wuxuu yidhi Nabi Ibraahiim] waxaa ku sugan Luud, waxay dheheen
                    “Annagaa og cidda dhexdeeda ah waanu korinaynaa Luud iyo ehelkiisa
                    haweenaydiisa mooyee oo noqon kuwa halaaggu ku hadhi.”</li>
            </ol>
            <p>Qisada Nabi Luud iyo qawmkiisa wax badan bay kusoo noqnoqotay
                Qur’aanka. Waxayna samayn jireen xumaan laga xishoodo iyo akhlaaq xun.
                Tan kale waxay ku tusin aayaduhu hijradii Nabi Ibraahiim iyo sidii Eebbe
                u-barakeeyey faraciisa iyo naxariis badnidiisii, iyo inaan nafna naf
                kale dambigeeda qaadayn sidii haweeneydii Nabi Luudba. Rasuulkuna wuxuu
                yidhi (naxariis iyo nabadgalyo Eebbe korkiisa ha yeelee), “Waxay tuuri
                jireen dadka waddada mari, kuna jeesjeesi jireen waana kaas waxa la noco
                ay la imaan jireen.” Imaam Axmed iyo kuwa kaleba yaa wariyey.
                Al-Cankabuut (26-32)</p>
            <ol start="33" type="1">
                <li>Markay Rasuulladannadii [malaa‘igtii] u-timid Luud wuu ka
                    tiiraanyooday wuuna la cidhiidhyamay waxayna ku dheheen, “Ha cabsan hana
                    tiiraanyoon waanu ku korin adiga iyo ehelkaagabee haweenaydaada mooyee
                    oo noqon kuwa la halaagi.”</li>
                <li>Waxaanu kusoo dajin magaalada dadkeeda dhagaxyo [Naareed] oo samada
                    ka yimid faasiqnimadooda darteed.</li>
                <li>Waxaanu kaga tagnay magaaladaa calaamad u-muuqata qawmkii wax
                    kasi.</li>
                <li>Reer Madyanna [waxaannu u-dirnay] walaalkood [Nabi] Shucayb wuxuuna
                    ku yidhi, “Qawmkayow caabuda Eebbe, rajeeyana [ka yaaba] maalintii
                    dambaysay hana la soconina dhulka fasaadin.”</li>
                <li>Markaasay beeniyeen waxaana qabtay gariir [iyo qaylo] waxayna
                    noqdeen kuwo lawyaha u dhaca.</li>
                <li>Caad iyo Thamuudna [waan halaagnay, halaaggooduna] wuxuu idiinka
                    muuqdaa guryahoodii, wuxuuna u-qurxiyey Shaydaan camalkoodi, wuxuuna ka
                    leexiyey jidka waxayna ahaayeen kuwo wax arka [hadday waantoobi].</li>
            </ol>
            <p>Martidoo la sharifo waa dabeecad fiican oo Islaamnimo, sidoo kale
                iyana waxaa fiican isu-bishaaraynta iyo cabsida iyo murugta oo dadka
                laga fududeeyo, markaas kadib waxay aayaduhu ka warrameen qawmkii Nabi
                Luud, Shucayb, iyo reer Caad iyo Thamuud iyo waxay ku dambeeyeen iyo
                waxay la yimaadeen oo xumaan ah. Waxaana warkooda lagu faahfaahiyey
                meela kale, waxaase loo baahan yahay uun in laga dheeraado jidkoodii
                xumaa wanaaggana lagu dadaalo. Al-Cankabuut (33-38)</p>
            <ol start="39" type="1">
                <li>Qaaruun, Fircoon iyo Haamaanna [waa la halaagay], dhab ahaanna wuxuu
                    ugula yimid [Nabi] Muuse xujooyin wayna isku-kibriyeen dhulka, mana aha
                    kuwo naga dheereyn [carari] kara.</li>
                <li>Dhammaantood waxaan u qabannay dambigooda, waxaa kamid ah mid aan ku
                    diray dabayl dhagax wadata, waxaa kamid ah miday qabatay qaylo, waxaa
                    kamid ah midaan la goynay dhulka, waxaa kamid ah midaan maanshaynay,
                    Eebbana ma aha kii dulmiya hasa yeeshee iyagaa naftooda dulmiyey.</li>
                <li>Kuwii yeeshay Eebbe ka-sokow awliyo [sokeeye u-gargaara] waxay lamid
                    yihiin caaro yeelatay guri waxaana ugu xun guri guri caaro hadday wax
                    ogyihiin.</li>
                <li>Eebbe waa ogyahay waxay baryayaan [caabudayaan] oo isaga kasoo
                    hadhay, Eebbana waa adkaade falsan.</li>
                <li>Taasina waa tusaale aannu u yeelayno dadka, wax kasi oon ahayn kuwa
                    wax yaqaanna ma jiro.</li>
            </ol>
            <p>Eebbe dulmilowga wuu sugaa markuuse qabto ma fakiyo, siduu ku falay
                dulmiilayaashii Xaqa iyo Nabiyada beeniyey islana weynaaday sidii
                Qaaruun, Fircoon, iyo Haamaan iyo qawmkii Nabi Luud, Nabi Nuux iyo Nabi
                Saalix iyo wixii lamid ah dhammaantood, waana la halaagay dambigooda
                dartiis, waxayna ku tusin in xumaan cidhibteed tahay halaag, Eebbana
                cidna ma dulmiyo iyagaase is-dulmiya dadku. Ruuxiise waxaan Eebbe ahayn
                caabuda wuxuu lamid yahay caaro guri dhoobdhoobtay oon waxba u-tarayn,
                Eebbaase ah wax la caabudo awoodna leh, waxaase arrintaas kasi kuwa
                caqliga iyo cilmiga leh. Waxaa laga wariyey Camar binu Murrata inuu
                yidhi, “Markaan maro aayad Kitaabka Eebbe kamid ah oonan garanayn way i
                walbahaarisaa illeen Eebbaa yidhi, ‘Ma kasaan kuwa cilmiga leh mooyee.’”
                Waxaa wariyey Ibnu Abii Xaatim. Al-Cankabuut (39-43)</p>
            <ol start="44" type="1">
                <li>Eebbaa u-abuuray samooyinka iyo dhulka si xaq ah, arrintaasna
                    calaamaa ugu sugan mu’miniinta.</li>
                <li>Akhri [Nabiyow] waxa luguu waxyoon oo Kitaabka ah oog salaaddana
                    maxaa yeelay salaaddu waxay ka reebtaa [dadka] xumaanta iyo waxa la
                    noco, xusidda Eebbaana weyn, Eebbana waa ogyahay waxaad
                    sanceyneysaan.</li>
                <li>Hakula murmina ehlu-Kitaabka wax fiican mooyee, marka laga reebo
                    kuwa dulmiga fala oo kamid ah, waxaadna dhahdaan, “Waxaan rumeynay wixii
                    nalagu soo dajiyey iyo wixii laydinku soo dajiyey Ilaahanno iyo
                    Ilaahiinna waa mid annaguna isagaan u-hoggaansannay.</li>
                <li>Saasaanu kuugu soo-dajinney Kitaabka, kuwa la siiyey Kitaabkana way
                    rumeeyaan, kuwaasna waxaa kamid ah kuwo rumeyn [reer Makkaad], mana
                    diido aayaadkannaga gaal mooyee.</li>
                <li>Ma tihid mid wax akhriya Qur’aanka kahor kumana aadan dhigi jirin
                    midigtaada markaas ay shakiyaan kuwa baadilka [xumaanta] ku socda.</li>
                <li>Waase aayaad cad cad kuna sugan laabta kuwa cilmiga la siiyey, wax
                    diidi aayaadkannaga oon daalimiinta ahayna ma jiro.</li>
            </ol>
            <p>Cirka iyo dhulka waxaa ku sugan aayado wax lagu qaato, ruuxa mu‘minka
                ahna waxaa laga rabaa inuu akhriyo Qur’aanka, salaaddana oogo, illeen
                waxa xun bay reebtaaye, xusidda Eebbana u-dadaalo. Rasuulkuna wuxuu
                yidhi (naxariis iyo nabadgalyo Eebbe korkiisa ha yeelee), “Ruuxayna
                salaaddiisu ka reebin xumaanta iyo waxa la naco salaaddu uma jirto.”
                Ibnu Abii Xaatim. Tan kale waa in si fiican dadka Xaqa loogu yeedho oon
                muran lahayn, hasa yeeshee ciddii madax adkaata waa in loola maro sida
                ku habboon, illeen Ilaaheen waa mid kaliya isagaana u hoggaansanahaye,
                Qur’aankana isagaa soo dajiyey cid aan gaal ahayna ma diido. Nabiguna
                wax ma akhrin jirin mana qori jirin Qur’aanka kahor, illeen way shakin
                lahaayeen xumaanlowguye. Al-Cankabuut (44-49)</p>
            <ol start="50" type="1">
                <li>Waxay dheheen gaaladii [Makkaad] “Maxaa loogu dajin waayey korkiisa
                    aayado xagga Eebbe ka yimid?” Waxaad dhahdaa, “Aayaadku waxaa uun ay ka
                    yimaadaan Eebbe agtiisa aniguse waxaan uun ahay u-dige muuqda.”</li>
                <li>Miyuusanse ku filneyn inaan kugu soo dajinnay Kitaabka [Qur’aanka]
                    oo lagu akhriyo korkaaga? Arrintaasna naxariis iyo waano yaa ugu sugan
                    qawmkii rumeyn [Xaqa].</li>
                <li>Waxaad dhahdaa, “Waxaa ku filan dhexdeenna Eebbe markhaati ahaan
                    wuxuuna ogyahay waxa ku sugan samooyinka iyo dhulka, kuwa rumeeyey
                    baadil kana gaaloobay Eebbe kuwaasi iyaga uun baa khasaaray.”</li>
                <li>Waxay kaa dadajisan cadaab, haddayna jirin muddo magacaaban waxaa
                    u-imaan lahaa cadaabka, wuxuuna ugu imaan lahaa kado iyagoon ogayn.</li>
                <li>Waxay kaa dadajisan cadaab, Naarta Jahannamana waxay koobi
                    gaalada.</li>
                <li>Maalinta [Qiyaamada] waxaa dabooli gaalada cadaab korkooda iyo
                    lugahooda hoostoodaba, wuxuuna ku dhihi Eebbe, “Dhadhamiya waxaad
                    camal-fali jirteen.”</li>
            </ol>
            <p>Gaaladii reer Makkaad aad bay Nabiga (naxariis iyo nabadgalyo Eebbe
                korkiisa ha yeelee) u-dhibeen uguna madax-adkaadeen, waxayna warsadeen
                mucjisooyiin gaar ah oo say rabaan ah, waxaase ku filan ruuxii Xaqa raba
                Qur’aanka naxariista iyo hanuunka ah, marag iyo gargaarana Eebbaa ku
                filan, kuwa khasaarayse waa kuwa rumeeyey xumaan Xaqana beeniyey,
                cadaabna wax la dadajisto ma aha, illeen wax walba mudduu leeyahaye,
                waxaase imaan maalin cadaabku dhan walba gaalada ka koobi si xunna ay
                u-dulloobi. Rasuulkuna wuxuu yidhi (naxariis iyo nabadgalyo Eebbe
                korkiisa ha yeelee), “Nabi kasta waxaa la siiyey waxaan isagoo kale dad
                rumeynin (horey) waxaase lay siiyey waxyi Eebbe ii waxyooday, waxaana
                rajayn inaan ahaado midka kuwa raacay ugu badan yihiin.” Al-Cankabuut
                (50-55)</p>
            <ol start="56" type="1">
                <li>Addoomadayda rumeeyow, dhulkaygu waa waasac ee aniga uun i
                    caabuda.</li>
                <li>Naf kastaa waxay dhadhamin geerida xaggaygaana laydiin soo celin
                    markaas.</li>
                <li>Kuwa [Xaqa] rumeeyey camal fiicanna falay waxaanu ka dajin Jannada
                    qolol ay dureeri dhexdeeda wabiyaal ayna ku waari dhexdeeda, waxaana ugu
                    wanaagsan ujuurada kuwa shaqeeyey [Jannada].</li>
                <li>Ee ah kuwa samray Eebbahoodna tala-saarta.</li>
                <li>Badanaa dhul socod aan xambaaran karin rizqigeeda ee Eebbe arzuqo
                    iyada iyo idinkaba. Eebbana waa maqle oge ah.</li>
                <li>Haddaad waydiiso gaalada, “Yaa abuuray samooyinka iyo dhulka oo
                    sakhiray qorraxda iyo dayaxa?” Waxay odhan “Ilaahay,” ee xaggee loo iili
                    gaalada.</li>
                <li>Eebbaa u-waasiciya rizqiga ruuxuu doono oo addoomihiisa ah, kuna
                    cidhiidhiya [kuu doono], Eebbana wax walba waa ogyahay.</li>
                <li>Haddaad waydiiso gaalada, “Yaa kasoo dajiya samada biyo oo ku
                    nooleeya dhulka intuu dhintay [abaaroobay] kadib?” waxay odhan
                    “Ilaahay,” waxaad dhahdaa, “Mahad Eebbaa iska leh, badankooduse wax ma
                    kasayaan.”</li>
            </ol>
            <p>Eebbaheen wuxuu u-sheegay addoomadiisa rumeeyey in dhulkiisu waasac
                yahay meel kastana ay ku caabudaan illeen naf walba way dhimane, xagga
                Eebbaana loo celine, kuwa Xaqa rumeeyey oo camal fiican falay waxaa la
                dajin Janno ay ku waaraan illeen dar Eebbey u-samreen wayna
                tala-saarteen. Eebbaana wax kasta quudiya oo maqla oo og. Rasuulkuna
                wuxuu yidhi (naxariis iyo nabadgalyo Eebbe korkiisa ha yeelee), “Dhulku
                waa dhul Eebbe, addoomuhuna waa addoomo Eebbe ee meeshaad khayr ka
                heshaba ku nagow.” Imaam Axmed. Waxayna ku tusin in dhulka Muslimiintu
                dhul kaliya yahay, xaqna ku wada leeyihiin gaaladiina haddii la warsado
                Eebbaha cirka, dhulka, qorraxda, dayaxa oo cirka biya ka keena waxna
                arzuqa waxay qiri inuu Eebbe yahay, gardarrayse u-dhumeen, dhabtuna waa
                in cid kasta rumeysan tahay awoodda Eebbe ee waxay u-beenin Xaqana uga
                leexan dan gaar ahaaneed iyo yaan lagu xisaabin. Al-Cankabuut
                (56-63)</p>
            <ol start="64" type="1">
                <li>Mana aha noloshan adduunyo ciyaar iyo dheeldheel mooyee, daarta
                    Aakhiraana meel nololeed ah hadday wax ogyihiin dadku.</li>
                <li>Markay koraan doonta waxay baryaan Eebbe iyagoo u kali-yeeli
                    cibaadada, markuu u-koriyo [oo geeyo] barrigana [dhulkana] markaasay u
                    shariik yeelaan [wax la caabudaan].</li>
                <li>Si ay uga gaaloobaan waxaan siinnay uguna raaxaystaan, wayse ogaan
                    doonaan [cidhibteeda].</li>
                <li>Miyeyna arkeyn gaaladii [Qureysheed] inaan yeeley [dajinney] xaram
                    aamin ah oo la dafayo dadka dhinacyadooda ah, ma baadil bay rumeyn oo
                    nicmada Eebbay ka gaaloobi?</li>
                <li>Cidna kama dulmi badna ruux ku been-abuurtay Eebbe korkiisa ama
                    beeniyey Xaqa markuu u-yimid, miyeyna ahayn Jahannamo hoyga
                    gaalada?</li>
                <li>Kuwa ku jahaaday dartanno waxaanu ku hanuunin Jidkannaga, Eebbana
                    wuxuu la jiraa kuwa wanaagga fala.</li>
            </ol>
            <p>Nolosha adduunyo waa uun ciyaar oo kale, raaxadeeduna waa uun muddo
                yar Aakharaase nolal dhab ahi jirtaa, waase inaan laysku halmaamin
                adduunka Aakhirana laga jeedsanin, shaqada xalaasha ahse waa waajib
                leyska abaal-marin. Waxaa kamid ah caadada dadka in markay dhib la
                kulmaan sida markay badda ku safraan ama meelaha kalaba ay Eebbe isu
                dulleeyaan, markuu dhibkii ka saarana ay kuwo badan gaaloobaan kana
                jeedsadaan. Waxaa kale oo Eebbe ku mannaystay kuwii reer Makkaad inuu
                dajiyey xaram aamin ah oo dadka gaararkooda ahna la wax-yeelleeyo, mase
                habboona iney xumaan rumeeyaan Xaqana ka gaaloobaan. Cid ka dulmi
                badanna ma jirto ruux ku been-abuurtay Eebbe ama Xaqa beeniyey,
                Jahannamana waa xerada gaalada. Kuwase u-jahaada dar Eebbe wuu hanuunin
                Eebbe una gargaari. Taasina waxay ku tusin ahmiyada jahaadka iyo
                sharaftiisa. Al-Cankabuut (64-69)</p>
            <h2 id="suurat-ar-ruum">Suurat ar-Ruum</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Alif. Laam. Miim. [Waxay ku tusin mucjizada Qur’aanka sidii soo
                    hor-martay.]</li>
                <li>Waxaa lagaga adkaaday Ruum</li>
                <li>Dhulkii dhawaa, intii laga adkaaday kadibna way adkaan.</li>
                <li>Dhawr sano dhexdeed, amarkana Eebbaa iska leh horey iyo dibba,
                    maalintaasayna ku farxi mu‘miniintu.</li>
                <li>Gargaarka Eebbe, wuxuuna u-gargaari cidduu doono, waana adkaade
                    naxariista ah.</li>
                <li>Waa yabooha Eebbe, mana baajiyo Eebbe yaboohiisa, laakiin dadka
                    badankiisu ma oga.</li>
                <li>Waxay yaqaannaan dadku muuqaalka nolosha adduunyo Aakhirose way
                    halmaansan yihiin [ka jaahil yihiin].</li>
                <li>Miyeyna ka fikirin naftooda inuusan Eebbe samaawaadka iyo dhulka iyo
                    waxa u-dhexeeya u-abuurin waxaan xaq iyo muddo magacaaban ahayn, wax
                    badan oo dadka kamid ahna waxay ka gaaloobi la-kulanka Eebbahood.</li>
            </ol>
            <p>Suuraddan waxay soo dagtay markay is-laayeen reer Ruum oo ehlu-Kitaab
                ahaa iyo reer Furus oo Majuusi [diinlaawe] ahaa, markaasna laga adkaaday
                reer Ruum, kadibna gaaladii farxeen oo dheheen “Waxaanu ka adkaan
                Muslimiinta,” laakiin sida Eebbe sheegay Ruum baa adkaatay muddo yar
                kadib, si mu‘miniintu ugu faraxdo gargaarka Eebbe, iyo cidduu wax
                u-yabooho uusan ka baajineynin, gaalase waxay awooddoodii isugu geeyeen
                nolosha adduun Aakhirana way ka jeedsadeen, mana fikirin inaan Eebbe
                ciyaar u-abuurin khalqigiisa. Calaa binu Zubayr wuxuu ka wariyey
                aabbihiis inuu yidhi, “Waxaan arkay Faaris oo Ruum ka adkaatay iyo
                Ruumoo Faaris ka adkaatay, kadibna waxaan arkay Muslimiintoo ka adkaatay
                Faaris iyo Ruumba dhammaanna waxay ahaayeen dhawr-iyo-toban sano
                dhexdeed.” Ibnu Kathiir. Ar-Ruum (1-8)</p>
            <ol start="9" type="1">
                <li>Miyeyna ku soconin dhulka oy eegan siday ahaatay cidhibtii kuwii ka
                    horreeyey [gaaladii Makkaad] waxay ahaayeen kuwo ka daran iyaga kana
                    xoog badan, dhulkana way beerteen wayna dhiseen dhulka intay dhiseen wax
                    ka badan. Waxayna ula timid Rasuulladoodii xujooyin, Eebbana ma aha mid
                    wax dulmiya, laakiin iyagaa naftooda dulmiyey.</li>
                <li>Markaasay noqotay cidhibtii kuwii xumaanta falay, xumaan iyo
                    [Jahannamo] beenintay aayadaha Eebbe beeniyeen darteed, waxayna ahaayeen
                    kuwo aayadaha ku jeesjeesa.</li>
                <li>Eebbaa billaabay [abuurka] khalqiga isagaana soo celin, xaggiisaana
                    laydiin celin.</li>
                <li>Maalintay kici Saacaddu [Qiyaamadu] way aamusi dambiilayaashu [ooy
                    quusan].</li>
                <li>Ugumana sugnaanin kuway Eebbe la-wadajiyeen [cibaadada] shafeeco
                    waxayna noqon kuwo diida shurakadoodii.</li>
                <li>Maalintay kici Saacaddu waa maalin ay kala-tagi dadku.</li>
                <li>Kuwa rumeeyey [Xaqa] oo camal fiican falay beer Janno yaa lagu
                    farax-galiyaa.</li>
                <li>Kuwa gaaloobayse oo beeniyey aayaadkannaga iyo la-kulanka Aakhiro
                    kuwaas waxaa lagu kulmin cadaabka.</li>
            </ol>
            <p>Aayadahan wuxuu Eebbe ku hanuunin in dadku dhulka ku socdaan, si ay
                u-arkaan qudrada Eebbe iyo awooddiisa, iyo inay arkaan raadkii ummadihii
                hore ee la abaal-mariyey markay Xaqii beeniyeen iyo in ciddii xumaan
                fasha cidhibteedu noqon in xumaan lagu abaal-mariyo. Tan kale waxay
                dadku noqon maalintaas Qiyaame laba kooxood, Xaq-raacayaal Janno gali,
                iyo Xaq-diidayaal Naar u-dheelman. Qataadana wuxuu yidhi, “Wallee waa
                kala-tag aan kulan ka dambayn.” Ar-Ruum (9-16)</p>
            <ol start="17" type="1">
                <li>Eebbaa nazahan [ceeb ka fog] markaad galabaysanaysaan iyo markaad
                    waabariisanaysaan.</li>
                <li>Mahadna isagaa ku leh samooyinka iyo dhulka dhexdooda iyo habeenkii
                    iyo duhurkiiba.</li>
                <li>Kana soo-bixiya wax nool wax dhintay wax dhintayna wax nool,
                    nooleeyana dhulka intuu dhintay kadib, saasaana laydiin soo bixin.</li>
                <li>Waxaana kamid ah calaamooyinkiisa inuu idinka abuuray carro
                    markaasaad noqoteen dad dhaqdhaqaaqi [faafi].</li>
                <li>Waxaa kamid ah calaamooyinkiisa inuu idiinka abuuray naftiina haween
                    si aad isugu xasishaan, yeelayna dhexdiinna is-jacayl iyo naxariis,
                    taasina waxaa ugu sugan calaamad qawmkii fikiri.</li>
            </ol>
            <p>Aayadahan waxay inagu hanuunin inaan Eebbe u-tasbiixsanno xumaantana
                ka nazahno waqti walba, illeen isagaana awood leh oo wax walba abuuraye,
                dadkana soo bixin doonee, waxaana kamid ah aayaadka jiritaanka Eebbe iyo
                awooddiisa ku tusin inuu dadka carro ka abuuray, rag iyo haweenna ka
                dhigay si ay isu guursadaan oo isula nagaadaan iyaga oo naxariis iyo
                jacayl dhex yaallo. Rasuulkuna (naxariis iyo nabadgalyo Eebbe korkiisa
                ha yeelee) wuxuu yidhi, “Eebbe wuxuu ka abuuray Aadam dhulka oo dhan wax
                kamid ah, markaasuu noqday bani-Aadamkii sida dhulka, waxaa kamid ah mid
                cad, mid cas, mid madow iyo mid u-dhexeeya, iyo mid xun iyo mid flican
                iyo mid fudud, iyo mid adag iyo mid u-dhexeeya.” Waxaa wariyey Axmed iyo
                kuwo kale. Ar-Ruum (17-21)</p>
            <ol start="22" type="1">
                <li>Waxaa kamid ah aayaadka ku tusin [qudrada] Eebbe samooyinka uu
                    abuuray iyo dhulka iyo kala-duwanaanta afkiinna [luuqadda] iyo
                    midabkiinnaba, taasina calaamad yaa ugu sugan kuwa cilmiga leh.</li>
                <li>Waxaa kamid ah aayadka ku tusin [qudrada] Eebbe hurdadiinna
                    habeenkii iyo maalintii iyo doonidiinna fadliga Eebbe, taasna calaamad
                    yaa ugu sugan kuwa wax maqli.</li>
                <li>Waxaa kamid ah aayaadka ku tusin [qudrada] Eebbe hillaaca uu idin
                    tusiyo, cabsi iyo doonid darteed, iyo samada uu idiinka soo dajiyo biyo,
                    kuna nooleeyo dhulka intuu dhintay kadib, taasina calaamado yaa ugu
                    sugan kuwa wax kasi.</li>
                <li>Waxaa kamid ah aayaadka ku tusin [qudrada] Eebbe inay samada iyo
                    dhulku ku taagan yihiin amarka Eebbe, markuu dhulka idiinka yeedhana
                    [soo-bixinta] aad durba soo baxdaan.</li>
            </ol>
            <p>Wali waxay ka warrami aayaadku awoodda Eebbe iyo siduu u-abuuray
                cirka iyo dhulka, iyo siduu u kala duway hadalka iyo midabka
                banii-Aadamka, iyo siduu ugu sahlay hurdada si loogu nasto, kadibna
                khayrka Eebbe loo dalbo, waxyaalahaasna calaamad yaa ugu sugan ciddii
                wax garan ama maqli, sidaas oo kale waa kan Eebbe dadka tusiyo hillaaca
                cirkana roob ka keena dhulkana ku nooleeya, amarkiisuuna cirka iyo
                dhulka ku taagan yihiin, dadkana kasoo bixin doona dhulka Qiyaame
                darteed. Ar-Ruum (22-25)</p>
            <ol start="26" type="1">
                <li>Eebbaa iska leh waxa samooyinka iyo dhulkaba ku sugan, isagayna
                    u-khushuucaan [u-hoggaansamaan].</li>
                <li>Eebbe waa kan billaabay abuurka khalqiga, haddana soo-celin wayna u
                    fududdahay arrintaasu, Eebbaana sifo sare ku muta samooyinka iyo dhulka,
                    waana adkaade falsan.</li>
                <li>Eebbe wuxuu idiin yeeley tusaale naftiinna ah, waxaad hanataan miyey
                    idin la wadaagaan wax laydinku arzuqay, ood si isku-mid ah
                    u-maamulaysaan, ugana cabsanaysaan sidaad isaga cabsataan, saasuuna
                    u-caddayn aayaadka ciddii wax kasi.</li>
                <li>Hase yeeshee waxay raaceen kuwii dulmilowga ahaa hawadooda iyagoon
                    wax ogayn, yaa hanuunin kara ruux Eebbe dhumid u-qaddaray, wax
                    u-gargaarana lahayn.</li>
            </ol>
            <p>Wax walba awoodda Eebbe yey ku jirtaa, ama cir haku noolaado ama
                dhule, wax walbana Eebbaa abuuray u soona celin si fudud, amaan iyo
                sharaf sarana Eebbaa mudan, awood iyo xikmadna isagaa leh, wax
                maamulkiisa la wadaagana ma jiro, ruuxiise aqoon-la’aan hawadiisa
                iska-raaca oo dulmi fala yaa tusin oo u-gargaari Eebbe ka-sokow. Abuu
                Hureyra waxaa laga wariyey in Rasuulku yidhi (naxariis iyo nabadgalyo
                Eebbe korkiisa ha yeelee) “Eebbe wuxuu yidhi, ‘Waxaa i beeniyey
                ina-Aadam umana habboona, wuuna i caayey umana habboona…’” Ar-Ruum
                (26-29)</p>
            <ol start="30" type="1">
                <li>Ee wajigaaga u-jeedi Diinta adoo toosan [Diintu] waa abuuridda Eebbe
                    ee dadka uu ku abuuray, wax baddali kara abuurka Eebbena ma jiro,
                    saasina waa Diinta toosan laakiin dadka badidiis ma oga.</li>
                <li>Idinkoo Eebbe u-noqon, kana yaaba, salaaddana ooga, gaaladana haka
                    mid noqonina.</li>
                <li>Ee diintooda ku kala-tagay noqdayna kooxo xizbi walba uu ku farxi
                    waxa agtiisa ah.</li>
                <li>Hadduu dadka taabto dhib waxay baryaan Eebbahood iyagoo u noqon,
                    markuuse dhadhansiiyo naxariis qayb iyaga kamid ah waxay wax
                    la-wadaajiyaan Eebbahood.</li>
                <li>Si ay uga gaaloobaan waxaan siinney, iska-raaxaysta, waadna ogaan
                    doontaan cidhibta raaxadaasi.</li>
                <li>Mise waxaan kusoo dejinney xujo, oo ku hadli waxay Eebbe la
                    wadaajin.</li>
            </ol>
            <p>Diinta Islaamku waa Diin xaq ah, waana Diin waafaqsan abuuridda dadka
                iyo waxa wanaag ah ee ay dooni, wax ka hor-imaan karaana ama baddali
                karaana ma jiro, waxayna fari Eebbe adeecid, sida salaadda, zakada iyo
                isku-duubni iyo midnimo, iyo in Diintoo lagu kala-tago ay gaalnimo
                tahay, had iyo jeerna waa in Eebbe la xusuusnaado, dhib iyo barwaaqaba
                si aan nicmaddiisa looga gaaloobin xujo-la’aan, ruuxii gaalnimo ku
                raaxaystana wuxuu la kulmi ciqaab xun. Ar-Ruum (30-35)</p>
            <ol start="36" type="1">
                <li>Haddaan dhadhansiino dadka naxariis way ku farxi [kibraan] hadduu
                    dhibku dhacana waxay hor-marsadeen darteed way quustaan.</li>
                <li>Miyeyna arkayn in Eebbe u waasiciyo rizqiga cidduu doono, kuna
                    cidhiidhyo [cidduu doono] arrintaasna calaamooyin baa ugu sugan kuwa
                    rumeyn [Xaqa].</li>
                <li>Ee qaraabada sii xaqeeda iyo miskiinka iyo musaafurka, saasaa u
                    khayr-roon kuwa dooni wajiga Eebbe, [u-dhawaanshahiisa] kuwaasina waa
                    kuwa liibaanay.</li>
                <li>Waxaad bixisaan oo ribo ah si aad uga badsataan xoolaha dadka ma
                    badnaado Eebbe agtiisa, wixiise aad bixisaan oo zako [xalaal ah] idinkoo
                    ku dooni wajiga Eebbe kuwaas waa loo laablaabi.</li>
            </ol>
            <p>Sida marar badan soo martay waa in Eebbe had iyo jeer lagu xidhnaado
                lana xuso dhib iyo barwaaqaba, aan lana kibrin lana quusan illeen saasi
                waa xikmad Eebbe, qaraabada, masaakiinta, musaafuriinta iyo dadka
                goomoon oo dhanna loogu samo-falo, Eebbe dartiis si loo liibaano,
                ribada, damaca xoolaha dadka iyo xoola-jacaylka darana layska jiro, lana
                sadaqaysto xoolo xalaal ah, si Eebbe agtiisa loogu liibaano. Ar-Ruum
                (36-39)</p>
            <ol start="40" type="1">
                <li>Eebbe waa kan idin abuuray haddana idin arzaaqay haddana idin dili,
                    haddana idin soo noolayn, ma jiraa shurakadiina mid fali sidaas wax
                    kamid ah? Eebbaa ka nazahanna kana sarreeya waxay la wadaajin.</li>
                <li>Xumaan baa ka daahirtay barri iyo badba, waxay kasbatay gacmo dad
                    dartiis, si Eebbe u-dhadhansiiyo waxay camal-faleen qaarkiis, inay
                    noqdaan.</li>
                <li>Waxaad dhahdaa, “Ku socda dhulka fiiriyana siday noqotay cidhibtii
                    kuwii hore, wuxuu ahaa badankoodu mushrikiin.”</li>
                <li>Ee wajigaaga Diinta toosani [Islaamka] u-jeedi, maalin aan la celin
                    karin kahor, Eebbe xaggiisana ka iman, maalintaas dadku way
                    kala-tagi.</li>
                <li>Ruuxii gaalooba isagay [dhibi] gaalnimadiisu, ruuxii camal wanaagsan
                    fala naftiisa yuu u-goglay.</li>
                <li>Si Eebbe u abaal-mariyo kuwa rumeeyey Xaqa oo camal wanaagsan falay
                    fadligiisa, Eebbana ma jecla gaalo.</li>
            </ol>
            <p>Eebbe isagaa wax abuuray, oo arzuqa, dili, soona noolayn, xumaanna
                waa ka fog yahay, dambiga iyo macaasidu waxay sababaan xumaanta dhulka
                iyo fasaadkiisa, dadkuna way dhadhamin xumaanta gacmahoodu kasbadeen,
                waase in la fikiro dhulkana la maro, Diinta toosan ee Islaamka ee Xaqa
                ahna lagu toosnaado, Qiyaame iyo xisaab iyo kala-tagid kahor, si
                xumaanlowgana xumaantiisa looga abaal-mariyo, wanaaglowgana samihiisa
                laga abaal-mariyo, Eebbana ma jeclo gaal iyo xuma-fale, wuxuuse jecel
                yahay mu‘miniinta Xaqa raacda, waxaa sugnaaday in dadka, dhulka geedaha
                iyo xooluhuba ka istareexaan geerida kuwa xun xun. Ar-Ruum (40-45)</p>
            <ol start="46" type="1">
                <li>Calaamaadka Eebbe ku tusin waxaa kamid ah inuu dabaylaha diro iyagoo
                    ku bishaarayn [roob] iyo in Eebbe idin dhadhansiiyo naxariistiisa iyo in
                    doontu ku socoto amarkiisa iyo inaad dalabtaan fadligiisa, markaas aad
                    Eebbe ku mahdisaan.</li>
                <li>Waxaan dhab ahaan ugu diray hortaa Rasuullo qawmkoodii, waxayna ula
                    yimaadeen xujooyin waana ka aarsannay kuwii dambi falay. Waxaana
                    korkannaga ah u-gargaarka mu’miniinta.</li>
                <li>Eebbe waa kan diray dabaylaha oo markaas kicisa daruuro kuna fidiya
                    samada, siduu doono kana yeela goosimo aad aragtid roobka oo kasoo bixi
                    dhexdeeda, markaasuu Eebbe roobka siiyaa cidduu doono oo addoomadiisa
                    kamid ahna markaasay bishaaraystaan.</li>
                <li>Waxayna ahaayeen soo-dajinta roobka kahor kuwo quusan.</li>
                <li>Ee day naxariista Eebbe raadkeeda sida Eebbe ugu nooleeyo dhulka
                    intuu dhintay kadib Eebbaha wuxuu nooleeyaa wixii dhintay wax walbana
                    waa arkaa.</li>
            </ol>
            <p>Roobka iyo naxariista Eebbaa keena, si uu ugu nooleeyo addoomadiisa
                iyo dhulka ay ku nool yihiin korkiisa, waana kan Rasuullo badan u-diray
                ummadihii hore iyagoo Xaq wata kuwii beeniyeyna looga aarsaday, Eebbe
                waa u-gargaare mu‘miniinta Xaqa ah, keenidda roobka lagu farxina waxay
                ku tusin awoodda Eebbe iyo inuu wax walba karo. Ar-Ruum (46-50)</p>
            <ol start="51" type="1">
                <li>Haddaan ku diro dabaylo [daran] beertooda ay arkaan iyadoo doorsoon,
                    waxay markaas kadib noqdaan kuwo gaalooba.</li>
                <li>Adigu wax ma maqashiin kartid kuwo dhintay, mid dhaga-la’ oo
                    jeedsadayna wax ma maqashiin kartid.</li>
                <li>Ruux indha-la‘na baadi kama hanuunin kartid, ma maqashiin kartid
                    [Xaqa] ruuxaan rumeynin aayaadkannaga oo Muslimiin ahayn.</li>
                <li>Eebbe waa kan idin ka abuuray tabar-yare, haddana idin ka yeelay
                    tabar-yare kadib xoog, haddana xoog dabadi idinka yeelay tabar-yari iyo
                    gabow. Wuxuu doono yuu abuuraa, waana wax walba oge, wax walba kare [oo
                    uu doono].</li>
            </ol>
            <p>Dabayshu waa qayb kamid ah khalqiga Eebbe, waxna Eebbe waa ku
                anfacaa, marmarna waxay dhibtaa si loogu edbiyo kuwa leexday, inse la
                gaaloobo ma aha hadday dhibaato keento, Xaq-diiddana Eebbe uun baa
                hanuunin kara ama muslimin kara, illeen Eebbaa dadka mariya marxalado
                kala duwan, sida tabar-yarida, xoogga duqnimada iyo geeridaba, maxaa
                yeeley ogaansho iyo awoodba isagay ku dhammaadaan. Ar-Ruum (51-54)</p>
            <ol start="55" type="1">
                <li>Maalinta Qiyaamadu kacdo waxay ku dhaartaan dambiilayaashu inayan
                    nagaanin saacad mooyee, saasaana [Xaqa] looga leexiyey.</li>
                <li>Kuwii waxay dheheen cilmiga iyo iimaanka la siiyey, “Waad ku
                    nagaateen qadarka Eebbe tan iyo maalinta soo-bixinta, kanna waa
                    maalintii soo-bixinta, laakiin waxaad ahaydeen kuwo aan ogayn.”</li>
                <li>Maanta [Qiyaamada] ma anfacdo kuwii dulmiga falay cudur-daar iyo
                    tawbad-keen.</li>
                <li>Dhab ahaan baan ugu caddaynay dadka Qur’aankan dhexdiisa tusaale
                    kasta, haddaadna ula timaaddo aayad waxay dhihi kuwii gaaloobay, “Waxaan
                    baadil [xumaan] ahayn kuma sugnidin.”</li>
                <li>Saasaa Eebbe u-daboolaa quluubta kuwan wax ogayn [wax anfaca].</li>
                <li>Ee samir yabooha Eebbe waa Xaq ee, yeyna ku fududayn kuwaan
                    yaqiinsanayn [Xaqa].</li>
            </ol>
            <p>Saacadda Qiyaame waa arrin daran oo culus, gaalada dambiilayaasha
                ahna waqtigu wuu ka qasmi, waxayna ku dhaaran dhibaatada darteed inayan
                adduunkii ku nagaanin saacad wax ka badan, taasna waxay ku tusin inaan
                nicmada adduun iyo noloshiisa wax u-tarayn ruuxii dhuma, mu‘miniintase
                waa u xisaaban yahay waqtigu, calaacalna wax ma taro Qiyaame, illeen
                Qur’aankaa Eebbe wax walba ku caddeeyaye, madax-adayg iyo Xaq-diidna waa
                dabeecadda gaalada, ee Xaqa ku samra una adkaysta, gaalana yeyna idin
                dhumin. Ar-Ruum (55-60)</p>
            <h2 id="suurat-luqmaan">Suurat Luqmaan</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Alif. Laam. Miim. [Waxay ku tusin mucjizada Qur’aanka sida soo
                    hormartay].</li>
                <li>Tan waa aayaadka Kitaabka [Qur’aanka] xikmadda leh.</li>
                <li>Waana hanuunka iyo naxariista sama-falayaasha.</li>
                <li>Kuwa salaadda ooga, zakadana bixiya, iyagoo Aakhiro yaqiinsan.</li>
                <li>Kuwaasi waxay ku sugan yihiin hanuun Eebbe, kuwaasina waa kuwa
                    liibaanay.</li>
                <li>Dadka waxaa kamid ah kuwo gadan hadal wax shuqliya si uu uga dhumiyo
                    [dadka] Jidka Eebbe iyagoon wax ogayn, Jidka Eebbena ku jeesjeesa,
                    kuwaasi waxay mudan cadaab dulleeya.</li>
                <li>Marka lagu akhriyo aayaadkannaga wuu jeedsadaa isagoo is-kibrin,
                    sidii isagoon maqal, oo dhagihiisu culus yihiin, ugu bishaaree cadaab
                    daran.</li>
            </ol>
            <p>Macnaha aayadahan oo kale waxaa ka hadasha Suuratul Baqara oo ah in
                Qur’aanku hanuun iyo naxariis u yahay sama-falayaasha, wanaagga falay oo
                shareecada raacay, salaaddana oogay, zakadana bixiyey, Aakhirana
                yiqiinsaday, kuwaasna waxaa u-dambeyn liibaan, kuwaas ka leexday Jidka
                Toosan, hadallada wax shuqliyana soo gata, Xaqana ku jeesjeesa, marka
                Qur’aanka lagu akhriyana jeedsada oo is-kibriya sidii isaga oon maqal oo
                dhaga-la’ waxay mudan kuwaasu cadaab wax dulleeya oo daran. Cabdullaahi
                ibnu Mascuud wuxuu yidhi, “Eebbaha isaga mooyee aan ilaah kale (xaq lagu
                caabudo) jirin baan ku dhaaran hadalka wax shuqliya waa heesta.” Xasan
                al-Basrina saasoo kaluu yidhi waa heesta iyo durbaanka. Luqmaan
                (1-7)</p>
            <ol start="8" type="1">
                <li>Kuwa rumeeyey [Xaqa] camal wanaagsanna falay waxay mudan Jannatu
                    Naciima.</li>
                <li>Iyagoo ku waari dhexdeeda waana yabooh Eebbe oo Xaq ah, Eebbana waa
                    adkaade falsan.</li>
                <li>Isagaa abuuray samooyinka tiir aad aragtaan la‘aantiis, dhulkana
                    wuxuu ku tuuray buuro [suga] inayan dhaqdhaqaaqin, wuxuuna ku fidiyey
                    dhexdiisa daabbad kasta, samadana waxaan kasoo dejinnay biyo, waxaana
                    kusoo bixinnay nooc kasta oo quruxsan.</li>
                <li>Kaasi waa abuurkii Eebbe ee i tusiya waxay abuureen kuwa kasoo
                    hadhay Eebbe. Saas ma aha, ee dulmi-falayaashu waxay ku sugan yihiin
                    baadi cad.</li>
            </ol>
            <p>Kuwa liibaanay Aakhiro waxaa kamid ah kuwa Eebbe iyo Rasuulladiisa
                rumeeyey, camallada wanaagsan ee shareecada waafaqsanna la yimaada,
                markaasuu Eebbe ku baraarujiyey qudradiisa siduu cirka u kor-yeelay tiir
                aan aragno la‘aantiis, dhulkana uu buuro ugu sugay, wax kasta oo noola
                ugu beeray oo dhulka ku socda, cirkana biyo wax walba ku bixiyo kasoo
                dajiyey, waana kaas abuurka Eebbe ee maxay abuureen waxyaalaha kale ee
                la caabudo Eebbe ka-sokow? Ma jiro waxay abuureen ee ka caabudi yaa
                baadil cad ku sugan. Luqmaan (8-11)</p>
            <ol start="12" type="1">
                <li>Dhab ahaan ayaan Luqmaan u-siinnay xikmad iyo inuu Eebbe ku mahdiyo,
                    ruuxii mahdiya wuxuu uun u-mahdiyey naftiisa, ruuxii gaaloobana Eebbe
                    waa ka kaaftoon yahay waana amaanan yahay.</li>
                <li>[Xusuuso] markuu ku yidhi Luqmaan wiilkiisa isagoo waanin,
                    “Wiilkayow Eebbe haw shariik yeelin, shirkigu waa dulmi weyne.”</li>
                <li>Waxaan u dardaarannay dadka labadiisii waalid, way sidday hooyadiis
                    iyadoo tabar-yar tabar-yari kalana ku sugan, gudhidiisuna waa labo sano
                    ee ku mahadi Ani iyo labadaadii waalid, xaggaygaana loo ahaan.</li>
                <li>Hadday kugula dadaalaan [labada waalid] inaad ii shariik-yeesho [ila
                    wadaajiso] waxaadan aqoon u-lahayn haku adeecin kulana noolow adduunka
                    si fiican, raacna jidka kuwa ii noqda, xaggayga yaa laydiin soo celin
                    waxaana idiinka warrami waxaad camal-fali jirteen.</li>
            </ol>
            <p>Luqmaan wuxuu ahaa nin suubban oo ummadihii hore kamid ah, Eebbana
                siiyey cilmi naafic ah, iyo caqli toosan, Eebbana ku mahdin jiray,
                wiilkiisana wuxuu u-dardaarmay dardaaran kii u fiicnaa oo ah inuu Eebbe
                kaliya caabudo, labada waalidna wanaag u-falo, gaar ahaan hooyada usoo
                martay dhib daran uur iyo nuujinba, waxaa kaloos u-dardaarmay in
                gaalimadu tahay dulmiga ugu wayn. Mahadda Eebbe iyo kan labada waalid,
                xumaantoon lagu adeecin iyo gaalnimada, in wanaag lagula noolaado, Eebbe
                Jidkiisana lagu toosnaado, loona tawbad-keeno, dhammaan waa waxyaalaha
                lays faray. Mucaad binu Jabal yaa is-taagay isagoo khudbad akhrin
                wuxuuna ku mahdiyey Eebbe oo amaanay markaasuu ku yidhi, “Anigu waxaan
                ahay Rasuulkii Eebbe miduu ugu soo diray xaggiina inaad Eebbe
                caabuddaan, waxna la wadaajinin, inaad i adeecdaan idinka hagran mahayo
                khayre, xagga Eebbaa loo ahaane Janno ama Naare, waa nagaadi aan geedi
                lahayn, iyo waarid aan geeri lahayn.” Waxaa wariyey Ibnu Abii Xaatim.
                Luqmaan (12-15)</p>
            <ol start="16" type="1">
                <li>“Wiilkayow hadday xumaantu tahay xabbad khardal ah oo kale [wax yar]
                    oo sallax dhexdii ku sugnaato ama samooyinka dhexdooda ama dhulka
                    dhexdiisa wuu keeni Eebbe, Eebbana waa oge xeel dheer.”</li>
                <li>“Wiilkayow oog salaadda, oo far wanaagga oo reeb waxa la naco kuna
                    samir waxa ku gaadha, arrintaasu waxay kamid tahay umuuraha
                    wanaagsane.”</li>
                <li>“Hana ka jeedin wajiga dadka hana ugu socon dhulka kibir, Eebbana ma
                    jecla mid kastoo isla-weyn oo faan badane.”</li>
                <li>“Socodkaagana ku dhexdhexayso, hoosna u-dhig codkaaga, cod waxaa ugu
                    xun codka dameerahee.”</li>
                <li>Miyeydaan arkayn in Eebbe idiin sakhiray waxa samooyinka iyo dhulka
                    ku sugan oo idin huwiyey nicmadiisa mid muuqata iyo mid qarsoonba?
                    Dadkana waxaa kamid ah kuwo Eebbe ku murmi cilmi iyo hanuun iyo Kitaab
                    nuuriya la‘aantiis.</li>
                <li>Marka loo dhaho, “Raaca waxa Eebbe soo dajiyeyna,” waxay dhahaan,
                    “Waxaannu raaci waxaan ka helay aabbayaalkanno.” Hadduu Shaydaan ugu
                    yeedho cadaabka Saciirana [miyey raaci]?</li>
            </ol>
            <p>Wax kastoo ruuxu falo haba yaraadee Eebbe waa ogyahay meel kaste haku
                jiree, dhagax, cir ama dhulba. Salaadda oo la oogo, wanaaggoo la faro
                dadka, xumaanta oo laga reebo, dhibka oo loo adkeysto, dadkoo si fiican
                loo qaabilo, dhulkoo si fiican loogu socdo, codkoo hoos loo dhigo iyo
                kibirkoo laga tagana waa wanaagga Diinta Islaamku farayso Luqmaanna
                wiilkiisa u-dardaarmey. Eebbana wuu u-nicmeeyey dadka, mana habboona
                muran Xaq-darro iyo raacid dad kale oo dhunsanaa iyo yeedhida Shaydaan.
                Eebbana wuu muujin wax kastoo la falo meel kastoo lagu falo Nabigaa
                yidhi macnahaas oo kale. Luqmaan (16-21)</p>
            <ol start="22" type="1">
                <li>Ruuxii u-jeediya wajigiisa xagga Eebbe isagoo samo-fali wuxuu
                    qabsaday guntin [ballan adag], xagga Eebbaana cidhibta arrimuhu
                    u-noqon.</li>
                <li>Ciddiise gaalowda yuuna ku walbahaar-galin gaalnimadiisu, xagganagay
                    usoo noqon waxaana uga warramaynaa waxay camal-fali jireen, illeen
                    Eebbaa og waxa laabta ku sugane.</li>
                <li>Waannu u-raaxayn wax yar, markaasaannu u-dhibaatayn [u-iili] cadaab
                    adag.</li>
                <li>Haddaad waydiisid, “Yaa abuuray samooyinka iyo dhulka?” waxay odhan
                    “Ilaahay.” Waxaad dhahdaa, “Mahad Eebbaa iska leh,” badankoodse ma
                    oga.</li>
                <li>Eebbaa iska leh waxa samooyinka iyo dhulka ku sugan, Eebbana waa
                    hodan amaanan.</li>
            </ol>
            <p>Ciddii Eebbe u-hoggaansanta wuxuu farayna yeesha oo wanaagsanaata
                wuxuu ku liibaani ballan adag iyo qabsasho xadhiga Eebbe, ruuxiise
                gaalooba isaga un baa is-dhibay, Eebbana wuu sugi muddo yar wuxuuna ku
                abaal-marin cadaab adag. Inkastoy gaaladu Eebbe diidi xagga daahirka
                haddana way ogyihiin in isagu abuuray cirka iyo dhulka. Mahadna Eebbaa
                iska leh iyo xukunka cirka iyo dhulka waana hodan ammaan mutay. Luqmaan
                (22-26)</p>
            <ol start="27" type="1">
                <li>Hadday waxa dhulka ku sugan oo geeda ah qalimo noqdaan badduna
                    khadayso oo gadaasheeda toddobo badood yihiin ma dhamaateen kalimooyinka
                    Eebbe, Eebbana waa adkaade falsan.</li>
                <li>Abuurkiinna iyo soo-bixintiinnu ma aha sida naf kaliya mooyee
                    [fudaydka], Eebbana waa maqle arke ah.</li>
                <li>Miyeydaan ogayn in Eebbe habeenka dhex-galiyo maalinta, maalintana
                    dhex-galiyo habeenka sakhirayna qorraxda iyo dayaxa mid kastana uu
                    u-socdo muddo magacaaban? Eebbana waxaad camal-falaysaan waa
                    ogyahay.</li>
                <li>Taasna wa in Eebbe Xaq yahay, waxay caabudi ee kasoo hadhayna baadil
                    yahay iyo in Eebbe yahay Sarreeye Wayn.</li>
                <li>Miyeydaan ogayn in doontu dhex-socoto badda nicmada Eebbe darteed si
                    uu idiin tusiyo aayaadkiisa? Arrintaasna aayaad baa ugu sugan
                    samir-badane shukri badan oo dhan.</li>
                <li>Marka hirku daboolo dadka oo hoos la moodo waxay baryaan Eebbe
                    iyagoo u kali-yeeli diinta [cibaadada] markuu u-koriyo xagga barrigana
                    waxaa kamid noqon dadka mid dhexdhexeysan, mana diido aayaadkannaga mid
                    khaa‘in ah oo gaalimo badan mooyee.</li>
            </ol>
            <p>Cilmiga Ilaahay waa waasac, haddii geedaha qalin laga dhigo, badahana
                anqaas ma dhammaado cilmigiisu, Eebbana waa u-fududdahay abuuridda iyo
                soo-bixintuba, waana Eebbaha nusqaamiya habeenka iyo dharaartana,
                sakhirayna qorraxda iyo dayaxaba inta muddadoodii laga gaadhi. Waana
                Eebbaha Xaqa ah waxa kasoo hadhay ee la caabudana wax ka jirin ee
                Sarreeye Weyn ah, dadkana u-sahlay markabka badda dhex-socda, si ay ugu
                mahdiyaan nicmadiisa, markey badda marina Eebbey baryaan gaaladu, markey
                nabad-galaanna way jeedsadaan. Rasuulkuna wuxuu yidhi (naxariis iyo
                nabadgalyo Eebbe korkiisa ha yeelee), “Eebbow ma koobna amaantaadu ee
                waa saad adigu isu-amaantay.” Luqmaan (27-32)</p>
            <ol start="33" type="1">
                <li>Dadow ka dhawrsada Eebbihiin oo ka cabsada maalin uusan ka
                    abaal-marinayn waalid ilmihiisa, ilmuhuna waalidka waxba, yabooha
                    Eebbana waa Xaq, ee yeyna idinku dhagrin nolosha adduunyo, yuuna idinku
                    dhagrin Eebbe dhagar-badane [Shaydaan].</li>
                <li>Eebbe agtiisuu yahay ogaanshaha Saacadda [Qiyaame] iyo roob-di‘iddu,
                    wuxuuna ogyahay waxa makaanka [ilma-galeenka] ku sugan, nafna ma oga
                    waxay mudan barri, nafna ma oga dhulkay ku dhiman, Eebbaa og xeelna
                    dheer.</li>
            </ol>
            <p>Dhab ahaan nolosha adduun waa dhalanteed, ruuxu suu doono ha ugu
                raaxaystee, ciddii caqli lehna waa inay camal-fashaa ayna dhagraminna,
                maxaa yeelay waxaa imaan maalin cidna cid kale ayan wax u-tarayn, xataa
                labada is-dhashayba ha ahaatee. Qiyaamadu markay dhici, roobku markuu
                di‘i iyo waxa uurka ku jiraba Eebbaa og, nafna ma oga waxay mudan barri
                iyo halkey ku dhiman midna, Eebbe un baa og. Rasuulkuna (naxariis iyo
                nabadgalyo Eebbe korkiisa ha yeelee) wuxuu yidhi, “Shan Ilaahay un baa
                og: Saacadda Qiyaame, roob kolkuu imaan, waxa uurka ku jira, nafi waxay
                mudan waqtiga soo socda iyo nafi meeley ku dhiman.” Waxaa wariyey
                Bukhaari iyo Axmed. Waxa kalase ee la-sheegsheego waa male iyo war.
                Cilmiga dhabta ahse Eebbe agtiisuu jiraa. Luqmaan (33-34)</p>
            <h2 id="suurat-as-sajdah">Suurat as-Sajdah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Alif. Laam. Miim. [Waxay ku tusin mucjisada Qur’aanka.]</li>
                <li>Soo-dajinta Qur’aanka shaki kuma jiro, wuxuuna kasoo dagay Eebbaha
                    caalamka xaggiisa.</li>
                <li>Mise waxay dhihi, “Waxaa been-abuurtay [Nabiga],” saas ma aha ee waa
                    Xaq Qur’aanku Eebbahaa xaggiisa ka yimid si aad ugu digtid qawm uusan
                    u-imaanin dige kaa horreeya, si ay u hanuunaan.</li>
                <li>Eebbe waa kan ku abuuray samooyinka, iyo dhulka iyo waxa u dhaxeeya
                    lix maalmood dhexdeed, markaasna ku istawooday Carshiga [si u-cunanta]
                    idiinmana sugnaanin Eebbe ka-sokow wali [gargaare] iyo shafeece midna,
                    ee miyeydaan wax xusuusanayn.</li>
                <li>Amarka Eebbaa ka maamula samada xagga dhulka markaasaa amarkaasi
                    xagga Eebbe u koraa maalin qadarkeedu yahay kun sano oo waxaad
                    tirinaysaan ah.</li>
                <li>Kaasina waa Eebbaha og wax maqan iyo waxa joogaba, ee adkaada ee
                    naxariista.</li>
            </ol>
            <p>Eebbe wuxuu halkan ku sheegay inuu Qur’aanku kasoo dagay xagga Eebbe,
                wax shaki ahna ku jirin, wax Nabiga Muxamed ah jeebkiisa kala yimidna
                ahayn, si loogu digo dad jaahiliin ah oon hadda kahor wax u diga helin,
                waxaa kalooy aayaduhu caddayn inuu Ilaahay ku abuuray wax walba lix
                maalmood, wax Eebbe kasoo hadhay oo wax anfici karaana uusan jirin idan
                Eebbe la’aantiis, wax walbana isagaa maamula, wax walbana waa ogyahay.
                As-Sajdah (1-6)</p>
            <ul>
                <li>Ku-ekaansho u-qalanta annagoo sugeyno in Alle Carshigiisa ka
                    sarreeyo sida kusoo noqnoqotay Qur’aanka tilmaamaha Alle waa isku-mid
                    isku waddana mari, qaarna ha awilin qaarna ha sugin.</li>
            </ul>
            <ol start="7" type="1">
                <li>Eebbaa wanaajiyey abuuridda wax kasta, wuxuuna ka billaabay
                    abuuridda dadka dhoobo, [Nabigii Aadam ahaa].</li>
                <li>Markaas ka yeelay faraciisii mid kasoo taxma biyo tabar yar.</li>
                <li>Markaas ekeeyey oo ruuxdiisa ku afuufay idiinna yeelay maqal,
                    aragyaal iyo quluubba, wax yar baadse Eebbe ku mahdisaan.</li>
                <li>Waxay dheheen gaaladii, “Ma markaan ku dhex lunno dhulka
                    [geeriyoonno] yaa abuurid cusub nala abuuri?” Saas ma aha ee iyagu
                    la-kulanka Eebbahood bay ka gaaloobeen.</li>
                <li>Waxaad dhahdaa, “Waxaa idin oofsan [dili] Malaga-Mawdka laydiin
                    wakiishay markaasaa xagga Eebbihiin laydiin celin.”</li>
                <li>Haddaad arki lahayd marka dambiilayaashu madaxa hoos u dhigi
                    [Qiyaamada] Eebbahood agtiisa [iyagoo dhihi] “Eebbahannow, waan aragnay
                    waana maqalnay ee na celi si aan camal fiican u fallo waan yaqiininaye,”
                    [waxaad arki lahayd wax yaab leh].</li>
                <li>Haddaan doonno waxaan siin lahayn [ku toosin lahayn] naf kasta
                    hanuunkeeda hase yeeshee waxaa hor-maray hadalkaygii in laga buuxin
                    Jahannamo jinni iyo insi dhammaan.</li>
                <li>Ee dhadhamiya halmaanshihiinii la-kulanka maalintiinnan [Qiyaame]
                    annaguna waan idinka tagaynaa [maanta] ee dhadhamiya cadaabka waaridda
                    camalkiinnii dartiis.</li>
            </ol>
            <p>Wax walba Eebbaa abuuray, wanaajiyeyna abuurkiisa, Nabi Aadamna
                dhoobo ka abuuray faraciisana biyo ka ahaysiiyay, ruux, maqal, arag iyo
                caqlina u yeelay, laakiin dadku wax yar bay Eebbe ku mahdiyaan.
                Gaaladuna waxayba diidi soo-bixinta iyo la-kulanka Eebbahood, waxaase
                dhab ah inay dhiman Eebbana ay u noqon maalinta Qiyaame, iyagoo
                dullaysan oo madaxa raaricin, oo xumaan oo idil qirsan, Eebbaha ay
                warsan in adduunkii dib loogu celiyo si ay camal fiican u-falaan, hasa
                yeeshee calaacal wax uma taro maalintaas, cadaab iyo dulli joogta ah
                yayna la kulmi. Mujaahid wuxuu yidhi, “Malakul-Mawd waxaa loo koobay
                dhulka oo looga dhigay weel oo kale uu wax ka qaadan markuu rabo.”
                As-Sajdah (7-14)</p>
            <ol start="15" type="1">
                <li>Waxaa uun rumayn aayaadkannaga kuwa marka lagu waaniyo aayadaha
                    sujuud la dhaca kuna tasbiixsada mahadda Eebbahood iyagoon is-kibrinayn
                    [isla-waynayn].</li>
                <li>Waxayna ka dheeraataa dhinacyadoodu jiifka iyagoo baryi Eebbahood
                    cabsi iyo rajaynba waxaan ku arzuqnayna wax ka bixiya.</li>
                <li>Ma oga nafu waxa loo qariyay kuwaas oo indho ku qabowsadaan
                    abaal-marin waxay camal-falayeen dartiis.</li>
                <li>Ruux mu‘min ah ma lamid baa mid faasiq ah? Ma eka.</li>
                <li>Kuwa rumeeyay [Xaqa] oo camal fiican falay waxay mudan Jannooyinka
                    Ma‘waa martiqaad waxay camal falayeen dartiis.</li>
                <li>Kuwase faasiqoobay waxay ku hoyan Naar, markay doonaan inay ka
                    baxaanna waa lagu celin dhexdeeda waxaana lagu dhihi, “Dhadhamiya
                    cadaabka Naartii aad beenin jirteen.”</li>
                <li>Waxaana dhadhansiinaynaa cadaab hoose cadaab wayn ka-sokow inay
                    noqdaan darteed.</li>
                <li>Yaa ka dulmi badan ruux lagu waaniyay aayaadka Eebbihiis oo ka
                    jeedsaday xaggeeda? Annaguna dambiilayaasha waan ka aarsanaynaa.</li>
            </ol>
            <p>Habeenka oo la cibaadaysto waxay sabab u noqotaa galidda Jannada
                Eebbe, iyadoo Eebbe laga cabsan lana rajayn, xoolahana wax laga bixiyo,
                kuwaasu wax wayn buu Eebbe u darbay. Abuu Hurayre waxaa laga wariyay in
                Rasuulkii Eebbe (naxariis iyo nabadgalyo Eebbe korkiisa ha yeelee)
                yidhi, “Eebbe wuxuu yidhi, ‘Addoomadayda wanaagsan waxaan u darbay
                waxaan lli arkin, dhagna maqlin, kuna soo dhicin qalbi dad.’ Wuxuuna
                akhriyay aayaddan. Waxaa sheegay Bukhaari iyo Muslim iyo kuwo kale. Mana
                sinna mu‘min wanaagsan iyo faasiq leexday, mu‘minku Jannuu gali,
                faasiqana waxaa lagu abaal-marin Naar, waxaana loosoo hor-mariyaa
                ciqaabo yar yar kahor mid wayn bal inay noqdaan. Dhabtuna waa inaan
                cidna ka dulmi badnayn ruux Qur’aanka lagu waaniyay oo ka jeedsaday,
                wuxuuna lamid noqon dambiilayaasha Eebbe ka aarsado. Qataade wuxuu
                yidhi, “Iska jira ka-jeedsashada xuska Eebbe, ruuxii ka jeedsada
                xuskiisa wuxuu kadsoomay kadsoomidda u-wayn, wuxuuna is-waysiiyay
                is-waysiin daran.” As-Sajdah (15-22)</p>
            <ol start="23" type="1">
                <li>Dhab ahaan baan u-siinnay [Nabi] Muuse Kitaabkii [Tawreed] ee ha
                    shakiyin la-kulankiisa waxaana ka yeelay Kitaabkaas hanuunka
                    Banii-Israa‘iil.</li>
                <li>Waxaana ka yeelay qaar kamid ah imaamyo ku hanuuniya amarkannaga
                    markay samreen, waxayna ahaayeen kuwa aayaadkannaga yaqiiniya.</li>
                <li>Eebbahaa baana kala-bixin dhexdooda maalinta Qiyaame waxay ahaayeen
                    kuwo isku-diiddan.</li>
                <li>Miyayna ku hanuunin kuwaasi intaan halaagnay hortood oo quruun ah oy
                    socon guryahoodii? Taasina waxaa ku sugan calaamado ee miyayna wax
                    maqlaynin?</li>
                <li>Miyeyna arkeyn inaan usoo kaxayno biyaha dhul abaar ah oon markaas
                    kusoo bixinno beero ay wax ka cunaan xoolahooda iyo naftooduba? Miyeyna
                    wax arkaynin?</li>
                <li>Waxay dhihi, “Waa goorma kala-xukunku haddaad run sheegaysaan?”</li>
                <li>Waxaad dhahdaa, “Maalinta kala-xukunka gaalada ma anfaco iimaankoodu
                    lamana sugo.”</li>
                <li>Ee isaga jeedso oo sug iyana ha sugeene.</li>
            </ol>
            <p>Eebbe wuxu sheegay inuu diray Nabi Muuse oo siiyay Kitaabkii Tawreed,
                Nabigana wuxuu faray inuusan shakiyin la-kulankiisa, Kitaabkaasuna wuxuu
                hanuun u ahaa Banii-Israa‘iil oo qaar kamid ah imaamyo laga dhigay
                markay toosnaadeen. Eebbaana dadka kala-bixin Qiyaamada waxay isku
                diiddanaayeen adduunka, dadkuna waa inay ku waana-qaataan ummadihii ka
                horreeyey ee la halaagay iyo sida Eebbe u nooleeyo dhul dhintay oo
                abaaroobay uguna soo bixiyo cunno lagu noolaado. Tan kale ma habboona in
                la dadajisto imaatinka Saacadda Qiyaame, illeen markay timaaddo gaal wax
                uma taro rumayne, waxayna ku dhammaatay suuraddu in lala sugo gaalada
                abaalkooda. Sufyaan wuxuu yidhi, “Saasay noqdeen kuwaasi. Kumana
                habboona ruux inuu noqdo imaam lagu daydo intuusan adduunyada iska
                qabanin.” Mar la waydiiyay Sufyaan hadalkii Sayid Cali, “Samirku
                iimaanka wuxuu u yahay sida madaxu jidhka u yahay,” wuxuu yidhi, “Markay
                qabsadeen amarka madixiisii yey noqdeen madax.” As-Sajdah (23-30)</p>
            <h2 id="suurat-al-axzaab">Suurat al-Axzaab</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Nabiyow ka dhawrso [ka yaab] Eebbe hana adeecin gaalada iyo
                    munaafiqiinta, Eebbana waa oge falsan.</li>
                <li>Raacna waxa lagaaga waxyoon xagga Eebbahaa, Eebbana waxaad
                    camal-falaysaan waa ogyahay.</li>
                <li>Talana saaro Eebbe, Eebbaana ku filan wakiile.</li>
                <li>Ma yeelin Eebbe laba qalbi ruux laabtiis, mana yeelin haweenkiina
                    aad dihaaraysaanna [ku dhaaranaysaanna] hooyooyinkiin oo kale, mana
                    yeelin kuwaad sheegateenna carruurtiinna oo kale, taasi waa hadalka
                    afkiinna uun Eebbana wuxuu sheegi xaqa, Isagaana ku hanuuniya Jidka
                    [Toosan].</li>
                <li>Ugu yeedha kuwaas aabbayaalkood saasaa ku caddaalo badan Eebbe
                    agtiise, haddaydaan aqoonin aabbayaalkoodna waa walaalihiinna Diinta iyo
                    sokeeyihiinna, korkiinana dhib ma saarra waxaad ku gaftaan, hasa yeeshee
                    waxay u kasto quluubtiinnu [yaa laydin waydiin] Eebbana waa dambi-dhaafe
                    naxariista.</li>
            </ol>
            <p>Suuraddan waxaa lagu magacaabaa Suuratul Axzaab, Eebbana wuxuu Nabiga
                Muxammad ah (naxariis iyo nabadgalyo Eebbe korkiisa ha yeelee)
                u-dardaarmay cabsida Eebbe iyo inuusan adeecin gaalada iyo
                munaafiqiinta, raacana waxa Eebbe u waxyooday, talana saarto Eebbe
                isagaa ku filan wixii loo talo-saartee. Waxaana jirta inaan laabu laba
                qalbi lahayn. Haweenka lagu sheego inay hooyo lamid yihiinna hooya ma
                noqdaan, carruurtaad sheegataan idinkood dhalinna ilmihiinnii dhabta
                ahaa ma aha, ee waa in aabbahood loogu yeedho, haddaydaan aqoonna waa
                walaalihiinna Diinta Islaamka. Gafna Eebbe dadka uma qabto waxaase loo
                qabtaa wuxuu qalbigoodu u kaso. Nabigana (naxariis iyo nabadgalyo Eebbe
                korkiisa ha yeelee) wuxuu yidhi, “Eebbe Sarreeye wuxuu ummadda ka
                saamaxay gafka, halmaanka iyo waxa lagu qasbo.” Waxaa wariyey Bukhaari.
                Al-Axzaab (1-5)</p>
            <ol start="6" type="1">
                <li>Nabigaa uga roon [turid badan] mu’miniinta naftooda, haweenkiisuna
                    waa hooyooyinkood, qaraabaduna iyagaa qaarkoood qaarka kale kaga mudan
                    Kitaabka Eebbe, mu’miniinta [kale] iyo muhaajiriinta, inaad wanaag u
                    fashaan gargaarayaashiina mooyee, xukunkaasna wuxuu ku qoran yahay
                    Kitaabka.</li>
                <li>[Xusuuso] markaan ka qaadnay Nabiyada ballankoodii iyo adiga iyo
                    Nuux, Ibraahiim, Muuse iyo Ciise ibnu Maryam, oo ka qaadnay ballan
                    adag.</li>
                <li>Si Eebbe u warsado kuwa runlayaasha ah runtooda, gaaladana wuxuu
                    u-darbay cadaab daran.</li>
                <li>Kuwa [Xaqa] rumeeyow xusuusta Eebbe siduu idiinku nicmeeyey, markay
                    junuud [askar] idiin timid markaas oon ku diray dabayl iyadoy aydaan
                    arkayn, Eebbana waxaad camal-falaysaan waa arkaa.</li>
                <li>Xusuusta markay idinkaga yimaadeen kor iyo hoosba, indhuhuna iisheen
                    quluubtuna dhuunta gaadhay Eebbana aad u maleyseen malooyin.</li>
            </ol>
            <p>Nabiga rumeyntiisa iyo adeeciddiisa yaa mu‘miniinta uga xaq badan
                naftooda. Haweenka Nabigana waa hooyooyinka mu‘miniinta, qaraabaduna
                waxay mudan tahay dhawrid. Eebbe waxaa kale oo inoo caddeeyey inuu
                ballan adag ka qaaday Nabiyadii si ay Xaqa u gutaan, siiba Nabi Muxamad,
                Nuux, Ibraahiim, Muuse iyo Ciise, si ruuxa runlaha ah khayr loogu
                abaal-mariyo loona warsado, gaaladana loo ciqaabo, Eebbana mu‘miniintii
                reer Madiino ee Nabigu la noolaa wuxuu xusuusiyey dagalkii xizbiyadu ay
                dhan kastaba kaga yimaadeen Madiino oo aad loo cabsaday, indhuhuna
                taagmeen, wadnuhuna dhuunta yimid, Eebbana shar laga malaystay markaas
                dabayl iyo col aan la arkayn gaaladii Eebbe ku diray mu‘miniintiina
                u-gargaaray. Al-Axzaab (6-10)</p>
            <ol start="11" type="1">
                <li>Halkaasaa lagu imtixaamay mu’miniinta gilgilid daranna lagu
                    gilgilay.</li>
                <li>Markey munaafiqiintu lahaayeen iyo kuwa quluubta ka buka Eebbe iyo
                    Rasuulkiisu waxaan dhagar ahayn nooma yaboohin.</li>
                <li>Markay qayb kamid ah lahayd reer Madiinow meel aad ku nagaataan
                    [goobta] dagaalka ma jirto, ee noqda [xagga Madiino] koox iyaga kamid
                    ahna waxay idan warsan Nabiga iyagoo dhihi guryihii baa naga dayacnaa,
                    mana dayacna ee waxaan carar ahayn ma rabaan.</li>
                <li>Haddii loogu soo galo magaalada dhan kasto, markaas la warsado
                    gaalnimo way la imaan lahaayeen, waxaan wax yar ahaynse kuma dhex
                    nagaadeen.</li>
                <li>Horay waxay ugu ballantameen inayan cararin, ballanka Eebbana waa
                    lays warsan.</li>
                <li>Waxaad dhahdaa carar aad geeri ka carartaan ama dil wax idiinma taro
                    wax yar waxaan ahayna laydiin ku raaxeyn maayo [adduunka].</li>
                <li>Dheh, “Yaa idinka ilaalin Eebbe hadduu dhib idiin la doono, ama
                    naxariis, wax Eebbe kasoo hadhay oo sokeeya ama gargaare ahna heli
                    meysaan.”</li>
            </ol>
            <p>Sida dhabta ahna waa la imtixaanay mu‘miniinta kuwii niyadda ka
                bukayna waxay muujiyeen in Eebbe lyo Rasuulkiisu khiyaameen, waxayna ka
                codsadeen saaxiibbadood inay goobta dagaalka iskaga baxaan kuna noqdaan
                magaalada Madiino oo Muslimiintu daafacayeen, qaar kamid ahna Nabigay
                fasax warsadeen iyagoo sheegi in guryuhu ka dayacan yihiin, dhab ahaanna
                waxay dooni carar, haddii loo soo galo oo gaalooba la-dhahana way
                oggolaan, maxayse nolol adduun taraysaa yaase Eebbe ka celin ciddii
                burisa ballaankiisa, carar miyaase wax tari ciddeese Eebbe ka-sokow
                khayr iyo dhib karta, yaase gargaare ah Eebbe mooyee? Al-Axzaab
                (11-17)</p>
            <ol start="18" type="1">
                <li>Dhab ahaan yaa Eebbe u ogyahay kuwa reebayaalka ah [ku cabsiinta
                    dagaalka] oo idin kamid ah iyo kuwa ku dhaha walaalahooda [munaafiqiinta
                    ah] noo imaadda dagaalkana ma tagaan wax yar mooyee.</li>
                <li>Way idin kala bakhayli [wanaagga] marka cabsi timaadna waxaad arki
                    iyagoo kusoo eegi indhahooduna wareegi sida mid geeri hayso, marka
                    cabsidu tagtana waxay idiinkugu dhibaan carrabo af-badan, isagoo idin
                    kala bakhayli khayrka, kuwaasi ma rumeynin [Xaqa] waana hoobiyey Eebbe
                    camalkooda arrintaasuna waa u fududdahay Eebbe.</li>
                <li>Waxay malayn inayan tagayn xizbiyadu [colalka] waxayna jecel yihiin
                    in marka cololku yimaadaan ay baadiyaha jiraan ay warkiina warsadaan,
                    hadday idiin joogaanna ma dagaallameen wax yar mooyee.</li>
            </ol>
            <p>Jahaadka iyo difaaca dalka Islaamka waa jid adag, mana aha in dadka
                la reebo oo cabsi-galin iyo waswaas iyo balaayo iyo baas baa dhacay
                lagula dhex jiro Muslimiinta, sidii munaafiqiintii khayrka la necbayd
                mu’miniinta ee fulayaasha ahaa, indhaha galka ka rogi jiray sida ruux
                sakaraad hayo. Marka nabadda ahna xan iyo dhib ula jooga mu‘miniinta,
                jeclaana in marka magaalada Madiino iyo dhulka Islaamka lasoo weerari ay
                baadiyo ku maqnaadaan waydii, ayaana warka Muslimiinta, hadday joogaanna
                wax ma tareen. Al-Axzaab (18-20)</p>
            <ol start="21" type="1">
                <li>Waxaa idinku sugan Rasuulka Eebbe ku-dayasho wanaagsan, ruuxii
                    rajayn Eebbe iyo maalinta Aakhiro, Eebbana xusa in badan.</li>
                <li>Markay mu’miniintu arkeen xizbiyadii [colkii] waxay dhaheen, “Kan
                    waa wixii Eebbe iyo Rasuulkiisu noogu yabooheen, run buu sheegay Eebbe
                    iyo Rasuulkiisu,” waxaan iimaan iyo hoggaansan ahayna uma
                    siyaadinin.</li>
                <li>Mu‘miniinta waxaa kamid ah rag ka rumeeyey waxay Eebbe kula
                    ballantameen, waxaana kamid ah mid gutay ballankii [ajashiisii] waxaana
                    kamid ah mid sugi mana ayna baddalin.</li>
                <li>In Eebbe ka abaal-mariyo runlowyaasha runtooda, oo cadaabana
                    munaafiqiinta, hadduu doono, ama ka tawbad aqbalo, Eebbana waa
                    dambi-dhaaf badane naxariista.</li>
            </ol>
            <p>Waxaa ku waajib ah ruuxa mu‘minka ah inuu ku daydo Rasuulka Eebbe
                hadalka, ficilka, akhlaaqda iyo wax kasta oo wanaag ah, sida samirka,
                adkeysiga Jahaadka iyo wixii lamid ah, waxayna calaamo u tahay Eebbe
                ka-yaabid iyo darbasho maalinta Qiyaame, ruuxa mu‘minka dhabta ahna waa
                inuu rumeeyaa yabooha Eebbe iyo Rasuulkiisa, sida caadada mu‘miniinta
                waa inay oofiyaan ballan-qaadka Eebbe xataa in Xaqa difaaciisa lagu
                dhinto, siday faleen asxaabtii Nabiga (naxariis iyo nabadgalyo Eebbe
                korkiisa ha yeelee) si Eebbe ruux walba u abaal-mariyo. Al-Axzaab
                (21-24)</p>
            <ol start="25" type="1">
                <li>Eebbe wuxuu ku celiyey kuwii gaaloobay cadhadoodii, wax khayr ahna
                    mayna gaadhin, Eebbaana ka kaafiyey mu’miniinta dagaal, Eebbana waa
                    xoog-badane adkaada.</li>
                <li>Kuwii u kaalmeeyey ehlu-Kitaabka ahaana wuxuu kasoo dajiyey [kasoo
                    saaray] dhufaysyadoodii, wuxuuna ku tuuray quluubtooda argaggax, koox
                    kamid ah waad dilaysaan, kooxna waa qafaalanaysaan.</li>
                <li>Wuxuuna idin dhaxalsiiyey dhulkoodii guryahoodii iyo xoolahoodii,
                    iyo dhul aydaan hadda ka hor ku joogsan, Eebbana wax kasta [oo uu doono]
                    wuu karaa.</li>
            </ol>
            <p>Eebbe wuxuu ka warramay in cadawgii isu soo bahaystay baabi‘inta
                Rasuulka iyo mu‘miniinta, magaalada Madiinana hareereeyey ay hongoobeen,
                lana noqdeen cadhadii iyagoon wax gaysan, mu‘miniintiina Eebbe ka
                kaafiyey dagaal, iyo inuu Yuhuuddii ku ballan-furtay Nabiga iyo
                asxaabtiisana laga saaray dhufaysyadoodii wax la laayay iyo wax la
                qafaashayna laga dhigay, dhulkay dulmiga la joogeenna loo soo celiyey
                mu‘miniinta, ballan-jabinta iyo khiyaamadana waa shaqada Yuhuudda,
                waxaana Yuhuud xukun caadil ah ku xukumay Sacad binu Mucaad. Al-Axzaab
                (25-27)</p>
            <ol start="28" type="1">
                <li>Nabiyow ku dheh haweenkaaga, “Haddaad tihiin kuwo dooni nolosha
                    adduunyo iyo quruxdeeda kaalaya waan idin gacan marin si quruxsanna
                    idiin siideyne.”</li>
                <li>“Haddaadse tihiin kuwo dooni Eebbe iyo Rasuulkiisa iyo daartii
                    Aakhiro Eebbe wuxuu u darbay haweenka wanaagga fala oo idin kamid ah
                    ajir wayn.”</li>
                <li>Haweenka Nabigow tiinnii la timaadda xumaan cad waxaa loo laalaabi
                    cadaabka arrintaasna waa u fududdahay Eebbe.</li>
                <li>Tiise adeecda Eebbe iyo Rasuulkiisa oo camal fiican fasha waxaan
                    siinaynaa labo ajir, waxaana u darbaynaa rizqi wanaagsan.</li>
            </ol>
            <p>Aayadahan waxay waanin haweenkii Nabiga illeen waa banii-Aadmiye,
                wuxuuna Eebbe kala door-galiyey inay dhalanteedka adduunka iyo
                quruxdiisa iyo Eebbe iyo Rasuulkiisa iyo daar Aakhiro kala doortaan, oo
                hadday adduunyo rabaan uu Nabigu si quruxsan u siidayn, hadday wanaag
                falaana Eebbe si fiican ku abaal-marin, tii iyaga kamid ah oo xumaan cad
                la timaaddana (Eebbe waa ka koriyey) si daran loo ciqaabi, tiise Eebbe
                iyo Rasuulkiisa adeecda camal fiicanna fasha Eebbe siin ajir badan iyo
                khayr. Al-Axzaab (28-31)</p>
            <ol start="32" type="1">
                <li>Haweenka Nabigow ma tihidiin sida haweenka kale haddaadse
                    dhawrsataan hadalka ha nuglaynina oo uu damco midka qalbiga ka buka,
                    hadal wanaagsanna ku hadla.</li>
                <li>Kuna sugnaada guryihiinna, hana u wareegaysanina [idinkoo is-faydi]
                    sidii jaahiliyadii horraysay, salaaddana ooga, zakadana bixiya, Eebbe
                    iyo Rasuulkiisana adeeca, Eebbe wuxuu uun dooni inuu xumaanta idinka
                    tagsiiyo [fogeeyo] dambiga, ehlu-Baytkow idinna daahir yeelo.</li>
                <li>Xusuustana waxa lagu akhrin guryihiin oo aayaadka Eebbe ah iyo
                    sunnada [Nabiga] Eebbana waa wax walba oge xeel dheer.</li>
                <li>Ragga Muslimiinta ah iyo haweenka Muslimaadka ah, ragga mu‘miniinta
                    ah iyo haweenka mu‘minaadka ah, ragga Eebbe adeeca iyo haweenka adeeca,
                    ragga runlowga ah iyo haweenka runlowga ah, ragga samra iyo haweenka
                    samra, ragga u-khushuuca Eebbe iyo haweenka u-khushuuca, ragga
                    sadaqaysta iyo haweenka sadaqaysta, ragga sooma iyo haweenka sooma,
                    ragga is-dhawra iyo haweenka is-dhawra, iyo ragga in badan Eebbe xusa
                    iyo haweenka in badan xusa, wuxuu Eebbe u darbay dambi-dhaaf iyo ajir
                    weyn.</li>
            </ol>
            <p>Aayadahan waxay si gaar ah u guubaabin una hanuunin haweenkii Nabiga
                ee joogay guriga daahirka ah si haweenka kale ee Muslimiinta ah ugu
                daydaan, waxaana loo sheegay inayan lamid ahayn haweenka kale, kana
                fogaadaan wareeg iyo hadal nugul oo kuwa jirran waxgaliya ee ay hadal
                wanaagsan ku hadlaan, ayna is-asturaan ooyan noqon sidii jaahiliyadii
                hore. Nasiib-darro waxaa dhacday jaahiliyad ka daran tii hore oo
                qaawisay haweenkii kana dhigtay badeeco la gado, jidhkooda ka ganacsada,
                taasina waxay khatar ku tahay nolosha bani-Aadmiga, salaad, zako, Eebbe
                iyo Rasuulkiisa adeecidna laga helo si Eebbe xumaanta uga dheereeyo
                iyagoo xusuusan nicmada Eebbe iyo Nabinimada guryahooda ku sugan iyo
                Qur’aanka lagu akhrin, Eebbana wuxuu ku abaal-marin ajir wayn
                Muslimiinta, mu‘miniinta dhawrsadayaasha ah, rumeeyayaasha,
                samirlowyaasha, kuwa khushuuca, kuwa sadaqaysta, kuwa sooma, kuwa
                is-dhawra iyo kuwa badiya xuska Eebbe. Al-Axzaab (32-35)</p>
            <ol start="36" type="1">
                <li>Kuma habboona [umana bannaana] nin mu‘min ah iyo haweenay mu‘minad
                    ah marka Eebbe iyo Rasuulkiisu wax xukumayaan inay khiyaar u yeeshaan
                    amarkooda, ruuxiise caasiya Eebbe iyo Rasuulkiisa wuxuu dhumay dhumid
                    cad.</li>
                <li>[Xusuuso] markaad ku lahayd kii Eebbe u nicmeeyey, adna aad u
                    nicmaysay [Zayd binu Xaarithah] “Hayso haweenaydaada Eebbana ka yaab,”
                    naftaadana aad ku qarinaysay wax Eebbe muujin, ood kana cabsanaysid
                    dadka [xishoonaysid] Eebbaana u muta in laga cabsado [lagana xishoodo]
                    markuu Zayd dantiisii ka dhammaystayna [is-fureenna] aan kuu guurinay si
                    ayan wax dhib ah u ahaanin mu‘miniinta [hadday guursadaan] haweenka ay
                    fureen kuway wiilal ka dhigteen [iyagoo dhalin] amarka Eebbana waa kii
                    la fuliyo.</li>
            </ol>
            <p>Aayadda hore waxay caddayn inaan ruuxna u bannaanayn inuu khilaafo
                waxa Eebbe iyo Rasuulkiisu fareen oo xukun ah wax khiyaar iyo door
                doorasha ahna ayan xaq u lahayn, ruuxii amarka Eebbe iyo Rasuulkiisa
                caasiya oo khilaafana waa ruux dhumay oo jidka xaqa ah ka leexday,
                aayadaha kale waxay ka qisoon in asxaabi la dhihi jiray Zayd oo Nabigu
                (naxariis iyo nabadgalyo Eebbe korkiisa ha yeelee) ka wiil yeeshay waqti
                hore uu guursaday haweenay la dhihi jiray Zaynab, isna neceen muddo
                kadib, markaas uu Nabiga kala tashaday, Nabiguna faray inuu haysto
                xaaskiisa Eebbana ka yaabo, hase yeeshee Eebbaa Nabiga ku yar canaantay
                maxaa yeelay Eebbaa Nabiga tusiyey inuu guursan markay is-furaan, si uu
                caadadii jaahiliyada u-buriyo, aayaddana kuma sugno wax warka lagu
                badiyo, Eebbana wuxuu doono yuu xukumaa oo falaa, waxaana waajib ah
                inaan rumeyno. Caa‘isha waxaa laga wariyey (Eebbe haka raalli noqdee)
                inay tidhi, “Hadduu Nabigu (naxariis iyo nabadgalyo Eebbe korkiisa ha
                yeelee) wax loo waxyooday qarin wuxuu qarin lahaa aayaddan.” Al-Axzaab
                (36-37)</p>
            <ol start="38" type="1">
                <li>Nabiga korkiisa dhib ma aha waxa Eebbe u banneeyey, waana jidkii
                    Eebbe ee dadkii tagay ee hore amarka Eebbana waa qadar xukuman.</li>
                <li>[Waxaa amaan mudan] kuwa gaadhsiiya [dadka] farriimaha Eebbe kana
                    cabsada Eebbe, oon kana cabsan axad kasoo hadhay, Eebbaana ku filan
                    xisaabiye [kaalmayn].</li>
                <li>Ma aha [Nabiga] Muxammad ah aabbaha ruux raggiina kamid ah, laakiin
                    waa Rasuulkii Eebbe iyo khatimiddii Nabiyada, Eebbana wax walba waa
                    ogyahay.</li>
                <li>Kuwa Xaqa rumeeyow xusa Eebbe wax badan.</li>
                <li>Weyneeyana aroortii iyo galabtii.</li>
                <li>Eebbana waa kan idiin naxariista malaa‘igtiisuna idiin ducayso, si
                    uu idiin ka bixiyo mugdiyaasha idiin kuna bixiyo Nuurka, waana kan u
                    naxariista mu‘miniinta.</li>
                <li>Bariidadoodu maalintay Eebbe la kulmi waa salaan, wuxuuna u darbay
                    ajir weyn.</li>
            </ol>
            <p>Wax Eebbe xalaaleeyey Nabiga wax kama saarra, illeen amarka isagaa
                iska leh, hor iyo dib ee, waxaana amaan mudan kuwa farriinta Xaqa ah ee
                Eebbe gaadhsiiya dadka, kana yaaba Eebbe kaliya wax kasoo hadhayna aan
                ka cabsanayn, Eebbana ku filan wakiil gargaar ah oo xisaabiya. Tan kale
                waxay sheegi aayadda afartanaad inuusan Nabigu aabbo u ahayn ragga ee u
                yahay Rasuulkii Eebbe ee lagu khatimay Nabiyada, Eebbana wax walba waa
                daalacdaa, waase in xuska Eebbe la badiyaa waqti kasta, si Eebbe noogu
                naxariisto malaa‘igtuna noogu ducayso, Nuurna u helno mugdigana uga
                baxno, maalintaan la-kulannana uu inoo naxariisto nabad-galyo iyo ajir
                waynna inoo siiyo. Al-Axzaab (38-44)</p>
            <ol start="45" type="1">
                <li>Nabiyow waxaanu ku dirray adoo marag ah, oo bishaarayn oo digi.</li>
                <li>Oo dadka Eebbe ugu yeedhi idankiisa, oo siraad ifi ah.</li>
                <li>Ee u-bishaaree mu’miniinta inay xagga Eebbe ku leeyihiin fadli
                    [dheeraad] weyn.</li>
                <li>Hana adeecin gaalada iyo munaafiqiinta, dhibkooda iska-gudub [hana
                    u-aabbayeelin] Eebbana talo-saaro isagaa ku filan wakiile.</li>
            </ol>
            <p>Eebbeheen wuxuu u diray dadka dhammaantiis Nabiga Muxammad ah
                (naxariis iyo nabadgalyo korkiisa Eebbe ha yeelee) isagoo marag ah oo
                u-bishaarayn mu‘miniinta una digi gaalada, Xaqana dadka ugu yeedhi,
                isagoo Nuur cad oon mugdi ku jirin ah, Eebbana wuxuu faray inuu u-sheego
                mu‘miniinta wanaagga Eebbe u-darbay iyo inuusan gaalada iyo
                munaafiqiinta warkooda uusan adeecin isagana jeedsado, Eebbana
                talo-saarto, illeen isagaa ku filan talo-saarashee. Cadaa binu Yasaar
                waxaa laga wariyey inuu yidhi, “Waxaan la kulmay Cabdullaahi binu Camar
                binu Caas, waxaana idhi, ‘Iiga warran tilmaanta Nabiga (naxariis iyo
                nabadgalyo korkiisa Eebbe ha yeelee) Tawreed dhexdeeda,’ wuxuuna yidhi,
                ‘Eebbaan ku dhaartaye wuxuu ku tilmaaman yahay Tawreed tilmaamihiisa
                Qur’aanka qaarkood.’ Ibnu Cabbaas wuxuu yidhi, ‘Markay soo dagtay
                aayadda Nabiyow annagaa ku dirnay adoo marag ah… oo uu ahaa Nabiguna kii
                faray Cali iyo Mucaad (Eebbe haka raalli noqdee) inay aadaan Yaman yaa
                wuxuu ku yidhi (naxariis iyo nabadgalyo Eebbe korkiisa ha yeelee), “Taga
                bishaareeyana, hana eryina, fududeeyana, hana adkeynina, waxaa laygu soo
                dajiyay (aayaddane).”’ Waxaa wariyey Ibnu Abii Xaatim iyo Dabaraani.
                Al-Axzaab (45-48)</p>
            <ol start="49" type="1">
                <li>Kuwa [Xaqa] rumeeyow haddaad guursataan haween mu’minaad ah markaas
                    aad furtaan taabasho horteed, wax cidda ah kuma lihidin korkooda oy
                    tirsan, ee gacan mariya una siidaaya si quruxsan.</li>
                <li>Nabiyow waxaan kuu bannaynay haweenkaaga aad siisay meherkoodii iyo
                    waxaad hanatay [xagga gaalada] oo Eebbe kugu soo celiyey, iyo gabdhaha
                    adeerkaa, gabdhaha eeddadaa, gabdhaha abtiyadaa, gabdhaha habaryarahaa
                    oo kulasoo hijrooday, iyo haweenay mu’minaad ah hadday nafteeda Nabi u
                    hibayso, hadduu doono inuu guursado Nabigu, iyadoo gaar kugu tahay
                    mu’miniinta ka-sokow, waan ognahay waxaan ku faralyeelay mu’miniinta
                    xagga haweenkooda, iyo waxa gacantoodu hanato, si aan korkaaga dhib u
                    ahaan, Eebbana waa dambi-dhaafe naxariista.</li>
            </ol>
            <p>Aayadahan waxay warrami xagga guurka iyo furidda, iyo inaan haweenay
                la furay taabasho horteed wax cidda ah korkeeda ahayn, tan kale waxay
                caddayn waxyaalaha guurka ku saabsan oo Eebbe u banneeyey Nabiga
                (naxariis iyo nabadagalyo korkiisa Eebbe ha yeelee) iyo mu’miniintaba,
                wax Nabiga ku gaar ah iyo wax guud ahaaneedba, iyo meherku yahay
                lagama-maarmaan, siduu Nabigu yidhi (naxariis iyo nabadgalyo korkiisa
                Eebbe ha yeelee) “Dayday kaatun bir ahna ha ahaatee (meher),” kuwana
                wuxuu isugu guuriyey inuu Qur’aanka baro, taasina waa xurmeynta haweenka
                iyo qaddarintooda. Al-Axzaab (49-50)</p>
            <ol start="51" type="1">
                <li>Waad dib dhigi taad doonto, waadna soo dhaweyn taad doonto oo kamid
                    ah kuwaad ka fogaatay dhibna korkaaga ma aha. Saasaana u dhaw inay
                    indhahoodu qabowsadaan ooyan murugoon oy raalli ku noqdaan waxaad siisay
                    dhammaantood, Eebbana waa ogyahay waxa quluubtiinna ku sugan, Eebbana
                    waa oge dulqaad leh.</li>
                <li>Kuuma bannaana Nabiyow haweenka [kale] mar dambe iyo inaad haween
                    kale ku baddasho si kasta ood ula yaabto quruxdooda waxaad hanato mooyee
                    [oo gaalo laga helo] Eebbana wax walba waa ilaaliye.</li>
            </ol>
            <p>Aayadahan waxay ka warrami Nabiga (naxariis iyo nabadgalyo korkiisa
                Eebbe ha yeelee) iyo haweenkiisii, iyo inay Nabiga u bannaanayd inuu
                siduu rabo ula noolaado haweenkiisa, si iyaguna ayna u murgin, una
                raalli noqdaan, Eebbana wuu daalacan waxa quluubta ku sugan. Wuxuuna
                Eebbe ku abaal-mariyey haweenkii Nabiga inayna Nabiga u bannaanayn guur
                haween kale, iyo inuu furo haweenkiisa oo kuwo kale ku baddalo, maxaa
                yeelay imtixaan bay soo mareen kana gudbeen, waxayna noqdeen
                hooyooyinkii mu‘miniinta, saasna waxaa qaba Ibnu Cabbaas, Mujaahid,
                Daxaak, Qataade, Xasan, Ibnu Jariir iyo culimo kale oo badan. Al-axzaab
                (51-52)</p>
            <ol start="53" type="1">
                <li>Kuwa [Xaqa] rumeeyow ha galina guryaha Nabiga in cunno leydiinku
                    idmo [yeedho] mooyee idinkoon sugayn bislaadkiisa, hasa yeeshee marka
                    laydiin yeedho gala, markaad cuntaanna socda hana sugina sheeko, illeen
                    taasi waxay dhibi Nabigee wuuna idinka xishoone Eebbese xaqa kama
                    xishoodo, haddaad wax warsataan haweenka [Nabigana] ka warsada xijaab
                    gadaashiis. Saasaa u daahirnimo badan [u-fiican] quluubtiinna iyo
                    quluubtoodaba, xaqna uma lihidin inaad dhibtaan Rasuulka Eebbe ama aad
                    guursataan haweenkiisa gadaashiis waligeed, arrintaasuna way ku wayn
                    tahay Eebbe agtiisa.</li>
                <li>Haddaad muujisaan wax ama qarisaan Eebbe waa wax kaste oge.</li>
                <li>Korkooda [haweenka] dhib kama saarra aabbayaalkood, wiilashooda,
                    walaalahood, wiilasha walaalahood, wiilasha walaashood, haweenkooda
                    [mu‘miniinta ah] iyo waxay hanatay gacmahoodu, kana dhawrasada Eebbe,
                    Eebbe wax kaste wuxuu u yahay marage.</li>
            </ol>
            <p>Ma habboona in guriga Nabiga (naxariis iyo nabadgalyo Eebbe korkiisa
                ha yeelee) lays ka galo idan-la‘aan iyo isagoon cunto laysugu yeedhin,
                aadaabtuna waa in marka martiqaadku dhammaado loo fududeeyo dadka guriga
                een sheeko la wadin, gaar ahaan waxaa lagu sii adkeeyey guryihii Nabiga
                ee waxyigu kusoo dagayay, Nabiguna uu ka xishoonayay bixinta, Eebbese
                Xaqa kama xishoodo, waxaana asluub fiican ah in marka haweenka la warsan
                alaab iyo wax lamid ah laga warsado meel asturan gadaasheed iyo xushmad
                sidii haweenkii Nabiga Eebbe ku caddeeyey, saasaana qalbiga u-roon, mana
                bannaana in Rasuulka Eebbe la dhibo ama haweenkiisii la guursado
                gadaashiis, maxaa yeelay waa arrin ku wayn Eebbe agtiisa, Eebbana wax
                kasta waa ogyahay, hasa yeeshee haweenka dhib kama saarra ragga aan
                u-bannaanayn inay guursadaan sida aabbe, wiilkeeda, walaalkeed, iyo
                wixii lamid ah sidoo kale haweenka mu’miniinta ah ee sharafta leh.
                Rasuulkuna (naxariis iyo nabadgalyo Eebbe korkiisa ha yeelee) wuxuu
                yidhi, “Haddii la iigu yeedho cudud waan ajiibi, haddii la ii hadiyeeyo
                mijinna waan aqbali, ee markaad faaruqdaan wixii laydiin ku yeedhay ka
                fududeeya qoyska guriga leh una kala-taga dhulka.” Wataas asluubta iyo
                sharafta Islaamku. Al-Axzaab (53-55)</p>
            <ol start="56" type="1">
                <li>Eebbe iyo malaa‘igtiisu waxay ku sallin [amaani] Nabiga, ee kuwa
                    [Xaqa] rumeeyow ku salliya korkiisa oo salaama salaan.</li>
                <li>Kuwa dhiba Eebbe iyo Rasuulkiisa wuu lacnaday Eebbe adduun iyo
                    Aakhiroba, wuxuuna u-darbay cadaab wax dulleeya.</li>
                <li>Kuwa ku dhiba mu‘miniita rag iyo haweenba waxayan kasbanin waxay
                    xambaarteen been-abuurasho iyo dambi cad.</li>
                <li>Nabiyow ku dheh haweenkaaga iyo gabdhahaada iyo haweenka mu‘miniinta
                    isku dada shukadiinna, taasaa idiinku dhaw in laydin aqoonsado oon
                    laydin dhibine, Eebbana waa dambi-dhaafe naxariista ah.</li>
                <li>Haddayna ka joogin munaafiqiintu iyo kuwa qalbiga ka buka iyo kuwa
                    gilgili [beenta ku faafin] Madiino waanu kugu diri kulamana darsayaan
                    wax yar mooyee.</li>
                <li>Waana la lacnaday meel kastooy joogaanba hana la qabto oo la dilo
                    dilmo.</li>
                <li>Waana sunnadii Eebbe dadkii horee tagay wax baddalina uma heshid
                    sunnada Eebbe.</li>
            </ol>
            <p>Salliga Eebbe waa amaan iyo naxariis, kan malaa‘igtuna waa duco iyo
                dambi-dhaaf sida dadka, aayadduna wuxuu ku faray Eebbe dadka inay ku
                salliyaan Nabiga. Salaadda dhexdeeda, iyo markii la xuso, iyo
                khudbadahana waaba waajib salligu. Fadli badan baana kusoo arooray
                xaalkeeda oo kamid yahay in Nabigu yidhi (naxariis iyo nabadgalyo Eebbe
                korkiisa ha yeelee), “Kan iigu mudan dadka maalinta Qiyaame waa kan ugu
                badan salligayga.” Aayadaha kalana waxay caddayn in kuwa Eebbe hadal xun
                ku dhiba iyo Rasuulkiisa Xaqana ka leexda, mu‘miniintana dhiba
                dambi-la’aan ay mudan lacanad adduun iyo mid Aakhiraba, ay xambaarsadeen
                abuurasho iyo dambi. Haweenkii Nabiga iyo gabdhihiisii iyo haweenka
                mu‘miniinta oo dhan waxaa la faray inay is-asturaan, si loo aqoonsado
                inay sharaf leeyihiin oon loo dhibin, mana habboona waana munaafiqnimo
                lacanad lagu muto iyo qabasho iyo dilba in lala dhex ordo magaalooyinka
                Muslimka wax Muslimka dhibi oo war been ah iyo dacaayad ah, wataas
                akhlaaqda Islaamku iyo dhaqankiisu dhabta ah. Al-axzaab (56-62)</p>
            <ol start="63" type="1">
                <li>Dadku waxay ku warsan Nabiyow Saacadda [Qiyaame] waxaad dhahdaa,
                    “Cilmigeedu wuxuu jiraa Eebbe agtiis, miyaadse ogtahay inay suurowdo
                    inay Saacaddu dhawdahay.”</li>
                <li>Eebbe wuxuu lacnaday gaalada wuxuuna u-darbay [Naarta] Saciiro.</li>
                <li>Iyagoo ku waari dhexdeeda waligood oon helaynna sokeeye iyo gargaare
                    midna,</li>
                <li>Maalinta lagu gadgaddin wajigooda Naarta waxay dhihi, “Waan
                    halaagsannaye haddaan adeecno Eebbe oon adeecno Rasuulkii.”</li>
                <li>Waxayna dhihi, “Eebbow waxaan adeecnay madaxdannadii iyo kuwii noo
                    waaweynaa waxayna naga dhumiyeen jidkii.”</li>
                <li>“Ee Eebbow sii kuwaas labanlaab cadaab lacanad wayna lacnad.”</li>
            </ol>
            <p>Sida aayado badanba sheegeen Saacadda Qiyaame markey dhici Eebbe un
                baa og, inay dhawdahayna waa suurowdaa, waana sugan tahay illeen wixii
                kugu soo-socdaba waa dhawyahaye, waxaase loo baahan yahay in loo
                darbado, macnase kuma jiro in la warsado goortay imaan. Gaalana Eebbe
                wuu lacnaday ciqaab daranna wuu u-darbay iyagoo ku waari waligood,
                waxayna ku calaacali inay khasaareen markay maqleen warkii madaxdoodii
                Jidka Xaqa ah ka leexisay, iyagoo warsan Eebbe in kuwaas lacnadi ku
                dhacdo cadaabkana loo laablaabo. Taasina waxay ku tusin xumaanta
                saaxiibka qalloocsan iyo war xun oo la maqlo inay sabab u tahay ciqaab
                daran iyo halaag ee waa in laga digtoonaado, wanaaggana laysku raaco
                laguna saaxiibo, xumaantana laga tago lays kuna maqlin, laguna
                saaxiibin, illeen waa luggooyee. Al-Axzaab (63-68)</p>
            <ol start="69" type="1">
                <li>Kuwa [Xaqa] rumeeyow ha noqonina sidii kuwii dhibay [Nabi] Muuse oo
                    Eebbe ka bari yeelay waxay [ku] sheegeen, Eebbe agtiisana wuxuu ku
                    leeyahay waji [Sharaf].</li>
                <li>Kuwa [Xaqa] rumeeyow ka dhawrsada Eebbe hadal toosanna ku
                    hadla.</li>
                <li>Haydiin wanaajiyo camalkiinna hana idiin dhaafo dambigiinnee, ruuxii
                    adeeca Eebbe iyo Rasuulkiisa wuxuu u-liibaanay dhab ahaan liibaan
                    weyn.</li>
                <li>Annagaa u bandhignay amaanada [cibaadada] samooyinka, dhulka iyo
                    buuraha wayna diideen inay xambaaraan wayna ka cabsadeen xaggeeda,
                    waxaase xambaaray dadka wuxuuna noqday dulmi badane jahli badan.</li>
                <li>Si Eebbe u cadaabo munaafiqiinta rag iyo haweenba iyo mushrikiinta
                    [gaalada] rag iyo haweenba, uu kana tawbad aqbalo mu‘miniita rag iyo
                    haweenba, Eebbana waa dambi-dhaafe naxariista.</li>
            </ol>
            <p>Waxaa habboon inaan dhibaa la noqonin sidii gaaladii dhibtay Nabi
                Muuse markuu xishood iyo sharaf kula dhex noolaa, Eebbana ka fogeeyey
                kana bari yeelay waxay ku sheegeen, sharafna Eebbe agtiisa ugu yeelay.
                Waana in Eebbe laga yaabo hadal run ah oo xaq ahna lagu hadlo si Eebbe
                dambigeenna u dhaafo, markaan adeecno Eebbe iyo Rasuulkiisana aan u
                liibaanno liibaan wayn. Ibnu Cabbaas wuxuu yidhi, “Ruuxii jecel inuu
                noqdo kan ugu sharaf badan Eebbe haka yaabo.” Hadalka toosanna waa runta
                iyo Xaqa. Eebbana wuxuu u bandhigay cirka, dhulka iyo buurahaba inay
                qaadaan amaano, taasoo ah cibaadada iyo waxa lays faray iyo waxa layska
                reebay, wayse ka cudur-daarteen kana cabsadeen, waxaase xambaaray dad oo
                dulmi iyo jahli ku dheehan si munaafiqiinta iyo gaalada loo cadaabo,
                mu‘miniintana looga tawbad-aqbalo, looguna dambi-dhaafo. Rasuulkuna
                (naxariis iyo nabadgalyo Eebbe korkiisa ha yeelee) wuxuu yidhi, “Afar
                haddaad haysato wax kaama taro wixii kaa taga oo adduun ah, ilaalinta
                amaanada, runta sheekada, fiicnida dabeecadda iyo xalaalnimada cunnada.”
                Waxaa wariyey Imaam Axmed. Al-Axzaab (69-73)</p>
            <h2 id="suurat-saba">Suurat Saba’</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Mahad Eebbaa iska leh ay awooddiisa ku jiraan waxa samooyinka iyo
                    dhulka ku sugan, mahadna isagaa muta Aakharo iyo adduunba, waana falsame
                    xeel dheer [wax walba oge].</li>
                <li>Wuxuuna ogyahay waxa dhulka gali iyo waxa kasoo bixi iyo waxa kasoo
                    dagi samada iyo waxa u kori, waana naxariiste dambi-dhaafa ah.</li>
                <li>Kuwii gaaloobay waxay dheheen nooma imaaneyso saacadda [Qiyaame],
                    waxaad dhahdaa, “Saas ma aha ee Eebbahay baan ku dhaartey way idiin
                    imaan, Eebbahay waa wax maqan oge, wax darro la egna kagama qarsoona
                    samooyinka iyo dhulka dhexdooda iyo wax waxaas ka yar iyo wax ka weyn
                    midna, wax walbana Kitaab cad bey ku sugan yihiin.”</li>
                <li>Si Eebbe u abaal-mariyo kuwa rumeeyey [Xaqa] oo camal fiican falay
                    kuwaasna waxay mudan dambi-dhaaf iyo rizqi wanaagsan.</li>
                <li>Kuwa u socda iney aayaadkannaga [ka leexdaan] iyagoo u-maleyn iney
                    daalin [Eebbe] kuwaasi waxay mudan cadaab daran oo xun.</li>
                <li>Waxey arki kuwii cilmiga la siiyeyna [mu‘miniinta] in waxa lagasoo
                    dajiyey xagga Eebbe Xaq yahey kuna hanuunin Jidka Eebbaha adkaada ee la
                    mahdiyo.</li>
            </ol>
            <p>Aayadahannu waxay caddeyn in Eebbaha cirka iyo dhulka waxa ku sugan
                xukuma ee maamula oo Aakharo iyo adduunba iska leh ay mahadi u
                sugnaatey, wax kasta oo adduunka ka dhicina uu ogyahey, gaaladuse waxey
                diidi saacadda Qiyaame iyo Xaqa, wuuse keeni Eebbaha wax walba og si uu
                u abaal-mariyo kuwa wanaagga faley iyo gaaladaba mid walba camalkiis,
                kuwa Xaqa rumeeyeyse oo cilmiga la siiyey waxay ogyihiin in Qur’aanku
                xaq yahey, kuna hanuuniyo waddada Eebbe ee toosan. Saba’ (1-6)</p>
            <ol start="7" type="1">
                <li>Waxey dhaheen kuwii gaaaloobey, “Maydin tusinaa nin idiin ka
                    warramin marka laydin kala-geeyo [jidhkiinna] kala-gayn dhammaanteed in
                    abuur cusub leydin abuuri?”</li>
                <li>“Ma Eebbuu ku been-abuuran mase wuu waalan yahay?” Saas ma aha ee
                    kuwaan rumeynin Aakhiro waxay ku sugnaan cadaab iyo baadi fog.</li>
                <li>Miyeyna arkaynin waxa hortooda ah iyo waxa gadaashooda ah oo samo
                    iyo dhul ah? Haddaan doonno waxaanu la goyn dhulka, mise waxaan kusoo
                    rideynaa goosimo samada kamid ah arrintaasna aayad baa ugu sugan addoon
                    kastoo tawbad-keen badan.</li>
                <li>Dhab ahaan baan u siinnay [Nabi] Daawuud fadli [dheeraad] xagannaga
                    ah, waxaana nidhi “Buurahow la celceliya tasbiixda, shimbirahowna [la
                    celceliya tasbiixda],” waxaana u jilciney birta.</li>
                <li>Waxaana ku nidhi, “Ka samee diricyada [dharka dagaalka] sugna
                    tixiddeeda wanaagna fala, waxaad faleysaanna waan arkaa.”</li>
            </ol>
            <p>Gaaladu had iyo jeer waxay diidaan Xaqa kana jeedsadaan, mar waxay
                inkiraan Qiyaamada marna waxay Nabiga ku sheegaan been-abuurte ama
                waalli, waxaase jirta iney baadi ku sugan yihiin, meyse ku waana-qaataan
                cirka iyo dhulka dhan walba ka jira, hadduu Eebbe doonana uu dhulka la
                goyn karo ama cirka kusoo ridi karo, kadib wuxuu Eebbe ka warramay Nabi
                Daawuud si loogu waano-qaato iyo in buuraha iyo shimbiruhu la tasbiixsan
                jireen, birtanna loo jilciyey si uu uga sameeyo dharka dagaalka, Eebbana
                farey inuu wanaag sameeyo, illeen Eebbe wax walba waa arkaaye. Saba’
                (7-11)</p>
            <ol start="12" type="1">
                <li>Nabi Suleymaanna waxaan u sakhirray dabeysha, kallahaaddeedu waa
                    bil, carraabaheeduna waa bil, waxaan u dureeriney il nuxaas ah [maar]
                    jinnigana waxaa kamid ah kuwo ku hor-shaqeeya idanka Eebbe. Ruuxii kamid
                    ah oo ka iilata amarkannaga waxaan dhadhansiineynaa cadaabka
                    Saciiro.</li>
                <li>Waxay u-sameyn Suleymaan wuxuu doono oo mixraabyo [fooqaq] iyo
                    suurooyin, iyo xeedhooyin dar oo kale ah, iyo dharyo sugan, waxaana ku
                    nidhi, “Fala ehelka Daawuudow mahadnaq, waxaana yar addoomadayda
                    shukriga badan.”</li>
                <li>Markaan geerida ku xukunnay [Nabi] Suleymaan wax tusiyey geeridiisa
                    ma jiro oon ahayn aboorka cunay ushiisa, markuu dhacay yaa waxaa u
                    caddaaday jinnigii haddey waxa maqan ogyihiin ineyna ku nagaadeen cadaab
                    wax dulleeya [shaqadiisa darteed].</li>
            </ol>
            <p>Markuu Eebbe sheegay qisadii Nabi Daawuud iyo waxa Eebbe siiyey wuxuu
                raaciyey qisadii wiilkiisa Nabi Suleymaan ahaa iyo in Eebbe u-sakhiray
                dabeysha oo orod dheer kallahaad iyo carraababa mid walbana ay ku goyn
                in bil loo socdo, maartana loo jilciyey, jinnigana ku shaqayn jiray,
                amarka Eebbe iyagoo u-sameyn guryo iyo sawirro iyo weelal iyo daryo
                waawayn, farayna Daawuud iyo ehelkiisa iney Eebbe ku mahdiyaan, in
                kastoo dad mahad naqaa yar yahay, jinniguna inkastoo uu sheeganayey inuu
                ogyahay waxa maqan haddana waxaa ka qarsoomay geeridii Nabi Suleymaan oo
                sidii bay shaqada ugu jireen, ilaa ushii uu ku tiirsanaa aboor cuno oo
                dhaco, hadday waxa maqan ogyihiin ma ayna wadeen shaqadaas adag, waxaana
                inagu waajib ah inaan rumeyno qisadaas Nabiyada sida Qur’aanku inoo
                sheegay. Saba’ (12-14)</p>
            <ol start="15" type="1">
                <li>Guryihii reer-Sabaad waxaa ku sugnayd calaamo beeraana ka xigay
                    xagga midig iyo xagga bidixba, waxaana Eebbe ku yidhi cuna rizqiga
                    Eebbihiin kuna mahadiya, waa balad wanaagsan iyo Eebbe dambi-dhaaf
                    badane.</li>
                <li>Wayse jeedsadeen, waxaana ku dirnay daad daran, waxaana ku baddaley
                    labadoodii beerood beero kale oo geedo khadhaadh iyo qoryo iyo sidri yar
                    ah.</li>
                <li>Sidaasaana ku abaal-marinnay gaalnimadoodii darteed, abaal-marin
                    xunna waxaan abaal-marinnaa kuwa gaalnimada badan.</li>
                <li>Waxaana yeelney dhexdooda iyo magaalooyinkii barakeysnaa [Yaman iyo
                    Qudus] magaalooyin muuqdo waxaana qaddaray socodkooda, waxaana ku nidhi,
                    “Ku socda dhexdeeda habeen iyo maalinba idinkoo aamin ah.”</li>
                <li>Waxayse dhaheen, “Eebbow noo kala fogee socodka,” wayna dulmiyeen
                    naftooda, waxaana ka yeelay wax lagu sheekeysto. Waana kala goyney,
                    sidaasna waxaa ugu sugan calaamo ruux kastoo Samir badan oo mahadin
                    badan.</li>
            </ol>
            <p>Saba’ waxay ahayd dawlad ka dhisneyd Yaman oo Eebbe nimco siiyey
                dadkeeda, uuna faray inay cunaan nicmada Eebbe kuna mahdiyaan,
                caabudaanna, weyse inkireen oo Xaqa ka jeedsadeen, markaasaa Eebbe ku
                ciqaabay inuu ku siidaayo daad daran oo maansheeyey biyo-xidheenka
                Ma‘ribna kharribey, markaasey u kala-tageen adduunka, beerahoodii
                fiicnaana lagu baddalay geedo khadhaadh oo xun. Kibirkoodii dartiis
                yaana saas loogu abaal-mariyey, tan kale markii Eebbe ugu nicmeeyey
                magaalooyin is-haya oy ku nastaan safarkooda xagga Shaam yey warsadeen
                in loo kala fogeeyo, markaas Eebbe kala diray kana yeeley wax lagu
                sheekeysto. Saba’ (15-19)</p>
            <ol start="20" type="1">
                <li>Dhab ahaan waxaa ku rumoobey gaalada korkooda Ibliis malihiisii,
                    wayna raaceen wax yar oo kamid ah oo mu‘min ah mooyee.</li>
                <li>Mu‘miniinta awood kuma laha Ibliis wax kalana uma aanaan yeelin inay
                    kala muuqato ruuxa rumeeyey Aakhiro iyo kan ka shakisan xaggeeda.
                    Eebbahaana wax walba waa ilaaliye.</li>
                <li>Waxaad dhahdaa, “U-yeedha kuwaad sheegateen Eebbe ka-sokow [iney
                    ilaah yihiin] kuma hantaan darro wax la’eg samooyinka iyo dhulka midna,
                    wax wadaag ahna [shirkadna] kuma leh dhexdooda Eebbe wax u kaalmeeyana
                    kuma laha khalqiga.”</li>
                <li>Kumana anfacdo shafeeco Eebbe agtiisa ruuxuusan idmin. Markase laga
                    faydo argaggaxa quluubtooda waxay dhihi, “Muxuu yidhi Eebbihiin?”
                    Markaasey dhihi kuwa shafeeci, “Wuxuu yidhi xaq waana Eebbaha Sarreeya
                    ee Weyn.”</li>
            </ol>
            <p>Ibliis lacnadi haku dhacdo wuxuu ku dhaartey inuu galaafan wax badan
                oo dadka kamid ah, waxaana raacay wax badan, mu‘miniinse awood kuma leh
                inuu duufsado Eebbana wax walba waa awoodaa ee wuxuu saas u-falay
                imtixaan iyo inay kala muuqdaan mu‘miniinta iyo gaaladu. Wax cirka ama
                dhulka maamulkooda Eebbe la wadaagana ma jiro wax shafeecina ma jiro
                idanka Eebbe la’aantiis. Eebbana had iyo jeer Xaqa iyo runta yuu
                sheegaa, waxaana sugnaaday in Eebbe u dhihi Rasuulka naxariis iyo
                nabadgalyo korkiisa ha yeelee, Qiyaamada madaxa kor u-qaad oo dheh waa
                lagu maqliye oo warso waa lagu siine oo shafeec waa lagaa shafeeco
                aqbalaye. Saba’ (20-23)</p>
            <ol start="24" type="1">
                <li>Waxaad dhahdaa, “Yaa idinka arzaaqa samooyinka iyo dhulka?” Waxaad
                    dhahdaa, “Eebbe, annaga iyo idinka mid un baa hanuunsan ama baadi cad ku
                    sugan.”</li>
                <li>Waxaad dhahdaa, “Laydin warsan mahayo waxaan dambaabney annagana
                    nalama warsado waxaad camal-faleysaan.”</li>
                <li>Waxaad dhahdaa, “Waxaa ina kulmin Eebbaheen, markaasuu ina kala
                    xukumin si Xaqa ah. Waana caadil wax walba og.”</li>
                <li>Waxaad dhahdaa, “I tusiya kuwaad Eebbe haleeshiiseen oo shurako ah
                    [wax la wadaago] saas ma aha ee Eebbe waa adkaade falsan.”</li>
            </ol>
            <p>Eebbaa dadka iyo khalqiga kalaba ka arzaaqa cirka iyo dhulka,
                gaaladii horana haddii la warsado saasey ku jawaabi jireen, illeen wax
                kale oo roobkeenna ama doog soo bixiya ma jiraane. Xaquna waa mid
                kaliya, dambi ruux faleyna cid kale lama warsado, Eebbana wuxuu kulmin
                dadka maalinta qiyaamaha, wuxuuna u kala xukumi si caddaalad ah, wax
                Eebbenimada la wadaagana ma jiro, waxay gaaladu caabudi oo Eebbe kasoo
                hadhayna dhammaan waa wax-kama-jiraan been been ah. Saba’ (24-27)</p>
            <ol start="28" type="1">
                <li>Kuu maanaan dirin waxaan dadkoo dhan ahayn, adoo u-bishaaraynaya
                    mu’miniinta, una digi gaalada, laakiin dadka badidiisu ma oga.</li>
                <li>Waxayna dhihi, “Waa goorma yaboohaasi [soo-bixinta] haddaad run
                    sheegaysaan?”</li>
                <li>Waxaad dhahdaa, “Waxaa idiin sugnaaday waqti aydaan saacad kadib
                    dhacaynin kana hor dhacaynin.”</li>
                <li>Waxay dheheenna kuwii galoobay, “Rumeyn mayno Qur’aankan iyo kuwii
                    ka horreeyey midna.” Haddaad arki lahayd daalimiinta oo taagan Eebbe
                    agtiisa [Qiyaamada] oo qaarkood qaarka kale hadal u celin ooy ku dhihi
                    kuwii raaciyadda ahaa kuwii madaxda ahaa ee isla-wayna, haddaydaan jirin
                    waxaan ahaan laheyn mu’miniin. [Waxaad arki laheyd arrin weyn oo lala
                    yaabo.]</li>
            </ol>
            <p>Nabiga Muxamed ah (naxariis iyo nabadgalyo korkiisa Eebbe ha yeelee)
                wuxuu Eebbe u diray dhammaan khalqiga, si uu ugu bishaareeyo uguna digo,
                inkasta oo gaaladu diideen. Waxaana sugnaatay in Rasuulku (naxariis iyo
                nabadgalyo korkiisa Eebbe ha yeelee) yidhi, ‘Waxaa la ii bixiyey madow
                iyo casaanba.” Bukhaari iyo Muslim yaa Jaabir binu Cabdullaahi ka
                wariyey. Qiyaamada waqti bay leedahay ayna kadib dhacayn kana
                hor-marayn, Qur’aanka iyo Kutubtii ka horraysayna gaaladii way diideen
                oo beeniyeen, muxuuse u tari calaacal markay Qiyaamada tagaan Eebbe
                agtiisa ooy doodaan raaciye iyo madaxba. Saba’ (28-31)</p>
            <ol start="32" type="1">
                <li>Kuwii is-kibriyey [madaxdii] waxay ku dhaheen kuwii tabarta yaraa
                    [raaciyaddii] “Ma annagaa idinka celinnay hanuunka markuu idiin yimid?
                    Saas ma ah ee idinkaa danbiilayaal ahaa.”</li>
                <li>Kuwii tabarta yaraa [raaciyaddii] waxay ku dhaheen kuwii is-kibriyay
                    [madaxdii] “Saas ma aha ee waxaa hanuunka naga celiyay dhagartii habeen
                    iyo maalinba markaad na farayseen inaan Eebbe ka gaalowno una yeelo
                    shariikyo, waxay qarsadeen qoomamo markay arkeen cadaabka, waxaana
                    yeelay kuwii gaaloobay luquntooda biro naar ah. Miyaa laga abaal-marinin
                    gaaladu waxay camal faleen mooyee.</li>
            </ol>
            <p>Sida aayado badanba caddeeyeen maalinta Qiyaamo naf walba waxay iska
                fogeyn danbiga ruuxa kale, aayadahanna waxay caddayn in maalinta Qiyaame
                ay doodi dhex-mari madaxdii iyo kuway xukumi jireen ee Xaqa ka leexday,
                oo raaciyaddii ay eersan madaxdii markey arkaan dhibaatada Qiyaamaha iyo
                caddibaadda daran, iyagoo sheegi haddayna madaxdaas baasi jirin ooynan
                Xaqa ka leexinin inay toosnaan lahaayeen, hase yeeshee waxay ugu
                jawaabeen kuwii madaxda ahaa ineyna dhuminin iyagu ee ay ahaayeen kuwo
                iskood u xun, dharaartaana way qoomamoodeen markay arkeen cadaabka loo
                darbay, maxayse anfici qoomamo markaas oo kale? Taasina waxay ka digi
                inaan xumaan iyo Eebbe caasi lagu raacin laguna adeecin cidna. Saba’
                (32-33)</p>
            <ol start="34" type="1">
                <li>Magaalo kasta oo aan dige [Nabi] u dirro waxay dhahaan kuwoodii loo
                    nicmeeyay, “Annagu waxa laydiinku soo diray waan ka gaalownay.”</li>
                <li>Waxayna dheheen, “Annagaa xoolo iyo carruurba idinka badan, nalamana
                    cadaabayo.”</li>
                <li>Waxaad dhahdaa, “Eebbehay wuxuu u fidiyaa rizqiga ruuxuu doono,
                    wuuna ku cidhiidhiyaa ruuxuu doono, laakiin dadka badankiisu ma
                    oga.”</li>
                <li>Ma aha xoolahiinnu iyo carruurtiinnu kuwii noo kiin dhaweeya, hase
                    yeeshee ruuxii rumeeya [Xaqa] oo camal fiican fala, kuwaas waxaa
                    u-sugnaaday abaal-marin labalaab ah camalkooda dartiis, waxayna ku aamin
                    noqdaan qawlado Janno.</li>
            </ol>
            <p>Aayadahan oo kale waa ku badan yihiin Qur’aanka Nabigaana lagu
                calool-adkayn, waxaana caado ah in dadku markay dhargaan ay kibraan
                Xaqana diidaan, kuwuuse Eebbe doono wuu ka soo reebaa, carruur iyo
                xoolana wax lagu faano ma aha, maxaa yeeley kuma tusiso jeclaanta Eebbe,
                cadaabna kaa furan mayse, rizqiguna Eebbe awooddiisa yuu ku jiraa,
                cidduu doonana waa u-waasicin, cidduu doonana wuu ku cidhiidhiyey
                imtixaan dartiis, waxaase Eebbe loogu dhawaadaa rumayn Xaqa iyo camal
                fiican, kuwa saas falana waxay ku aamin noqon Jannada Eebbe
                qawladaheeda, waxase muhimka ah waa in la ogaado inuusan ahayn qiimuhu
                xoolo badan, carruur, madaxtinnimo iyo hodantinnimo addun ee sharaf iyo
                wanaag waa Xaqoo lagu tooso iyo wanaag jacayl. Saba’ (34-37)</p>
            <ol start="38" type="1">
                <li>Kuwa u socda ka-reebidda aayaadkannaga iyagoo is-leh Eebbe daaliya,
                    kuwaas waxaa lagu kulmin cadaab.</li>
                <li>Waxaad dhahdaa, “Eebbehay wuxuu rizqiga u-fidiyaa cidduu doono oo
                    addoomadiisa kamid ah, kuu doonana wuu ku cidhiidhiyaa, waxaad bixisaan
                    oo kastana Eebbaa idiin beddeli, Eebbena isagaa u khayr-roon wax wax
                    arzaaqa.</li>
                <li>Xusuuso maalinta uu Eebbe kulmin dhammaan gaalada, markaas uu ku
                    odhan malaa‘igtiisa kuwani ma idinkay idin caabudi jireen.</li>
                <li>Markaas ay dhihi, “Adaa ceeb ka fog Eebbow, adaa gargaarahannaga ah
                    iyaga ka sokay, waxayse caabudi jireen jinni badidoodna isagay
                    rumaysnaayeen.”</li>
                <li>“Maantase [Qiyaamada] uma hanato qaarkiin qaarka kale nafci iyo dhib
                    midna. Waxaana ku dhahaynaa kuwii dulmi falay dhadhamiya cadaabka
                    Naartaad beeninayseen.”</li>
            </ol>
            <p>Diinta Eebbe waa xaq waafaqsan abuuridda dadka wanaagsan, ciddiise
                isku dayda inay la dagaallanto, dadkana ka celiso isagaa luggooyo ku
                dhici, kuna dambayn cadaab iyo halaag, tan kale ruux kasta oo Eebbe
                rizqi badan siiyay ama ku cidhiidhiyay oo wax bixiya Eebbe wuu u-baddali
                oo wax khayr leh yuu u daba-marin. Eebbe kaliya yaana muta cibaado,
                maalinta Qiyaamana waxa lasoo kulmin caabudihii iyo la-caabudihii Eebbe
                kasoo hadhay, waxna isuma tarayaan, Naar baana lagu abaal-marin, kuwaan
                in la caabudo raalli ka-ahaynse kuma jiraan. Saba’ (38-42)</p>
            <ol start="43" type="1">
                <li>Marka lagu akhriyo korkooda aayaadkannaga waxay dhahayaan, “Kani ma
                    aha mid dooni inuu idinka iilo waxay aabbayowgiin caabudi jireen
                    mooyee,” waxayna dheheen, “Kan [Qur’aanku] ma aha waxaan been-abuurasho
                    ahayn,” waxayna dhaheen kuwii gaaloobay xaqu markuu u yimid, “Kani
                    waxaan sixir muuqda ahayn ma aha.”</li>
                <li>Ma aanaan siinin kutubbo ay akhriyaan, umana aanaan dirin xaggooda
                    dige kaa horreeyay [Carabta].</li>
                <li>Waxay beeniyeen [Xaqa] kuwii ka horreeyayna, mana gaadhin [kuwii
                    Nabiga beeniyay] toban meelood meel waxaan siinnay kuwaas, waxayna
                    beeniyeen Rasuulladaydii, sayse noqotay ciqaabtaydii [aan ciqaabay
                    kuwaas Xaqa beeniyay]?</li>
            </ol>
            <p>Eebbe wuxuu ka warrami gaaladii iyo siday ciqaab daran u muteen
                markay beeniyeen Xaqii Nabiga loo soo dhiibay, ayna af-xumeeyeen Nabigii
                (naxariis iyo nabadgalyo korkiisa Eebbe ha yeelee) kuna sheegeen inuu ka
                leexin waxay aabbayowgood caabudi jireen, ayna ku sheegeen been-abuur
                iyo sixir, taasna waa caadada jaahiliinta aan fikiraynin, Xaqana aan
                dhab u-eegaynin, waxayna ahaayeen intaan Nabiga loo dirin kuwo jeclaa in
                wax u-diga loo soo diro, maxaa yeelay Kitaab iyo Nabi midna horay uma
                lahayn, waxaase roonayd inay ku waano-qaataan gaaladii ka horreysay ee
                Xaqa beeniyey kana xoog badnaa iyaga Eebbana ciqaabay. Saba’ (43-45)</p>
            <ol start="46" type="1">
                <li>Waxaad dhahdaa Nabiyow, “Mid kaliya yaan idinku waanin inaad u
                    jahaysataan Eebbe labalabo iyo midmid markaasna aad fikirtaan inaan
                    saaxiibkiin [Nabiga Muxamed ah] uusan waallayn, uu digihiinna cadaab
                    daran hortiisna uu yahay.</li>
                <li>Waxaad dhahdaa Nabiyow, “Idiinma warsanin ujuuro idinkaase iska-leh
                    [haddii laydin warsado] ujuuradayda Eebbe un baa i siin, wax walbana
                    Eebbe wuu daalacan.”</li>
                <li>Waxaad dhahdaa, “Eebbehay Xaquu soo dajiyaan [xumaanta ku
                    baabi‘iyaa] waana wax maqan oge badane.”</li>
                <li>Waxaad dhahdaa, “Xaqii waa yimid, baadilna waa tirtirmay.”</li>
                <li>Waxaad dhahdaa, “Haddaan dhumo waxaan uun u-dhumay naftayda, haddaan
                    hanuunana waa wixii Eebbe ii waxyooday, sababtiisa Eebbe waa maqli
                    dhawe.”</li>
            </ol>
            <p>Nabiga (naxariis iyo nabadgalyo Eebbe korkiisa ha yeelee) wuxuu Eebbe
                faray inuu gaalada ku yiraahdo waxaan idiinku waanin inaad labolabo iyo
                midmid u fikirtaan si aad u ogaataan inuusan Nabigu waallayn ee uu ka
                digi cadaab daran, wax xoolo iyo ujuura ahna uusan warsanaynin, ee
                ujuuradiisu Eebbe xaggiisa tahay, illeen Eebbaa wax walba u marag ah oo
                daalacane, Xaqana Eebbaa ku baabi‘iya xumaanta iyo baadilka, Nabiguna ma
                dhunsana, haddiibase la qaddaro inuu dhunsan yahay isagay dhibi, hadduu
                Xaq ku taagan yahay waana dhabtee waana waxyiga iyo mahadda Eebbee maxay
                gaalo samayn? Eebbena wuu maqli dhaw yahayna. Saba’ (46-50)</p>
            <ol start="51" type="1">
                <li>Haddaad arki lahayd Nabiyow markay argaggaxaan gaaladu oo meeley u
                    cararaan jirin oo meel dhaw laga qabto [waxaad arki lahayd arrin
                    wayn].</li>
                <li>Waxay dhihi markaas, “Waxaan rumaynay [Xaqa] xagay uga ahaan inay
                    meel fog wax ku qaataan [rumayn].”</li>
                <li>Dhab ahaanna waa iyagii uga gaaloobay Xaqa, horay ay ka tuurayeen
                    waxayan ogayn meel fog.</li>
                <li>Waana la kala ooday iyaga iyo waxay doonayeen sidii lagu falay kuwii
                    lamidka ahaa ee ka horreeyay, waxayna ahaayeen kuwo shaki daran ku
                    sugan.</li>
            </ol>
            <p>Qiyaamadu waa maalin daran, oo dhib iyo shiddo badan lagana argagaxo,
                markase gaalada si kada ah loo qabto, waqti wax la rumeeyana dhammaaday
                oo fogaaday illeen adduunkii bay ahayde, iyana waa kuwii adduunka ku
                gaaloobay ee Xaqa beeniyey ee jaahilnimo iyo wax walba oo xumaan ah ku
                sheegay waxay jeclaayeenna la kala dheereeyo oo lakala awdo sidii lagu
                falay kuwii lamidka ahaa ee ka horreeyey illeen Xaqay shakiyeene, muxuu
                tari calaacal iyo catow, ruuxii caqli lehse waa inuu Xaqa si fiican ugu
                taagnaado, si uu u-nabadgalo. Qataade wuxuu yidhi, “Iska jira shaki
                illeen ruuxii shaki ku dhinta waa lagusoo bixin, ruuxi yaqiin ku dhinta
                waa lagusoo bixine.” Saba’ (51-54)</p>
            <h2 id="suurat-faadir">Suurat Faadir</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Mahad Eebbaha billaabay [abuuray] samooyinka iyo dhulka yaa leh kana
                    yeelay malaa‘igta farriin-wade, oo garbo labo labo ah iyo saddex saddex
                    iyo afar afar ah leh, wuuna siyaadiyaa Eebbe abuuridduu doono, Eebbana
                    wax walba uu doono wuu karaa.</li>
                <li>Wixii Eebbe dadka ugu nicmeeyo oo naxariis ah wax celin karaa ma
                    jiro, wuxuu celiyaana wax siidayn kara ma jiro dabadiis, waana adkaade
                    falsan.</li>
                <li>Dadow xusuusnaada nicmada Eebbe ee korkiinna ah, abuure kale ma
                    jiraa oo Eebbe kasoo hadhay oo idinka arzuqi samada iyo dhulka, Eebbe
                    mooyee ilaah kale [xaq lagu caabudo] ma jiro ee xaggee laydiin ka iili
                    Xaqa?</li>
            </ol>
            <p>Eebbaha cirka iyo dhulka abuuray ee malaa‘igta diray wax walbana kara
                yaa mahad mudan, khayrkuu keenana wax celin kara ma jiro, wuxuu reebana
                wax keeni karaa ma jiro, dadkana waxaa waajib ku ah inay xusuustaan
                nicmada Eebbe iyo inaan Eebbe mooyeen cid kale wax ka arzuqaynin cirka
                iyo dhulka. Ibnu Cabbaas (Eebbe isaga iyo aabbihiisba haka raalli
                noqdee) wuxuu yidhi, “Ma aqoonin macnaha Faadir intaan uga imaado laba
                nin oo kamid ah baaddiyaha Carbeed oo ku doodi ceel oo midkood ku yidhi
                kii kale ‘Anaa fadiray (bilaabay qodidda).’” Faadir (1-3)</p>
            <ol start="4" type="1">
                <li>Hadday ku beeniyaan waxaa dhab ahaan loo beeniyay Rasuulladii kaa
                    horreeyay, Eebba xaggiisaana loo celin umuuraha.</li>
                <li>Dadaw yabooha Eebbe waa xaq ee yayna idin dhagrin nolosha adduunyo,
                    yuuna idinku dhagrin Eebbe ku dhagris-badane [Shaydaan].</li>
                <li>Shaydaanku waa colkiin ee idinna col ka yeesha, wuxuuna idiin ku
                    yeedhi uun xizbigiisa si ay asxaabta Naarta Saciiro u noqdaan.</li>
                <li>Kuwii gaaloobay waxay mudan cadaab daran, kuwii Xaqa rumeeyay oo
                    camal fiican falayna waxay mudan dambi-dhaaf iyo ajri wayn.</li>
                <li>Ruuxse loo qurxiyay camalkiisa xun oo u arkay inuu fiican yahay [ma
                    lamid baa kaan saas falin?] Eebbe Cidduu doono yuu dhumiyaa ruuxuu
                    doonana wuu hanuuniyaa ee yeyna naftaadu ku tagin walbahaarkooda, Eebbe
                    waa ogyahay waxay samayne.</li>
            </ol>
            <p>Eebbaheen had iyo jeer wuxuu calool adkayn jiray Nabiga (naxariis iyo
                nabadgalyo korkiisa Eebbe ha yeelee) wuxuuna xusuusin jiray Nabiyadii
                hore iyo waxay kala kulmeen gaaladii oo dhib iyo beenin ah, tan kale
                wuxuu Eebbe yabooho wuu dhici, mana habboona in lagu kadsoomo adduunyo,
                Shaydaan kugu kadiyo, illeen waa colka bani-Aadamkee, wuxuuna dooni
                inaad kamid noqotid xizbigiisa si aad Saciiro ula gashid, xumaanle iyo
                wanaaglena ma sinna, mana aha in xumaantu kula quruxsanaato, kulana
                fiicnaato, waase in Eebbe hanuun la warsado xumaantana laga leexdo,
                Nabiguna waxba kama saarna ciddii iska dhunta oo Shaydaan adeecda.
                Faadir (4-8)</p>
            <ol start="9" type="1">
                <li>Eebbe waa kan diray dabaysha oy kiciso daruuro markaasaan u kaxayn
                    ee magaalo dhimatay [abaarowday] markaasaan ku noolaynay roobkaas dhulka
                    intuu dhintay kadib, saas weeye soo-bixintiinna.</li>
                <li>Ruuxii dooni sharaf Eebbaa iska leh sharaf dhammaanteed, xaggiisayna
                    u koraan kalimooyinka fiican, camalka suubbanna wuu kor-yeelaa, kuwa
                    xumaanta ku dhagra [maamula] waxay mudan cadaab daran, dhagarta kuwaasna
                    way uun halaagi.</li>
                <li>Eebbe waa kan idinka abuuray carro, haddana dhibic, markaas lab iyo
                    dhaddig, haweenayna wax uurka kuma qaado mana dajiso ogaansho Eebbe
                    mooyee, ruuxii cimri dheer iyo ruuxii cimri gaabanba waxay ku sugan
                    yihiin Kitaabka Eebbe, waana u fudud yahay.</li>
            </ol>
            <p>Roobka Eebbaa keena siduu dabaysha roobka hor socotaba u keeno,
                roobkaasoo uu ku nooleeyo magaalo abaarowday, doogna kasoo baxo
                sidaasaana loo soo bixin dadka Qiyaamada, sharaf iyo ciziba Eebbaa iska
                leh dhammaanteed, wanaagguna Eebbuu u koraa, sida uu u kor-yeelo
                camallada fiican, xumaan iyo dhagarna saaxiibkeeda un bay dishaa oy
                halaagi, Eebbana waa kan dadka carro ka abuuray (aabbahood Aadan)
                haddana candhuuf ka abuuray, kana dhiga rag iyo haween wax kastana waa
                ogyahay Eebbe, uur haweenay, dhalidda cimriga dheer, kan gaaban, wax
                walbana Eebbe waa u fudud yahay, Xasan al-Basri wuxuu yidhi, hadal lama
                aqbalo camal-la‘aantiis. Faadir (9-11)</p>
            <ol start="12" type="1">
                <li>Ma eka labada badood taasi waa macaan tahay si daran, taasina waa
                    dhanaan daran mid kastana waxaad ka cunaysaan hilib cusub, waxaadna kala
                    baxdaan macdan aad xidhataan, waxaadna arkaysaan doonta oo jiidhi si aad
                    u dalabtaan fadliga Eebbe iyo inaad ku mahadisaan.</li>
                <li>Habeenka yuu Eebbe dhex-galiyaa maalinta maalintana wuxuu
                    dhex-galiyaa habeenka, qorraxda iyo dayaxana wuu sakhiray mid kastana
                    wuxuu ku socdaa muddo magacaaban, saas waxa falana waa Eebbihiin,
                    isagaana xukunka iska leh, waxaadse baryeysaan [caabudaysaan] oo Eebbe
                    kasoo hadhay ma hantaan xuub laf-timireed.</li>
                <li>Haddaad u yeedhataana idin ma maqlaan, hadday idinbase maqlaan wax
                    idiima taraan, Qiyaamadana way diidi gaalnimadooda, cid wax og. Sidaana
                    wax kuugu warrama ma jiro.</li>
            </ol>
            <p>Wabiyada iyo badaha Eebbaa dureeriya qaarna macaaneeya qaar kalana
                kharaareeya, cunno iyo kalluunna mid kasta ku beeray, si hilib nadiif ah
                loogu cuno, jawharna loogala baxo, doonyuhuna u dhex mushiixaan, si ay
                khayraadka Eebbe u raadsadaan, looguna mahdiyo, habeenka, maalinta,
                qorraxda, iyo dayaxaba Eebbaa sakhiray, si ay u-shaqeeyaan tan iyo
                muddadii loo qabtay, xukunka caalamka iyo awooddiisana Eebbaa iska leh,
                wax la wadaaga oo wax laga baryi ama wax maqli ama wax ajiibana ma jiro,
                sida Eebbaha wax walba og wax kuugu caddeeyana ma jiro. Faadir
                (12-14)</p>
            <ol start="15" type="1">
                <li>Dadow idinka un baa fuqara ah [u baahan] Eebbe, Eebbena waa hodan
                    amaanan.</li>
                <li>Hadduu doono wuu idin dhammayn wuxuuna keeni kuwo cusub.</li>
                <li>Arrintaasna wax Eebbe ku culus ma aha.</li>
                <li>Nafna naf kale dambigeed ma qaado, haddii loogu yeedho naf culus oo
                    dambaabtay inay xambaarto [danbi naf kale] lagama xambaaro waxba haba
                    noqoto qaraabanee, waxaad uun u-digi kuwa ka yaabi Eebbe iyagoo maqan,
                    oo ooga salaadda, ruuxii is-daahiriyana wuxuu uun isu-daahiriyay
                    naftiisa, xagga Eebbe un baana loo ahaan [geeri dabadeed].</li>
            </ol>
            <p>Eebbe waa hodan, waana ka kaaftoomaa addoomadiisa, iyaguse waa fuqaro
                u baahan Eebbe had iyo jeerba, wuxuuna karaa Eebbe inuu halaago ciddii
                uu doono, kuna baddalo cid kale, wax Eebbe dhib ku ahna ma aha, tan kale
                nafu naf kale danbigeed ma qaaddo, ee naf walba waxay kasbatay uun baa
                hor-yaala, qaraabonimana danbi lays kagama qaado, waxayse waanadu
                anfacdaa kuwa Eebbe ka yaaba iyagoon arkayn, oo salaadda u-dadaala, oo
                xumaan iska-daahiriya, dadkuna xagga Eebbe un buu u ahaan. Cikrima wuxuu
                yidhi, “Maalinta Qiyaame darisku dariskuu ku dhagi, qaraabaduna way isku
                dhagi, ruuxna ruuxa kale wax uma taro Eebbe idamkii mooyee.” Faadir
                (15-18)</p>
            <ol start="19" type="1">
                <li>Ma eka indhoole iyo wax-arke.</li>
                <li>Mana eka mugdiyo iyo iftiin.</li>
                <li>Mana eka hoos iyo kulayl.</li>
                <li>Mana eka kuwa nool iyo kuwo dhintay, Eebbana wuxuu wax maqashiiyaa
                    cidduu doono, mase maqashiin kartid cid qubuur ku sugan [gaaladuna waa
                    wax dhintay oo kale].</li>
                <li>Waxaan u-dige ahayn ma tihid.</li>
                <li>Annagaa kugu dirray Xaq adoo bishaarayn oo digi, ummad aan u-dige
                    loo dirinna ma jirto.</li>
                <li>Hadday gaaladu ku beeniyaan waxaa wax beeniyay kuwii ka horreeyay,
                    waxay ula timid Rasuulladoodii xujooyin iyo Kutub [waano] oo xukun
                    leh.</li>
                <li>Markaasaan qabtay kuwii gaaloobay, sayse noqotay ciqaabtaydii [aan
                    ciqaabay kuwaas]?</li>
            </ol>
            <p>Eebbeheen Sarreeye wuxuu inoogu caddeeyay tusaale inayna ekeyn
                indhoole iyo wax-arke, mugdi iyo nuur, ruux dhintay iyo ruux nool.
                Saasoo kale ma sinna mu‘miniinta iyo gaaladu, Eebbena cidduu doono oo
                Xaqa jecel yuu wax maqashiiyaa, gaalase quluubtoodu dhimatay wax lama
                maqashiin karo, Nabigana waa uun dige sidii Rasuulladii ka horreeyay ee
                la beeniyay, Eebbena ummad qudha kuma dayn jaahilnimo ee cid kasta waxaa
                loo diray wax u-diga oo Xaqa u caddeeya oo Kutub waano iyo wanaag leh
                loo soo dhiibay kuwii beeniyayna waa la halligay. Faadir (19-26)</p>
            <ol start="27" type="1">
                <li>Miyaadan arkayn in Eebbe kasoo dajiyay samada biyo markaasna aan
                    kusoo bixinnaa midho ay kala duwan yihiin midabkoodu, buurahana waxaa
                    kamid ah waddooyin cad cad, iyo kuwo guduud ah oo midabo kala duwan leh
                    iyo kuwo madow daran ah.</li>
                <li>Dadka iyo dhul-socotada iyo xoolahaba waxaa kamid ah midabo kala
                    duwan saas oo kale.</li>
                <li>Kuwa akhriya Kitaabka Eebbe oo salaadda ooga oo wax ka nafaqeeya [ka
                    bixiya] waxaan ku arzaaqnay qarsoodi iyo caddaanba waxay rajayn tijaaro
                    [ganacsi] aan baaraynin.</li>
                <li>Si Eebbe ugu oofiyo ajrigooda uguna siyaadiyo fadligiisa, illeen
                    Eebbe waa dambi-dhaafe mahad badane.</li>
            </ol>
            <p>Eebbe Sarreeye wuxuu ku baraarujin qudradiisa iyo waynida awooddiisa
                uu abuurayna waxyaalo ku kala duwan midabka sida midhaha oo haddana
                kusoo baxay biyo kaliya, sido kale buuraha kala duwan, iyo dadka,
                xoolaha iyo naflayda kalaba, waxaana arrintaas u dhug-yeelan oo ku
                waano-qaadan culimada Eebbe ka cabsada, waxaa kale oo Eebbe ka warramay
                in addoomadiisa rumeeyay ay yihiin kuwa akhriya Kitaabka Eebbe
                (Qur’aanka) kuna camal-fala wuxuu fari, salaaddana ooga waxna bixiya
                hoos iyo korba, waxayna rajayn kuwaasi ganacsi khayr leh oon baaraynin,
                Eebbana wuxuu u oofin ajrigooda, wuxuuna u kordhin fadligiisa. Qataade
                wuxuu yidhi, “Mudarif wuxuu ahaa Eebbe ha u-naxariistee markuu akhriyo
                aayadan kii dhaha, ‘Aayaddani waa aayada qurraada.’” Faadir (27-30)</p>
            <ol start="31" type="1">
                <li>Kaan kuu waxyoonay ee Qur’aanka ah un baa Xaq ah wixii ka
                    horreeyayna u-rumayn Eebbana addoomadiisa waa ogyahay arkaana.</li>
                <li>Markaasaan dhaxalsiinnay Kitaabka kuwaan doorannay oo addoomadannada
                    kamid ah, waxaase kamid ah mid dulmiyay naftiisa, iyo mid
                    dhexdhexaystay, iyo mid ku hanuunay khayrka idanka Eebbe, arrintaasna
                    waa fadli weyn.</li>
                <li>Jannada Cadni yeyna gali iyagoo loogu xidhi dhexdeeda asaawir [wax
                    lagu xarragoodo] oo dahab iyo jawharba leh, dharkooduna dhexdeeda waa
                    xariir.</li>
                <li>Waxayna dhihi, “Waxaa mahad leh Eebbaha naga tagsiiyay walbahaarka,
                    illeen Eebbeheen waa danbi-dhaaf badane mahad badane.”</li>
                <li>“[Eebbihii] na dajiyay guri nagaadi fadligiisa dartiis [Janno]
                    nagumana taabto dhexdeeda dhib, nagumana taabto daal.</li>
            </ol>
            <p>Qur’aanka Eebbaa u waxyooday Nabiga Maxamed ah (naxariis iyo
                nabadgalyo Eebbe korkiisa ha yeelee) waana Xaq sugan oo u-rumayn wixii
                Xaqa ahaa ee ka horreeyay, waxaana dhaxal u helay Kitaabkaas addoomada
                Eebbe kooda yar dambaabay, kooda dhexdhaxaystay iyo kooda khayrka ku
                hanuunay, arrintaasuna waa deeq Eebbe oo wayn, waxayna gali dhammaantood
                Jannooyin lagu nagaado ooy ku dhex xidhan dhar sharaf leh ooy Eebbe ku
                mahdin, walbahaarna uu ka dheereeyay dajiyayna guri aan dhib iyo daal
                midna lahayn (Jannada). Dabaraani wuxuu wariyay Ibnu Cumar inuu yidhi
                Rasuulkii Eebbe naxariis iyo nabadgalyo Eebbe korkiisa ha yeelee, “Ruuxa
                ashahaata kuma cidloobo geerida, qabriga iyo soo-bixinta midna.” Faadir
                (31-35)</p>
            <ol start="36" type="1">
                <li>Kuwii gaaloobay waxay mudan Naarta Jahannamo, laguma xukumo geeri oy
                    dhintaan, lagamana fududeeyo cadaabkeeda, saasaana ku abaal-marinnaa mid
                    kastoo gaalnimo badan.</li>
                <li>Waxay ku qayliyi dhexdeeda, “Eebbow naga bixi aan camal fiican oo
                    kaan sameyn jirray ka duwan fallee.” Miyaanaan idin cimri siin muddo uu
                    wax ku xusuusto ruuxii wax xusuusan oosan idiin imaanin dige [Nabiga]?
                    Ee dhadhamiya gaaloy [ciqaabta] uma sugnaanin daalimiin gargaaree.</li>
                <li>Eebbe wuxuu ogyahay waxa ku maqan samooyinka iyo dhulka, wuxuuna
                    ogyahay waxa laabta [qalbiga] ku sugan.</li>
                <li>Eebbe waa kan idinka dhigay kuwo dhulka iska baddala, ruuxii
                    gaaloobase gaalnimadiisu isagay dhibi, gaaladana uma kordhiso
                    gaalimadoodu Eebbahood agtiisa cadho mooyee, umana kordhiso gaalada
                    gaalnimadu khasaaro mooyee.</li>
            </ol>
            <p>Had iyo jeer Qur’aanku wuxuu isla-xidhiidhiyaa xaalka kuwa wanaagga
                fala iyo kuwa xumaanta sameeya, iyo waxa mid kasta loo darbay,
                aayadahanna waxay sheegi inay gaalo u-sugnaatay Naar ayan ka dhimanayn
                lagana fududaynayn, waana abaalka gaalnima-badane oo dhan, qaylo iyo
                Eebbow Naarta naga bixi aan wanaag falee wax ma tarto markaas oo kale,
                maxaa yeelay cimri wax lagu xusuusto waa la siiyay u-digana wuu u yimid,
                Eebbana wax walba waa ogyahay isagaana dhulka ku kala baddala dadka,
                gaalnimo iyo xumaanna waxaan cadho Eebbe iyo khasaare ahayn ma kordhiso,
                wuxuu yidhi Rasuulkuna (naxariis iyo nabadgalyo Eebbe korkiisa ha
                yeelee), “Eebbe waa u dhammeeyay cudur-daar ruuxuu dib u-dhigay intuu ka
                gaadho lixdan sano.” Waxaa wariyay Bukhaari. Faadir (36-39)</p>
            <ol start="40" type="1">
                <li>Ka warrama shariikyada aad baryeysaan ood [caabudaysaan] Eebbe
                    ka-sokow, i tusiya waxay abuureen dhulka, ama wadaag ah oy ku leeyihiin
                    samooyinka, mise waxaan siinnay Kitaab oo ay xujeysan, saas ma aha ee
                    gaalada qaarkood qaar uma yabooho waxaan dhagar ahayn.</li>
                <li>Eebbaa ka haya samooyinka iyo dhulka inay gilgishaan [oo tagaan],
                    hadday gilgishaanna waxaan Eebbe ahayn oo qaban ma jiro, Eebbena waa
                    dul-badane dhaafid badan.</li>
                <li>Waxay ugu dhaarteen Eebbe dhaar adag hadduu u-yimaado u-dige inay
                    noqdaan kuwa ka hanuunsan [ka toosan] ummadaha kale, markuu u-yimid
                    digihiina uma siyaadinin waxaan carar ahayn.</li>
                <li>Isku-kibrin dhulka iyo dhagar xun darteed, dhagarna xumaan waxaan
                    ahayn ehelkiisa kuma dhaco ee miyaad sugaysaan waxaan waddadii kuwii
                    hore ahayn, mana helaysid sunnada Eebbe wax baddala, ma helaysid sunnada
                    Eebbe wax wareejiya.</li>
            </ol>
            <p>Gaaladu ma keeni karaan wax xujo ah oo ku tusin toosnida waxay
                caabudi oo Eebbe kasoo hadhay, waxay sheegi ama caabudina waa been aan
                wax ka jirin, waxaase xaq ah Eebbaha cirka iyo dhulka haya sugayna,
                gaaladii Qureysheedana in kastooy ku dhaaran jireen in haddii Nabi loo
                soo diro ay rumayn, haddana markuu Nabigu Xaqa ula yimid way beeniyeen
                isla-wayni iyo dhagar darted, dhagarna ruuxeeday halaagtaa, taasina waa
                Jidka Eebbe iyo sunnadiisa wax baddali kara ama leexin karana ma jiro.
                Waxaa sugnaatay in Rasuulkii Eebbe (naxariis iyo nabadgalyo Eebbe
                korkiisa ha yeelee) uu yidhi, “Eebbe Sarreeye ma seexdo mana habboona
                inuu seexdo, qaybna wuu ridaa midna wuu kor-yeelaa, waxaana u kora
                camalka habeenka maalinta kahor, ka maalintiina habeenka kahor, waxaana
                ku xijaaban nuur.” Bukhaari iyo Muslim. Faadir (40-43)</p>
            <ol start="44" type="1">
                <li>Miyeyna ku soconin dhulka oyna dayeynin siday noqotay cidhibtii
                    kuwii ka horreeyey gaaladii Makkaad, waxay ahaayeen kuwo ka xoog badan,
                    Eebbana wax ku cajisiya [daaliya] ma jiro samooyinka iyo dhulka
                    dhexdooda midna, waana oge wax walba kara.</li>
                <li>Hadduu Eebbe u qaban dadka waxay kasbadeen [oo xumaan ah] kagama
                    tageen dhulka korkiisa wax socda, laakiin wuxuu dib ugu dhigi tan iyo
                    muddo magacaaban, marka ajashoodu [geeridoodu] timaaddana Eebbe
                    addoomadiisa wuu arkaa.</li>
            </ol>
            <p>Waxaa habboon in lagu waano-qaato maridda dhulka, si loo ogaado kuwii
                beeniyay Nabiyada iyo Xaqii iyo siduu Eebbe ku falay, cidhibtoodna
                noqotay halaag, iyagoo xoog, xoolo, carruur iyo tiraba is-bidayay,
                waxaasina wax ugama tarin cadaabkii Eebbe iyo ciqaabtiisii midna,
                Eebbana waa dul-badane, hadduu sida loo dambaabi wax u ciqaabana waxba
                kuma reebeen dhulka korkiisa, wuxuuse la sugi xisaabta iyo abaal-marinta
                muddo iyo maalinta Qiyaame, ee ruux walba la kulmi abaalkiisa wax Eebbe
                ka qarsoonna uusan jirin. Faadir (44-45)</p>
            <h2 id="suurat-yaasiin">Suurat Yaasiin</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Yaa. Siin. [Waxay ku tusin mucjisada Qur’aanka.]</li>
                <li>Qur’aanka xikmadda leh yaan ku dhaartaye.</li>
                <li>Nabiyow waxaad kamid tahay kuwa la diray [Rasuullada].</li>
                <li>Jid Toosanna waad ku sugan tahay.</li>
                <li>Qur’aankuna waa soo-dajinta Eebbaha adkaada ee naxariista.</li>
                <li>Inaad ugu digto qawm aan loo digin aabbayaalkood oo halmaansan.</li>
                <li>Dhab ahaanna waxaa ugu waajibay badankooda [ciqaab] mana rumeeyaan
                    Xaqa.</li>
            </ol>
            <p>Eebbe wuxuu ku dhaartay Qur’aanka xakiimka ah in Nabiga lagasoo diray
                xagga Eebbe, loona waxyooday Xaqa, Jid Toosanna uu ku sugan yahay, si
                Qur’aanka Eebbe kusoo dajiyay uu u gaadhsiiyo dadka iyo gaaladii aan wax
                Xaqa usheega loo bixinin dhawaanahan, badankoodna halaagsameen Naaruna u
                waajibtay, kuna dhiman gaalnimo, Eebbana ma dhuminin ee iyagaa
                madax-adaygay, Xaqana diiday. Ibnu Xayyaan wuxuu ka wariyay Jundub binu
                Cabdullaahi in Rasuulkii Eebbe yidhi (naxariis iyo nabadgalyo Eebbe
                korkiisa ha yeelee), “Ruuxii akhriya Yaasiin habeen Eebbe dartiis waa
                loo dambi-dhaafi.” Mar kalana wuxuu yidhi Nabigu, “Waxaan jeclaan lahaa
                inay ahaato qalbiga ruux kasta oo ummadayda ah.” Waxaa wariyay Bazaar.
                Yaasiin (1-7)</p>
            <ol start="8" type="1">
                <li>Annagaa yeelnay cunahooda bir waxayna qaban tan iyo gadhka madaxayna
                    kor u taagi [dhibaato darteed].</li>
                <li>Waxaana yeelnay hortooda jidaar gadaashoodana jidaar waana
                    indha-tirnay waxna ma arkaan.</li>
                <li>Waxaa isku-mid ah haddaad u digto iyo hadaadan udigin [marna] ma
                    rumeeyaan.</li>
                <li>Waxaad un u digi [ooy anfici digiddu] ruuxii raaca Qur’aanka oo
                    Eebbe ka yaaba isagoon arkayn, uguna bishaaree dambi-dhaaf iyo ajir
                    wanaagsan.</li>
                <li>Annagaa nooleyna wixii dhintay, waana qornaa waxay hor-marsadeen iyo
                    raaadkoodiiba, wax walbana waxaan ku koobnay Kitaab muuqda.</li>
            </ol>
            <p>Xaq-diidayaashu ma doonayaan hanuunka Eebbe, waxayna lamid yihiin
                ruux luquntiisa iyo gacmihiisa laysku xidhay oo madaxa kor u taagi, ama
                darbi lagu dayray, ama indhihiisa la daboolay, haddii wax loo sheego iyo
                haddii kalana waa isku-mid oo Xaqa ma rabaan, waanadana waxaa ku
                intifaaci ruuxii Qur’aanka raaci oo Eebbe ka yaabi, wuxuuna Eebbe ugu
                bishaareeyay kuwaas dambi-dhaaf iyo ajri wayn, maxaa yeelay Eebbaha
                awoodda leh yey ka yaabeen iyagoon arkeynin, Eebbahaas waxna nooleeya
                wax kastana Kitaab ku kulmiya. Nabiguna wuxuu yidhi, “Ibnu-Aadanku
                hadduu dhinto wuu go‘aa camalkiisu saddex mooyee: cilmi lagu intifaaco,
                ilmo fiican oo u-duceeya, iyo sadaqo socota gadaashiis.” Waxaa wariyay
                Muslim. Yaasiin (8-12)</p>
            <ol start="13" type="1">
                <li>Uga yeel tusaale asxaabtii magaaladii markay u-yimaadeen Rasuulladii
                    [loo soo diray].</li>
                <li>Markaan u-dirnay xaggooda labo, ooy beeniyeen, markaas aan ku
                    xoojinnay mid saddexaad, oy dhaheen, “Idinkaa naloo kiin soo
                    diray.”</li>
                <li>Waxayna dhaheen [gaaladii], “Idinku ma tihidiin waxaan bashar [dad]
                    na lamid ah ahayn, Eebbaha Raxmaan ahna waxba masoo dajinin, idinkuna
                    waxaan been ahayn ma sheegaysaan.”</li>
                <li>Waxay dhaheen [Rasuulladii], “Eebbahannaa og in naloo kiin soo
                    diray.”</li>
                <li>“Korkannagana ma aha waxaan gaadhsiin cad ahayn.”</li>
                <li>Waxay dhaheen [gaaladii], “Waan idin baasaysannay, haddaydaan joogin
                    waan idin dhagaxyeynaynaa, waxaana xagganaga idinka taaban cadaab
                    daran.”</li>
                <li>Waxay dhaheen Rasuulladii, “Baaskiinu wuu idinla joogi, haddii
                    laydin waaniyo [miyuu baasku idin la jiri?] Waxaadse tihiin qawm
                    xad-gudbay,</li>
            </ol>
            <p>Gaaladii Nabiga beenisay wax badan yuu Eebbe tusaale u sameeyay,
                halkanna wuxuu ka qisooday magaalo ummadihii hore ah oo Eebbe usoo diray
                Rasuullo laba ah, markii la beeniyeyna mid saddexaad lagu xoojiyay, hase
                yeeshee ay wada beeniyeen iyagoo sheegay inaan Eebbe wax kusoo dajinin,
                Rasuulladuna ay ku dhaheen, “Eebbaa og in naloo kiin soo diray, waxaan
                digniin iyo gaadhsiin cad ahayna nama saarna.” Ibnu Cabbaas wuxuu
                sheegay inay ahayd magaaladaasu Antaakiya oo gaal xukumi jiray. Yaasiin
                (13-19)</p>
            <ol start="20" type="1">
                <li>Waxaa ka yimid magaalada dhankeeda fog nin dagdagi [ordi] wuxuuna ku
                    yidhi, “Qawmkayow raaca Rasuullada.”</li>
                <li>“Raaca cid aan idin warsanayn ujuuro, oo hanuunsan.”</li>
                <li>“Maxaanan u caabudaynin Eebbihii i abuuray xaggiisana laydiin
                    celin?”</li>
                <li>“Miyaan ka yeelan wax kasoo hadhay ilaahyo hadduu Eebbaha Raxmaan ah
                    dhib ila doono ayan wax ii tareyn shafeecadoodu waxba, ayana i
                    korinayn?”</li>
                <li>“Markaas waxaan ku sugnaan baadi muuqata [cad].”</li>
                <li>“Anigu waxaan rumeyay Eebbehiin ee maqla.”</li>
                <li>Waxaa lagu yidhi, “Gal Jannada,” wuxuuna yidhi, “Shallaytadaydee
                    qawmkaygii muu ogaado.”</li>
                <li>“Waxa Eebbe iigu dambi-dhaafay iigana yeelay kuwo la
                    karaameeyey.”</li>
                <li>Kuma aanaan dajinin qawmkiisii gadaashiis januud samada ka timid,
                    mana aanaan kusoo dajinin.</li>
                <li>Waxaan qaylo kaliya ahayna laguma halaagin oo markaas ay bakhtiyeen
                    [halaagsameen].</li>
            </ol>
            <p>Had iyo jeer markii la arko dad xun waxaa la arkaa oo kale dad
                wanaagsan sida ninka Xaqa rumeeyay ee aayadahani ka warrami iskuna dayay
                inuu hanuuniyo qawmkiisii, isagoo usheegi in Eebbe kaliya muto in la
                caabudo, waxa kasoo hadhayna ayna wax la caabudo ahayn iyo kuwo wax tari
                midna, markuu xaalkii ku adkeeyayna ay dileen, markaas Eebbe Janno ugu
                abaal-guday, isna markaas uu bishaaraystay isagoo dhihi, “May ogaadaan
                qawmkaygii sida Eebbe ii wanaajiyay iigana mid dhigay kuwa la sharifay,”
                kadibna xaalkii wuxuu ku dambeeyay in la halaagay gaaladii. Taasina waa
                abaalka Xaq-diidayaasha. Qataade wuxuu yidhi, “Halla kulmin mu‘min adoon
                u nasteexaynaynin oo khayaani.” Yaasiin (20-29)</p>
            <ol start="30" type="1">
                <li>Nidaamo [qoomamo] yaa u sugnaatay addoomada Rasuulkii u yimaadaba
                    waxay ahaadaan kuwo ku jeesjeesa.</li>
                <li>Miyayna arkeyn intaan halaagnay hortood quruumo, aan xaggooda usoo
                    noqonayn.</li>
                <li>Dhammaanna waxaa lagu soo kulmin agtannada.</li>
                <li>Waxaa calaamo u ah dhulka dhinta [abaarooba] oo noolayno kana soo
                    bixino midho ay wax ka cunaan.</li>
                <li>Waxaana yeellay dhexdeeda beero timir iyo cinabyo ah, waxaana ka
                    dillaacinay dhexdeeda ilo [biyo ah].</li>
                <li>Si ay u cunaan midhihiisa iyo waxay camal-faleen gacmahoodu, miyeyna
                    mahdinaynin Eebbe?</li>
                <li>Waxaana nazahan Eebbaha abuuray noocyada dhammaanteed oo ah waxa
                    dhulku soo dhaliyo iyo naftoodaba iyo wax ayna ogayn.</li>
            </ol>
            <p>Dadka waxaa ku badan kuwo khasaaray oo xumaan iyo Xaq-beenin ku
                madax-taaga Eebbana in kastoo uu dul badan yahay haddana daalimiinta wuu
                halaagaa, isagoo ruux walba la hor-gayn Eebbihiis, ciddii waantoobina
                waxaa waano ugu filan dhulka abaarooba ee Eebbe roobka ku shubo kadibna
                midho, doog iyo khayr badan kasoo baxo, waxaana xumaan ka fog Eebbaha
                abuuray noocyada dhammaantood. Yaasiin (30-36)</p>
            <ol start="37" type="1">
                <li>Waxaa dadka calaamo ugu filan habeenkaan maalinta kasoo siibno, oo
                    markaas ay mugdi galaan dadkii.</li>
                <li>Qorraxduna waxay ku oroddaa meelay leedahay, taasina waa qadaraadda
                    Eebbaha adkaada ee wax walba og.</li>
                <li>Dayaxana waxaan u-qadaray [u-yeelay] meelo uu ku hoydo intuu ka
                    noqdo sida laan gabowday oo kale.</li>
                <li>Qorraxdana uma suurowdo inay haleesho dayaxa habeenkana uma suurowdo
                    inuu maalinta ka hor-maro, mid kastana falaggiisuu dhex dabaalan.</li>
                <li>Waxaa calaamo ugu filan dadka inaan ku xambaarnay aabbayalkood
                    doontii buuxday.</li>
                <li>Waxaana uga abuuraynaa iyada oo kale waxay koraan.</li>
                <li>Haddaan doonana waan maansheynaa wax u gargaarana ma helaan lamana
                    koriyo.</li>
                <li>Naxariis Eebbe iyo u-raaxayn tan iyo waqti mooyee.</li>
            </ol>
            <p>Runtu waa in habeenka, maalinta, qorraxda, dayaxa iyo khalqiga kalaba
                yihiin calaamooyinka ku tusin jirida Eebbe iyo awooddiisa, mid walbana
                wuxuu u shaqeeyaa sidii Eebbe ugu talo-galay, mid kan kale dhaafi ama
                haleelina ma jiro, wuxuuna mid walbana dhex dabaalan falaggiisa, waxaa
                kale oo calaama u ah Eebbe awooddiisa siduu badda u-sakhiray si doomuhu
                iyo maraakiibtu u-dhex-socdaan, haduu Eebbe doonana uu karo inuu
                maasheeyo kuna dajiyo badda, hasa yeeshee wax walba waqti buu u yeelay.
                Ibnu Cabbaas wuxuu yidhi, “Falaggu waa sida dhar-tolaha.” Mujaahidna
                wuxuu yidhi, “Falaggu waa sida dhagaxashiidka ama dhar-tolaha.” Yaasiin
                (37-44)</p>
            <ol start="45" type="1">
                <li>Marka gaalada lagu dhaho, “Ka dhawrsada waxa hortiina ah iyo waxa
                    gadaashiina ah waxaad u dhawdihiin in laydiin naxariistee [ma
                    maqlaan].”</li>
                <li>Aayad kasta oo u timaadda oo kamid ah aayaadka Eebbahood way ka
                    jeedsadaan.</li>
                <li>Marka lagu dhaho, “Bixiya waxa Eebbe idinku arzuqay wax kamid ah,”
                    waxay ku dhahaan kuwa gaaloobay kuwii rumeeyay, “Ma waxaan quudinaynaa
                    cid hadduu doono Eebbe uu quudin lahaa, waxaan baadi cad ahayna kuma
                    sugnidin.”</li>
                <li>Waxay odhan gaaladu, “Waa goorma [waqtiguu dhici] yaboohaas
                    [Qiyaamadu] haddaad run sheegaysaan?”</li>
                <li>Ma sugaayaan [gaaladu] hal qaylo mooyee oo qabanaysa iyagoo
                    doodi.</li>
                <li>Mana karaan dardaaran ehelkoodiina uma soo noqdaan.</li>
            </ol>
            <p>Ruuxa caqliga leh waa inuu u darbado in laga abaal-marin wax kastoo
                uu la yimaado, hase yeeshee gaalada caqliga daran iyo wixii lamid ahba
                waxba uma aabbayeelaan, marka arrintaas la farana dhag jalaq uma
                siiyaan, wax kastoo Xaq ahna way ka jeedsadaan, waxa Eebbe ugu
                nicmeeyayna way ku bakhaylaan, waxayna ku jawaabaan xumaan, jeedsi iyo
                qiyaamo-inkir, maxayse fali markay hal qaylo oo halaagta iyo geeridu
                u-timaaddo iyagoo muran iyo dood ku jira, oo markaas aan dardaaran iyo
                ku noqosho guri midna u suuroobaynin. Yaasiin (45-50)</p>
            <ol start="51" type="1">
                <li>Suurkaa la afuufi markaasaa dadku qubuurahooda xagga Eebbahood
                    ugasoo dagdagi.</li>
                <li>Iyagoo dhihi gaaladu, “Waan khasaarnaye, yaa naga soo bixiyey
                    meeshaan jiifnay [qabrigii]?” Taasina waa wixii Eebbaha Raxmaan ah
                    yaboohay Rasuulladuna ku run-sheegeen.</li>
                <li>Waxaan qaylo kaliyo ahayn ma aha, maarkaasaa dhammaantood agtannada
                    lagusoo kulmin.</li>
                <li>Maantana [Qiyaamada] lagama dulmiyo nafna waxba, laydiin kana
                    abaal-marin maayo waxaad camal-falayseen mooyeen.</li>
                <li>Asxaabta Jannada [ehelkeeda] maanta waxay ku shuqloon yihiin nicmo
                    iyo farax.</li>
                <li>Iyaga iyo haweenkooduba waxay ku sugnaan hadh, waxayna ku
                    dangiigsanaan sariiro [sare].</li>
                <li>Waxayna dhexdeeda ka heli faakihad, waxayna heli waxay dalbaan.</li>
                <li>Salaan Eebbaha naxariista xaggiisa ka timidna way heli.</li>
            </ol>
            <p>Qiyaamadu waa xaq sugan, wayna imaan, dadkuna qubuurahay kasoo bixi,
                iyadow kuwa xunxun dhihi “Shalleytee yaa nagasoo bixiyey qabrigii aan
                jiifnay?” Waxaana loogu jawaabi, “Waa waqtigii Eebbe yaboohay
                Rasuulladuna ku run-sheegeen, soo-kulmintuna Eebbe kuma cusla ee hal
                qaylo oo malag ku qayliyo yaa ku filan, Eebbana cidna ma dulmiyo, ruux
                walbana waxaa laga abaal-marin wuxuu camal-fashay, ehelo Jannahana waxay
                ku nasan maalintaas hoos, sariiro iyo cunno raaxa leh, xagga Eebbana
                waxaa uga iman salaan nabadgalyo. Rasuulkuna wuxuu yidhi (naxariis iyo
                nabadgalyo Eebbe korkiisa ha yeelee), “Ma jiraa cid u xanjeeran Jannada,
                Jannadu khatar ma leh, Eebbaha Kacbadee nuur baa kulligeed ka ifi,
                Reyxaantuna way gilgilan, guryana way ka dhisan yihiin. Waxaa wariyey
                Ibnu Maajah. Yaasiin (51-58)</p>
            <ol start="59" type="1">
                <li>Soocma maanta danbiilayaalyahow [gaalada].</li>
                <li>Miyaanan idinkula ballamin banii-Aadamow inaydaan caabudin Shaydaan,
                    illeen col muuqda yuu idiin yahay?</li>
                <li>Ood ani i caabuddaan, taasina waa Waddada Toosan.</li>
                <li>Dhab ahaan wuxuu u-dhumiyay [Shaydaan] xaggiina dad badan, miyaydaan
                    wax kasaynin?</li>
                <li>Tanina waa Jahannamadii laydiinku yaboohay.</li>
                <li>Ee gala maanta gaalimadinnii darteed.</li>
                <li>Maanta waxan daboolaynaa afkooda, waxaana nala hadli gacmahooda
                    waxaana ku marag furi lugahooda waxay kasban jireen.</li>
                <li>Haddaan doono waan indha-tiraynaa oo markaas ay u-dagdagaan waddada,
                    sayse u arki?</li>
                <li>Haddaan doonana waan doorinaynaa, mana karayaan tagid iyo
                    soo-noqosho midna.</li>
                <li>Ruuxaan cimri siinno waxaannu ku gaddin abuuridda [waannu tabar
                    yarayn] ee miyaydaan wax kasayn?</li>
            </ol>
            <p>Maalinta Qiyaame waa la kala bixi, gaaladana meel gaar ah yaa looga
                sooci mu‘miniinta, dadkana wuxuu Eebbe warsan inay ballan-qaadeen in
                Eebbe la caabudo Shaydaanna laga digtoonaado, illeen waa colka wax badan
                dhumiyee, gaalana waxay gali Naarta Jahannamo iyagoo la aamusiyay oo
                gacmahoodu iyo lugahoodu hadli, Eebbana hadduu dono dadka wuu
                indha-tiri, hadduu doonana wuu doorin iyagoo sii-noqod iyo soo-noqod
                karayn. Abuu Hurayra waxaa laga wariyay in Rasuulkii Eebbe yidhi
                (naxariis iyo nabadgalayo Eebbe korkiisa ha yeelee), “Markay maalinta
                Qiyaame tahay Eebbe wuxuu amraa Jahannamo waxaana kasoo baxa cunno madow
                oo dhihi, ’Dambiilayaashow soocma maanta, waana la kala bixi isagoo la
                gurguuran.” Waxaa sheegay Ibnu Jariir. Yaasiin (59-68)</p>
            <ol start="69" type="1">
                <li>Maanaan barin Nabiga shicirka, kumana habboona, waxaan [barna] un
                    waano iyo Qur’aan cad.</li>
                <li>Si uu ugu digo ruuxii nool [Xaqa raaci] cadaabna ugu sugnaado
                    gaalada.</li>
                <li>Miyeyna arkaynin inaan uga abuuray waxaan sameynay xoolo ay
                    hantaan?</li>
                <li>Oon u-laylinay, ooy waxna ka koraan waxna ka cunaan.</li>
                <li>Waxaana ugu sugan manfacado iyo cabbid ee miyayna mahdinaynin
                    Eebbe.</li>
                <li>Waxay ka yeesheen Eebbe ka soke ilaahyaal inay u gargaaraan.</li>
                <li>Mana karaan gargaarkooda waxayna u yihiin junuud [askar]
                    kulmisan.</li>
                <li>Ee yeyna ku walbahaar-galinin hadalkoodu annagaa og waxay qarsan iyo
                    waxay muujin ee.</li>
            </ol>
            <p>Nabigu (naxariis iyo nabadgalyo Eebbe korkiisa ha yeelee) Eebbe waa
                ka fogeeyey inuu baro shicir iyo gabay, ee wuxuu Eebbe kusoo dajiyay
                Qur’aan xaq ah, si loogu digo ciddii qalbigeedu nool yahay, gaaladana uu
                xujo ugu noqdo. Eebbana nicmooyin badan yuu ugu nicmeeyey dadka, sida
                xoolaha oo una layliyay si loogu nafciyo, hase yeeshee dadka badankiis
                Eebbe kuma mahdininee waxay yeesheen ilaahyaal ay agtuban yihiin oon
                waxba u tarayn, yaynase ku walbahaar-galinin Eebbe waa og yahay sirtooda
                iyo caddaankoodee. Rasuulku wuxuu yidhi (naxariis iyo nabadgalyo Eebbe
                korkiisa ha yeelee), “Inuu ka buuxsamo bagga midkiin malaxyaa ka
                khayr-roon inuu ka buuxsamo gabay [xun].” Waxaa sheegay Imaam Axmed.
                Yaasiin (69-76)</p>
            <ol start="77" type="1">
                <li>Miyuusan arag dadku [oo ogayn] inaan ka abuurnay dhibic, markaas uu
                    noqday dood-badane cad.</li>
                <li>Wuxuuna noo yeelay tusaale wuuna halmaamay abuurkiisa wuxuuna yidhi,
                    “Yaa noolayn lafo baaliyoobay?”</li>
                <li>Waxaad dhahdaa, “Waxaa noolayn Eebbihii ahaysiiyay markii horaba,
                    abuur walbana waa ogyahay.</li>
                <li>Eebbaha idiinka yeelay geedka cagaaran dab, oo markaas aad
                    hursataan.</li>
                <li>Eebbaha abuuray samooyinka iyo dhulka miyuusan karin inuu abuuro
                    isagoo kale, waa karaa, waana abuur-badane ogaansho badan.</li>
                <li>Amarka Eebbena markuu wax inuu abuuro doono waa inuu ku yidhaahdo
                    uun “Ahaw!” oo uu ahaado.</li>
                <li>Waxaa nazahan [xumaan ka fog] Eebbaha awooddiisu ku jirto xukunka
                    wax kasta, xaggiisana laydiin soo celin.</li>
            </ol>
            <p>Aayadahanu waxay soo dageen markuu gaal la dhihi jiray Ubayyi binu
                Khalaf uu u yimid Nabiga (naxariis iyo nabadgalyo Eebbe korkiisa ha
                yeelee) isagoo wata lafo duqoobay intuu burburiyayna oo dabaysha
                raaciyay yidhi, “Ma waxaad sheegi in tan Eebbe soo noolayn?” Markaasuu
                Nabigu ku yidhi, “Haa wuu ku dili Eebbe haddana kusoo noolayn Naartana
                ku galin.” Eebbaha dadka dhibic ka abuuray ee geedaha dabka ka
                ahaysiiyay wax walbana abuuray, cirka iyo dhulkuna awooddiisa ku jiraan
                markuu doonana ku dhihi waxaas “Ahaw!” markiibana ahaada miyaan karin
                inuu soo celiyo mar labaad dadka ama ka daali Eebbana wuu ka sareeyaa oo
                ka nazahan yahay xumaan, xaggiisaana dhammaan loo noqon kadibna uu
                abaal-marin cid walba. Yaasiin (77-83)</p>
            <h2 id="suurat-as-saaffaat">Suurat as-Saaffaat</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Waxaan ku dhaartay] malaa‘igta safari.</li>
                <li>Iyo tan kaxaysa daruuraha.</li>
                <li>Iyo tan akhrida Qur’aanka.</li>
                <li>Ee Ilaahiin waa mid [qudha].</li>
                <li>Waa Eebbaha samooyinka iyo dhulka iyo waxa u dhexeeya, iyo Eebbaha
                    qorrax-kasoo-bixidda.</li>
                <li>Annagaa ku qurxinay samada dhaw quruxda xiddiga ah.</li>
                <li>Iyo ka-dhowrid shaydaan kastoo madax-adag.</li>
                <li>Mana dhagaystaan jameecada sare [malaa‘igta] waxaana laga soo tuuraa
                    dhan kasta.</li>
                <li>Iyagoo la eryi oo cadaab joogta ah u-sugnaaday.</li>
                <li>Marka laga reebo mid mid dafa hadalka oo uu raaco danab ifi.</li>
            </ol>
            <p>Waxay ku billaabatay suuraddu inuu Eebbe ku dhaartay malaa’igta inuu
                kali yahay iyo samada iyo dhulka iyo wax walba awooddiisa ku jiraan, iyo
                inuu cirka ku qurxiyay xiddigo kana reebay Shaydaanka inuu u dhawaado
                ama wax ka dhagaysto. Qataade wuxuu yidhi, “Xiddigaha waxaa loo abuuray
                saddex: shayadiinta oo lagu gano, nuur lagu tooso (oo lagu garto
                jahooyinka) iyo quruxda samada dhaw.” As-Saaffaat (1-10)</p>
            <ol start="11" type="1">
                <li>Waydii gaalada ma iyagaa ku daran abuuridda mise waxaan abuuray,
                    annagaa ka abuurray dhoobo dhagta.</li>
                <li>Waxaadse la yaabtay [beenintooda] iyaguna way jeesjeesi.</li>
                <li>Marka la waaniyana ma waantoobaan.</li>
                <li>Hadday calaamo arkaanna way ku jeesjeesaan.</li>
                <li>Waxayna dhahaan, “Kani waxaan sixir cad ahayn ma aha.”</li>
                <li>Waxayna dhahaan, “Ma markaan dhimanno oon carro noqonno iyo lafo yaa
                    nala soo bixin?”</li>
                <li>“Ama aabbayaalkannagii hore [iyagana malasoo celin?]</li>
                <li>Waxaad dhahdaa, “Haa waa laydin soo celin idinkoo waliba
                    dullaysan.”</li>
                <li>Xaaladduna waa uun qaylo kaliya markaas, waxaa soo bixi dadkii oo
                    wax eegi.</li>
                <li>Waxayna dhihi gaaladii, “Halaagganagee kan waa maalintii
                    abaal-marinta.”</li>
                <li>Waxaana lagu dhihi, “Kani waa maalintii kala-bixinta ee aad beenin
                    jirteen.”</li>
                <li>Kulmiya kuwii daalimiinta ahaa iyo wixii lamid ahaa iyo waxay
                    caabudi jireen.</li>
                <li>Oo Eebbe kasoo hadhay, tusiyana jidka Jaxiimo.</li>
                <li>Joojiyana wax baa la waydiine.</li>
                <li>[Waxaana lagu dhihi] “Maxaad leedihiin oydaan isugu
                    gargaaraynin?”</li>
                <li>Saas ma aha ee maanta way is-dhiibeen.</li>
            </ol>
            <p>Eebbe kor-ahaaye wuxuu faray Nabiga (naxariis iyo nabadgalyo Eebbe
                korkiisa ha yeelee) inuu gaalada soo-bixinta diiddan warsado ma iyagaa
                ka daran khalqiga kale, waxayse ku jawaabeen dafiraad iyo jeesjees iyo
                xumaan, waase lasoo bixin Qiyaamada iyagoo dullaysan, oo calaacali,
                waxaase loo sheegi inay tahay maalintii abaal-marinta iyo wax la warsan
                lana tusi jidka Naarta Jaxiimo, isagoo is-dhiibi maalintaas. Cumar binu
                Khaddaab wuxuu sheegay in zaaniga lala kulmin zaaniga, kan ribadana kan
                ribada, kan khamridana kan khamrida. As-Saaffaat (11-26)</p>
            <ol start="27" type="1">
                <li>Wuxuu qaabilay qaarkood qaarki kale iyago wax is-warsan.</li>
                <li>Waxayna dheheen kuwii wax raacay [raaciyadii], “Waxaad ahaydeen kuwo
                    nooga yimaada xagga midig [wanaagga].”</li>
                <li>Waxay dheheen madaxdii, “Ma aha ee idinkaan mu‘miniin ahayn.”</li>
                <li>“Wax xoog ah oon idin ku lahayn ma jirin waxaadse ahaydeen qawm
                    xad-gudbey.”</li>
                <li>“Markaasuu nagu waajibay [nagu rumoobey] hadalkii Eebbe [ciqaab]
                    waxaana dhadhaminaynaa [cadaabka].”</li>
                <li>“Markaasaan idin dhuminay annaguna waan dhunsanayn.”</li>
                <li>Iyagu maalintaas cadaabkay wadaagi.</li>
                <li>Annaguna saasaan ku fallaa dambiilayaasha.</li>
                <li>Waxayna ahaayeen marka lagu dhaho Eebbe mooyee ilaah kale [xaq lagu
                    caabudo] ma jiro kuwa is-kibriya.</li>
                <li>Oo dhaha, “Ma waxaan uga tagaynaa ilaahyadannada gabayaa
                    waalan?”</li>
                <li>Saas ma aha ee wuxuu la yimid [Nabigu] xaq wuuna rumeeyey
                    Rasuulladii [Eebbe soo diray].</li>
            </ol>
            <p>Aayadahan wuxuu Eebbe ku sheegay in maalinta Qiyaamaha gaaladu
                qaarkood qaarka kale dagaali sida madaxda iyo kuwii xumaanta ku raacay,
                ugu dambeyntana waa in dhammaantood baadi ahaayeen cadaabkana ay ku
                kulmi mar hadday xumaanta ku kulmi jireen, maxaa yeelay waxay iska
                waynayn jireen marka lagu dhaho Eebbe mooyee ilaah kale (xaq lagu
                caabudo) ma jiro, iyo inay Nabiga xumaan iyo waalli ku sheegaan isagoo
                Xaq iyo rumaynta Rasuulladii Eebbe la yimid, taasuna waxay muujini in
                xumaanta iyo fasaadka oo laysku raaco ay sababin calaacal ciqaab
                Aakhiro. Ee waa in wanaagga lays faraa xumaantana laysaga digo.
                As-Saaffaat (27-37)</p>
            <ol start="38" type="1">
                <li>Idinku [gaaloy] waxaaad dhadhamisaan cadaabka daran [wax
                    xanuujiya].</li>
                <li>Waxaan camalkiinna ahayna laydin kama abaal-mariyo.</li>
                <li>Addoomada Eebbe ee niyadda san [xumaan ma arkaan].</li>
                <li>Waxayna mudan kuwaasi rizqi la yaqaanno [Janno].</li>
                <li>Faakihadna way heli, iyagoo lagu sharfi.</li>
                <li>Jannooyinka Naciima.</li>
                <li>Waxayna ku sugnaan sariiro iyagoo is-qaabili.</li>
                <li>Waxaana lala kor-socon weel laga soo buuxiyay il [Janno].</li>
                <li>Taasoo cad oo u macaan kuwa cabbi.</li>
                <li>Mana laha caqli-qaadid iyo waalli midna [khamrada Jannada].</li>
                <li>Agtoodana waxaa ahaan haween dhawrsoon oo indha waaweyn.</li>
                <li>Ood mooddo ukun la dhawray.</li>
            </ol>
            <p>Xumaanle waa laga abaal-marin xumaantiisa, isagoon la dulmiyayn,
                addoomada Eebbe ee suubbanse waxay heli Janno, nicmo, sharaf iyo nolol
                wanaagsan, waxaana u adeegi wiilal darban, waxaana loo darbi wax
                wanaagsan ooy cabbaan ooy kamid tahay khamri Janno oo xalaal ah oon
                madax-xanuun iyo waalli midna lahayn, waxaana loo dhammayn wanaag. Ibnu
                Cabbaas wuxuu yidhi, “Khamrada adduunka waxaa ku sugan afar arrimood:
                waalli, madax-xanuun, mantag iyo kaadi (badan).” Tan Aakhirase waa ka
                duwan tahay sida aayadda badan sheegeen iyo hadalka Nabigu. As-Saaffaat
                (38-49)</p>
            <ol start="50" type="1">
                <li>Wuxuuna qaabbilay qaarkood qaarka kale [ehlu-Jannaha] iyagoo wax
                    is-waydiin.</li>
                <li>Wuxuuna dhihi mid hadlay oo kamid ah, “Waxaan ku lahaa [adduunkii]
                    saaxiib.”</li>
                <li>“Dhihi jiray adigu ma waxaad kamid tahay kuwa rumeeyay
                    [soo-bixinta]?”</li>
                <li>“Ma markaan dhimanno oon carro noqonno iyo lafo yaa nala
                    abaal-marin?”</li>
                <li>Wuxuuna dhihi, “Mayla dayeeysaan?”</li>
                <li>Markaasu dayaa kuna arkaa Jaxiima dhexdeeda.</li>
                <li>Wuxuuna dhahaa, “Eebbaan ku dhaartayee, waxaad u-dhaweyd inaad i
                    halaagto [i dhumiso].”</li>
                <li>“Haddayna nicmada Eebbe jirinna waxaan ahaan lahaa kuwa lagu soo
                    kulmiyay [Naarta].”</li>
                <li>[Waxayna dhahaan ehlu-Jannuhu] “Miyeynaan dhimaneynin?”</li>
                <li>“Geerideennii hore mooyee laynama cadaabayn.”</li>
                <li>Taasina waa uun liibaanta wayn.</li>
                <li>Ee taasoo kale ha faleen kuwa camal fali.</li>
            </ol>
            <p>Waxaa horey loo soo sheegay inay ehlu-Naarku (Eebbe hanaga
                dheereeyee) is-qaabili iyagoo calaacali oo is-canaanan madax iyo
                raaciyadba, iyagoo isu-dhihi, “Adaa ii lahaa,” iyo “Adaa i dhumiyay.”
                Halkanna waxaa lagu sheegay ehlu-Jannaha iyo inay is-qaabili iyagoo ka
                sheekaysan saaxiibbadoodii adduunka ee xumaa iyo sida Eebbe uga koriyay
                uguna nicmeeyay, taasoo ayan ka dhimanayn. Xasan al-Basri wuxuu yidhi,
                “Waxay ogaadeen [ehlu-Jannuhu] in nicmo kasta geeri goyso, markaasay
                dheheen, ‘Miyaynaan dhimanayn?’” As-Saaffaat (50-61)</p>
            <p>*Ma nihin kuwo dhiman miyaa?</p>
            <p>*Geeridii hore mooyee, mana layna cadaabayo!</p>
            <ol start="62" type="1">
                <li>Ma taasaa martiqaad u fiican [Jannada] mise geedii zaquum
                    [xumeyd]?</li>
                <li>Annagaa uga yeelnay fitno [imtixaan] daalimiinta.</li>
                <li>Waana geed kasoo baxa gunta Jaxiimo.</li>
                <li>Midhaheeduna waxaad mooddaa madaxyo shaydaan.</li>
                <li>Iyaguna [ehlu-Naarku] wax bay ka cunaan, waxayne ka buuxiyaan
                    caloosha.</li>
                <li>Waxayna kalooy mudan dheehid biyo kulayl daran.</li>
                <li>Markaas waxay ku noqon Jaxiimo.</li>
                <li>Waxay heleen aabbayaalkood oo baadi ah.</li>
                <li>Iyaguna raadkoodii bay ku dagdagi.</li>
                <li>Waxaa dhab ahaan u dhumay hortood badi kuwii hore.</li>
                <li>Waxaana u dirnay dhexdooda u-digayaal.</li>
                <li>Ee eeg siday noqotay cidhibtii kuwii loo digay.</li>
                <li>Hasa yeeshee addoomadii Eebbe ee niyadda samaa [cadaab ma
                    arkaan].</li>
            </ol>
            <p>Eebbe (Weynaaye) markuu soo sheegay ehlu-Jannaha iyo wuxuu ku
                abaal-mariyay yuu raaciyay geed xun oo iagu margado laguna quudiyo
                ehlu-Naarka, taasoo lagu fidmeeyay intay adduunka joogeen. Sida gaalkii
                Abuu Jahal oo yidhi markuu maqlay geedkaas, “Ma waxaan timir iyo burcad
                aan cunno ahayn baa?” Mase aha siduu sheegayee waa geed daran oo madax
                shaydaan leh kana soo baxa Jaxiima salkeeda, ehlu-Naarkana isku cuno
                iyada iyo biyo kulayl badan hoygooduna waa Jaxiimo, maxaa yeelay
                aabbayaalkood oo dhunsan yey heleen kuna raaceen xumaanta, iyaga kahorna
                waxaa dhumay kuwii horreeyey badidood inkastoo loo diray u-dige waana la
                ciqaabay. Ibnu Cabbaasna wuxuu yidhi, “Haddii in yar oo geedkaas ah lagu
                dheeho badaha adduunyada waxay ka fasaadin lahayd dadka dhulka jooga
                noloshooda, ee waa sidee ruuxay cunna u tahay?” Waxaa sheegay Tarmidi.
                As-Saaffaat (62-74)</p>
            <ol start="75" type="1">
                <li>Waxaa dhab ahaan noogu dhawaaqay [beryey] Nabi Nuux, cid wax
                    ajiibana [maqlana] Annagaa u fiican.</li>
                <li>Waxaana ka korinnay isaga iyo ehelkiisiiba shiddadii waynayd
                    [maanshayntii].</li>
                <li>Waxaana ka yeelnay faraciisii kuwa soo hadhay uun.</li>
                <li>Waxaana ugu reebnay kuwo dambeeya [amaan ah].</li>
                <li>Nabadgalyo Nuux korkiisa adduunyada ha u dhex ahaato.</li>
                <li>Saasaana ku abaal-marinnaa sama-falayaalka.</li>
                <li>Wuxuuna kamid yahay addoomadannada rumeeyay [Xaqa].</li>
                <li>Markaasaan maanshaynay kuwii kale,</li>
                <li>Waxaa kamid ah gargaarayaashiisa [jidkiisa qaaday] Nabi
                    Ibraahiim.</li>
                <li>Markuu ula yimid Eebbihiis qalbi fayow [Xaq rumeeyey].</li>
                <li>Markuuu ku yidhi aabbihiis iyo qawmkiisii, “Maxaad
                    caabudaysaan?”</li>
                <li>“Ma been-abuurasho yaad ilaahyo Eebbe kasoo hadhay u
                    dooranaysaan?”</li>
                <li>“Maxaadse ka maleysaneysaan Eebbaha caalamka?”</li>
            </ol>
            <p>Qisada Nabi Nuux iyo qawmkiisii iyo sida Eebbe u koriyay isaga iyo
                intii raacday, una halaagay gaaladii beenisay wax badan bey Qur’aanka
                kusoo aroortay, sidoo kale Nabi Ibraahiimkii waddadii Xaqa ahayd ku
                raacayna isna wax badan yaa Qur’aanku ka warramay, iyo sida Eebbe
                qalbigiisa u wanaajiyay Xaqana u raaciyey, iyo wixii dhex maray isaga
                iyo aabbihiis iyo qawmkiisii oo dhib iyo Xaq u-sheeg ah, maxaase Eebbe
                laga malaysan haddii xumaan lagu madax-adkaado iyo gaalnimo? Xasan
                al-Basri wuxuu yidhi, “Qalbiga fayow waa kan ka nabadgalay gaalnimo.”
                As-Saaffaat (75-87)</p>
            <ol start="88" type="1">
                <li>Markaasuu eegay [Nabi] Ibraahiim xiddigaha.</li>
                <li>Wuxuuna yidhi, “Waan bukaa.”</li>
                <li>Markaasay ka tageen kana jeedsadeen.</li>
                <li>Markaasuu aaday ilaahyaalkoodii [sanamyadii] wuxuuna ku yidhi,
                    “Miyeydaan [wax] cunayn?”</li>
                <li>“Maxaad leedihiin oydaan la hadlaynin.”</li>
                <li>Markaasuu ku foorariyay midigta oo ku garaacay.</li>
                <li>Wayna soo qaabileen gaaladii xaggiisa iyagoo dagdagi [markuu
                    jajabiyay].</li>
                <li>Wuxuuna ku yidhi, “Ma waxaad caabudaysaan waxaad qoraysaan
                    [sameyseen]?</li>
                <li>“Eebbaana idin abuuray idinka iyo waxaad camal-falaysaan.”</li>
                <li>Waxayna dheheen, “U-dhisa meel [dab lagu shido] kuna tuura jaxiimo
                    [dabka].”</li>
                <li>Waxay la dooneen dhagar iyagaana ka yeellay kuwo hooseeya [laga
                    adkaaday].</li>
            </ol>
            <p>Aayadahan waxay ka warami Nabi Ibraahiim iyo qawmkiisii sida suurada
                kalaba loogaga hadlay haddana wuxuu u-sheegay inuu jirran yahay marey
                rabeen inay baxaan si uu u-jajabiyo sanamyadooda, wuuna burburiyay intuu
                la hadlay kuna yidhi, “Wax ma cuneysaan?” Gaaladii markay arkeen way
                cadhoodeen meel dab lagu shido yeyna u-sameeyeen Nabi Ibraahiim, wayna
                ku tuureen, Eebbaase ka badbaadiyay, dhagartoodiina ka yeelay baaba’,
                dullina ku danbeysiiyay. Qataado wuxuu yidhi, “Xiddiguu dayey, waa
                cirkuu dayey isagoo fikiri.” As-Saaffaat (88-98)</p>
            <ol start="99" type="1">
                <li>Wuxuu yidhi, “Anigu waxaan aadi Eebbahay [hijro] wuuna i
                    toosin.”</li>
                <li>“Eebbow wax iga sii kuwa suubban [ilmo].”</li>
                <li>Waxaana ugu bishaaraynay wiil dabeeco san.</li>
                <li>Markuu ku gaadhay agtiisa socod wuxuu ku yidhi [Nabi] Ibraahiim,
                    “Wiilkayow waxaan ku arkay hurdada anoo ku gawrici ee eeg waxaad fali,”
                    wuxuuna yidhi, “Aabbow samee waxa lagu faray waxaad heli hadduu Eebbe
                    doono inaan kamid noqdo kuwa samree.”</li>
                <li>Markay hoggaansameen oos u lagday wajiga.</li>
                <li>Yaan u-dhawaaqnay “Ibraahiimow!”</li>
                <li>“Dhab ahaan baad ugu rumeysay riyadii, saasaana ku abaal-marinnaa
                    sama-falayaasha.”</li>
                <li>Taasina waa imtixaan muuqda [oo weyn].</li>
                <li>Waxaana ku furannay loog weyn [wan].</li>
                <li>Waxaana ugaga tagnay [ugu reebnay] kuwa dambe.</li>
                <li>Nabadgalyo [salaam] Nabi Ibraahiim korkiisa ha ahaato.</li>
                <li>Saasaana ku abaal-marinnaa samo-falayaasha.</li>
                <li>Wuxuu kamid ahaa addoomadannada mu‘miniinta ah.</li>
                <li>Waxaan ugu bishaaraynay Isxaaq oo Nabi suubban ah.</li>
                <li>Waana barakaynay Ibraahiim iyo Isxaaqba, waxaana kamid ah faracooda
                    mid sama-fala iyo mid naftiisa si cad u dulmiya.</li>
            </ol>
            <p>Nabi Ibraahiim (nabadgalyo Eebbe korkiisa ha yeelee) markii Eebbe u
                gargaaray yuu hijrooday, Eebbana wuxuu ka baryey inuu siiyo ilmo fiican,
                markaasaa Eebbe siiyey Ismaaciil kuna imtixaanay inuu gawraco, haddana
                furtay markay u-darbadeen fulinta amarkii Eebbe, magac fiicanna ugu
                reebbey Eebbe adduunka, haddana uu ugu bishaareeyay Isxaaq oo suubban.
                Ibnu Cabbaas waxaa laga wariyey, “Kan la furtay waa Nabi Ismaaciil,
                Yuhuudina waxay sheegtay inuu Isxaaq yahay, wayna been-sheegeen.”
                As-Saaffaat (99-113)</p>
            <ol start="114" type="1">
                <li>Dhab ahaan yaan ugu mannaysanay [ugu nicmeeynay] Nabi Muuse iyo Nabi
                    Haaruun [Nabinnimo].</li>
                <li>Waana ka korinnay iyaga iyo qawmkooda dhibaatadii waynayd.</li>
                <li>Waana u gargaarnay, waxayna noqdeen kuwo adkaaday [sarreeyey].</li>
                <li>Waxaana siinnay Kitaabkii caddaa.</li>
                <li>Waxaana ku hanuuninnay Jidka Toosan.</li>
                <li>Waxaana ugu dhaafnay dadka dambe [amaan ah].</li>
                <li>Nabadgalyo ha ahaato [Nabi] Muuse iyo [Nabi] Haaruun korkooda.</li>
                <li>Saasaan ku abaal-marinnaa kuwa wanaagga fala,</li>
                <li>Waxayna kamid yihiin addoomadannada mu‘miniinta ah.</li>
            </ol>
            <p>Nabi Muuse iyo walaalkiis Nabi Haaruun meelo badan bay Qur’aanka kaga
                soo arooreen, iyo waxay kala kulmeen Fircoon iyo qawmkiisii iyo Banii
                Israa‘iil markii danbe iyo inuu Eebbe ka koriyay iyaga iyo qawmkoodii
                dhibaatadii waynayd oo ahayd maansheyntii Fircoon iyo colkiisii, Eebbena
                Kitaab cad siiyay, jidka wanaagsanna ku toosiyay, sharaf iyo magac
                fiicanna u-reebay, waxayna ku tusin arrinkaasu in Eebbe la jiro oo
                gargaar iyo sharaf u-dambaysiin ciddii Xaqa iyo runta ku dadaasha.
                Dabari wuxuu yidhi, “Jidka Toosani waa Diinta Islaamka, waana diinta
                Eebbe ee uu Nabiyada ku bixiyay.” As-Saaffaat (114-122)</p>
            <ol start="123" type="1">
                <li>Ilyaasna wuxuu kamid ahaa Rasuullada.</li>
                <li>Markuu ku yidhi qawmkiisii, “Miyeydaan dhawrsaneyn [Eebbe ka
                    yaabayn]?”</li>
                <li>“Ma waxaad baryeysaan bacli [sanam] ood ka tagaysaan Eebbaha abuurka
                    wanaajiya.”</li>
                <li>“Ee ah Eebbihiinna iyo Eebbaha aabbayaalkiinnii hore.”</li>
                <li>Markaasay beeniyeen, waxaana loo soo kulmin [cadaab].</li>
                <li>Laakiin addoomada Eebbe ee niyadda san [waxay la kulmi khayr].</li>
                <li>Waxaana ugu reebnay dadka danbe [amaan ah].</li>
                <li>Nabadgalyo ha ahaato Ilyaas korkiisa.</li>
                <li>Saasaana ku abaal-marinnaa kuwa sama-fala.</li>
                <li>Wuxuuna kamid yahay addoomadannada mu‘miniinta ah.</li>
            </ol>
            <p>Ilyaas wuxuu kamid ahaa Nabiyada Eebbe, wuxuuna Eebbe u diray Banii
                Israa‘iil oo caabudi jiray sanam la dhihi jiray Bacli, wuxuuna ugu
                yeedhay cibaadada Eebbe, iyo inay ka tagaan cibaadada waxa kasoo hadhay
                si daranna wuu u waaniyay, wuxuuna Eebbe ku abaal-mariyey inuu ka yeelay
                addoomadiisa toosan ee wanaagga fala, magac fiicanna wuu ugu reebay
                dadka. Taasina waxay ku tusin inuu Xaqa iyo cidda ku socotaayi wanaagga
                iyo cidhibta fiican ku danbeyn. Inkastoo baadilku muddooyin laga yaabo
                inuu muuqdo oo darraado. As-Saaffaat (123-132)</p>
            <ol start="133" type="1">
                <li>Nabi Luudna wuxuu kamid ahaa Rasuullada [la diray].</li>
                <li>Xus markaan korinnay isaga iyo ehelkiisaba dhammaan.</li>
                <li>Marka laga reebo cajuuso [haweeneydiisii] oo ku hadhay
                    halaagga.</li>
                <li>Kadibna waxaan halaagnay intii kale.</li>
                <li>Idinkuna [reer Makkaad] waxaad martaan dhulkoodii waabariga.</li>
                <li>Iyo habeenkaba ee miyeydaan wax kasaynin?</li>
                <li>Nabi Yuunusna wuxuu kamid ahaa Rasuulladii [la diray].</li>
                <li>Xus markuu ku dhuuntay [ku cararay] doontii buuxday.</li>
                <li>Oo uu qori ritay noqdayna mid laga reeyey [baddana lagu
                    tuuray].</li>
                <li>Kalluunna liqay isagoo la dagaalay.</li>
                <li>Hadduusan noqonin kuwa Eebbe u tasbiixsada [xusa],</li>
                <li>Wuxuu ku nagaan lahaa calooshiisa tan iyo maalinta lasoo bixin
                    dadka.</li>
                <li>Waxaana ku tuurnay bannaan cidla ah isagoo buka.</li>
                <li>Waxaana kasoo bixinnay korkiisa geedka yaqdiinka ah [hadhayn
                    darted].</li>
                <li>Waxaana u dirnay boqol kun oo dad ah ama ka badan.</li>
                <li>Wayna rumeeyeen, waxaana u-raaxaynay [sugnay] tan iyo muddo.</li>
            </ol>
            <p>Nabi Luud iyo Nabi Yuunus iyo Nabiyadii kaleba iyo qawmamkoodii waxay
                ku dambeeyeen iyo sida Eebbe ku kala maamulay Qur’aankaa tilmaamay,
                waxaase muhiim ah in xumaanta laga dheeraado, wanaaggana lagu dadaalo,
                tan kale waa in la ogaado in Eebbe wax walba karo farajkiisuna dhawyahay
                ducadana aqbalo, qisadiisuna waxay ahayd inuu dar Eebbe uga tagay ugana
                cadhooday qawmkiisii markaas Eebbe imtixaanay. Rasuulkuna wuxuu yidhi,
                “Cidna uma habboona inay dhahdo anaa ka khayr badan Yuunus bin Mattaa
                (naxariis iyo nabadgalyo Eebbe korkooda ha yeelee).” As-Saaffaat
                (133-148)</p>
            <ol start="149" type="1">
                <li>Waydii gaalada in Eebbahaa gabdho yeeshay iyaguna wiilal.</li>
                <li>Mise waxaan abuuray malaa‘igta oo dhaddig iyaguna ay joogeen.</li>
                <li>Taasi waa been-abuurashadoodii ay dhahayeen,</li>
                <li>“Eebba waa dhalay,” waana beenaalayaal.</li>
                <li>Ma wuxuu ka doortay gabdho wiilasha?</li>
                <li>Maxaa idiinku wacan ood sidaas u xukumaysaan.</li>
                <li>Miyeydaan wax xusuusaneyn?</li>
                <li>Mise waxaa idiin sugnaatay xujo cad.</li>
                <li>Keena Kitaabkiinna [caddayn] haddaad runlayaal tihiin.</li>
                <li>Waxay yeeleen gaaladu Eebbe iyo jinniga dhexdooda [qaraabo] nasab,
                    jinniguna dhab ahaan buu u ogyahay in gaalada la keeni [Qiyaamada].</li>
                <li>Eebbaa ka nazahan [ka dheer] waxay ku tilmaamayaan.</li>
                <li>Laakiin addoomada Eebbe ee niyadda suubbiyey [waa ka fog yihiin
                    xumaan].</li>
            </ol>
            <p>Gaaladu had iyo jeer waa af xun yihiin iyagoo doqonnimana ku
                darsaday, halkanna waxay Eebbe (Sarreeye) ku sheegeen in malaa‘igtu
                gabdho u tahay, taasina waa beentoodii, ee Eebbe ma yeelanin ilmo wiil
                iyo gabadh midna, illeen uma baahnee, wax xuja ah ooy gaaladu haysana ma
                jiro, Eebbana waa ka dheer yahay xumaan. Mujaahid wuxuu sheegay in
                gaaladu dhaheen, “Malaa‘igtu waa gabdho Eebbe Sarreeye,” markaasuu Abuu
                Bakar yidhi, “Yaa hooyo u ah?” Markaasay dhaheen, “Haween jinni.” Eebbaa
                ka dheer waxay ku sheegeen. As-Saaffaat (149-160)</p>
            <ol start="161" type="1">
                <li>Idinka iyo waxaad caabudaysaan [gaalooy]</li>
                <li>Waxaa ka fidmaysaan [dhumisaan] Eebbe</li>
                <li>Marka laga reebo kuwa gali Jaxiimo.</li>
                <li>Ruux kastoo naga mid ah [malaa‘igta] wuxuu leeyahay meel lagu
                    yaqaan.</li>
                <li>Waana safannahay [cibaado darteed].</li>
                <li>Waana tasbiixsannaa [qaddarin Eebbe].</li>
                <li>Waxayna ahaayeen gaaladu kuwii dhaha,</li>
                <li>“Hadduu yahay agtannada xuskii [warkii] kuwii hore [Kitaab],”</li>
                <li>“Waxaan noqon lahayn addoomaha Eebbe ee suubban.”</li>
                <li>Wayse ka gaaloobeen Kitaabkii [Qur’aanka] wayna ogaan doonaan [waxa
                    ku dhaca].</li>
            </ol>
            <p>Gaalo iyo waxay caabudi oo baadil ah midna ma karo inay wax dhumiyaan
                marka laga reebo kuwa wanaagga ka leexda ee xumaanta faraha lagala,
                ehlu-Naarna noqda malaa‘igta Eebbana xumaan waa ka fog tahay, mid
                walbana shaqo iyo meel lagu ogyahay yuu leeyahay, waxayna u-safan yihiin
                cibaadada Eebbe iyo wayneyntiisa. Gaaladii Qureysheedna waxay ahaayeen
                intaan Qur’aanku soo dagin kuwa jeclaa inay helaan Kitaab uga warrama
                ummadihii hore, wayse ka gaaloobeen markuu u-yimid, wayna ogaan doonaan
                cidhibteeda, waxaana lamid noqon iyaga cid kastoon Qur’aanka iyo Xaqa uu
                sheegi raacin rumayninna. Nabiguna (naxariis iyo nabadgalyo Eebbe
                korkiisa ha yeelee) wuxuu yidhi, “Waxaa laynagaga fadilay dadka saddex:
                malaa‘igta sideeda oon u-safanno (salaada), dhulkoo masjid inoo ah, iyo
                carrada oo daahir inoo ah.” Waxaa sheegay Muslim. As-Saaffaat
                (161-170)</p>
            <ol start="171" type="1">
                <li>Dhab ahaan buu ugu hor-maray yaboohannagii addoomahannagii aan
                    dirnay [Rasuulladii].</li>
                <li>In iyaga uun loo gargaari.</li>
                <li>Iyo in junuuddannada [Xaqa raacay] ay adkaan [guuleysan].</li>
                <li>Ee ka jeedso xaggooda tan iyo muddo.</li>
                <li>Fiirina iyaguna way fiirin doonaane [waxa ku dhaca].</li>
                <li>Ma cadaabkannagay [gaaladu] dadajisan?</li>
                <li>Markuu ku dago cadaabku ardaagooda waxaa xumaan subaxa kuwa loo
                    digay.</li>
                <li>Ee ka jeedso xaggooda tan iyo muddo.</li>
                <li>Fiirina iyaguna way fiirin doonaane [waxa ku dhaca].</li>
                <li>Waxaana ka nazahan Eebbahaaga sharafta leh waxay ku tilmaamaan
                    gaaladu [oo xun].</li>
                <li>Nabadgalyana ha ahaato Rasuulladii korkooda.</li>
                <li>Mahadna waxaa iska leh Eebbaha [Barbaariyaha] caalamka ah.</li>
            </ol>
            <p>Eebbe wuxuu ballan ku qaaday inuu u-gargaaro addoomadiisa suubban
                markay si fiican u-raacaan Sharcigiisa iyo Waddadiisa Toosan, fuliyaanna
                amarkiisa siduu Nabiyadii iyo intii raacdayba ugu gargaaray. Tan kale
                ciqaabta Eebbe wax la dadajisto ma aha ee ha sugeen Xaq-diidayaashu
                waxay kala kulmaan xumaanta iyo dulmiga. Eebbana waa ka dheer yahay
                ceeb, wuxuuna mutaa mahad iyo wayneyn. Anas waxaa laga wariyey in
                Rasuulkii Eebbe (naxariis iyo nabadgalyo Eebbe korkiisa ha yeelee) yidhi
                maalintii Khaybar, “Haddaan dagno ardaa qawm waxaa xumaada subaxa kuwa
                loo digay.” Waxaa sheegay Bukhaari iyo Muslim. As-Saaffaat (171-182)</p>
            <h2 id="suurat-saad">Suurat Saad</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Saad. [Xarafka wuxuu ku tusin mucjisada Qur’aanka.] Qur’aanka
                    sharafta leh yaan ku dhaarannay [waa laydin soo bixin.]</li>
                <li>Kuwii gaaloobayna waxay ku sugan yihiin isla-wayni iyo khilaaf
                    [Xaq-diido].</li>
                <li>Imisaan halaagnay hortood qarni ay markaas dhawaaqeen waqti aan
                    dhawaaq waxba tareynin?</li>
                <li>Waxayna la yaabeen gaaladii inuu u yimaado dige kamid ah waxayna
                    dheheen gaaladii, “Kani waa sixirroow beenaale ah.”</li>
                <li>“Ma wuxuu ka dhigay ilaahyadii ilaah kaliya? Arrintaasi waa wax lala
                    yaabo.”</li>
                <li>Wuu kala tagay shirkii [madaxdii] kamidka ahayd, waxayna isu
                    dhaheen, “War socda oo ku samra [ku sugnaada] ilaahyaalkiina, arrintani
                    waa wax lay nala dooni.”</li>
                <li>“Ma aanaan ku maqlin tanoo kale diintii kale [Nasraaniyada] arrintan
                    Eebbe kaliya waa wax la been-abuurtay.”</li>
                <li>“Ma Qur’aankaa lagu dajiyey isagoo na dhex jooga [annagaa ka
                    mudan]?” Waxayse kaga sugan yihiin Qur’aankayga shaki walina mayan
                    dhadhamin cadaabkayga.</li>
            </ol>
            <p>Eebbe wuxuu ku dhaartay inay gaalada Makkaad ku sugnaayeen khilaaf
                iyo kibir, iyadoo jirto inuu kuwo badan oo hortood gaaloobay Eebbe
                halaagay, calaacalna wax ma taro marka ruuxa Xaqa diido oo ku tilmaamo
                cidda u yeedhi sixir iyo been iyo xumaan, mase wax lala yaabaa inuu
                Eebbe kali yahay, maxayse tari xumaan lagu madax-adeygo iyo waxyaalo
                kale oo la caabudo, iyo isla-weynaan oon qiimo lahayn. Saad (1-8)</p>
            <ol start="9" type="1">
                <li>Ma agtaadaa khasnadaha naxariista Eebbahaaga adkaada ee bixinta
                    badan [khayrka] yahay?</li>
                <li>Mise waxaa u sugnaaday xukunka samooyinka iyo dhulka iyo waxa u
                    dhaxeeya? Ha u koreen sallaanno xagga [samada].</li>
                <li>Junuudda [colka] halkaas joogaana [gaalada] waa xizbiyo la jabin
                    [laga adkaan].</li>
                <li>Waxaa beeniyey Xaqan iyaga ka hor qawmkii [Nabi] Nuux iyo [reer]
                    Caad iyo Fircoonkii tiirarka lahaa.</li>
                <li>Iyo reer Thamuud iyo qawmkii [Nabi] Luud iyo asxaabtii kaynta,
                    qawmkii [Nabi] Shucayb, kuwaas waa xizbiyadii [Xaqa beeniyey].</li>
                <li>Midaan Rasuullada beenin ma jiro, markaasay ciqaabtaydii ku
                    dhacday.</li>
                <li>Kuwaasuna [gaaladii Makkaad] ma sugayaan waxaan hal qaylo ahayn,
                    mana laha cilmi iyo sugid midna.</li>
                <li>Waxayna dheheen gaaladii, “Eebbow noo dadaji qaybtannada
                    [ciqaabtannada] maalinta Xisaabta ka hor [Qiyaamada].</li>
            </ol>
            <p>Khayr iyo wanaag Eebbe agtiisa yey yaallaan, cid wax ka og ama ku
                tasarrufi karta naxariista Eebbe oon isaga ahayn ma jirto, xukunka cirka
                iyo dhulka iyo waxa khalqi ah ee u dhaxeeyana Eebbaa iska leh, si kastoo
                gaalo isugu daydo inay ogaato waxa Eebbe u qarsoonna uma suurowdo, ee
                jab baa u danbeyn sidii gaaladii horeba loo halaagay, ciqaab soo
                dadajinna wax Eebbe la warsado ma aha maxaa yeeley dhab ahaan buu ruux
                walba ula kulmi wuxuu camal falay. Ibnu Jariir wuxuu yidhi, “Waxay
                warsadeen in adduunka loogu soo dadajiyo waxay mutaan khayr iyo sharba.”
                Saad (9-16)</p>
            <ol start="17" type="1">
                <li>Ku samir [u adkayso] waxay sheegi xusuusana addoonkaygii Daawuud
                    ahaa ee xoogga lahaa, wuxuuna ahaa noqosho [tawbad-keen] badane.</li>
                <li>Annagaa u sakhirray [u fududaynay] buuraha, wayna la tasbiixsadaan
                    galab iyo subaxba.</li>
                <li>Shimbirahana waa loo kulmiyey, dhammaantoodna waxay u noqdaan
                    [adeecaan] Eebbe.</li>
                <li>Waana adkaynay xukunkiisa [Daawuud] waxaana siinnay xikmad
                    [Nabinimo] iyo fahmo iyo hadal caddayn [iyo garsoorid].</li>
                <li>Ma kusoo gaadhay warkii kuwii doodayey, markay mixraabka ugu soo
                    dheceen?</li>
                <li>Una soo galeen Daawuud oo markaas uu ka argaggaxay, ayna ku dhaheen,
                    “Ha cabsan, waxaan nahay doodayaal qaarkanno qaarka kale dulmiyey, ee si
                    xaq ah noo kala xukun, hana jawr falin, naguna hanuuni Jidka Toosan
                    [Xaqa].”</li>
            </ol>
            <p>Eebbe wuxuu faray Nabigu inuu ku samro una adkeysto dhibka gaalada
                iyo Xaq-diidnimadooda, markaasuu haddana xusuusiyey qisadii Nabi Daawuud
                iyo siduu ugu dadaali jiray tawbadda iyo cibaadada Eebbe, looguna
                sakhirey buuraha iyo shimbiraha ayna Eebbe la xusi jireen, xukun adag
                iyo xikmo iyo dood kala-gayna Eebbe siiyey, laguna imtixaamay
                caddaaladda iyo garsooridda. Xadiith saxiix ahna waxaa ku sugnaa inuu
                Nabigu yidhi (naxariis iyo nabadgalyo korkiisa Eebbe ha yeelee), “Salaad
                wuxuu Eebbe u jeclaa salaaddii Daawuud, soonna wuxuu Eebbe u jeclaa
                soonkii Daawuud, wuxuuna seexan jiray habeen badhka, wuxuu kici jiray
                saddex-meelood meel haddana wuxuu seexan jiray sudus, wuxuuna soomi
                jiray maalin, maalinna wuu afuri jiray, mana carari jirin.” Saad
                (17-22)</p>
            <ol start="23" type="1">
                <li>[Waxayna dheheen] “Kani waa walaalkay wuxuuna leeyahay
                    sagaal-iyo-sagaashan ido ah, anna waxaan leeyahay mid kaliya, wuxuuna
                    sheegtay inaan siiyo, hadalkiinna wuu igaga adkaaday.”</li>
                <li>Wuxuuna yidhi [Daawuud], “Wuu kugu dulmiyey warsashada laxdaada
                    [inuu ku biiriyo] idihiisa, in badan oo kamid ah kuwa wax isku darsadana
                    qaarkood waxay ku xad-gudbaan [dulmiyaan] qaarka kale, marka laga reebo
                    kuwa Xaqa rumeeyey ee camalka wanaagsan falay, wayna yar yihiin
                    kuwaasi,” Daawuudna wuxuu u maleeyey inaan ibtileynay wuxuuna ka
                    dambi-dhaaf dalbay Eebbihiis, rukuuc [sujuud buuna] la dhacay wuuna
                    noqday.</li>
                <li>Markaasaan u dambi-dhaafnay, agtannada wuxuu ku leeyahay dhawaansho
                    iyo noqosho fiican [darajo sare].</li>
            </ol>
            <p>Qisadan ah inuu Eebbe imtixaamey Nabi Daawuud iyo doodayaasha u yimid
                waxaa fiican in loo rumeeyo sida Qur’aanku u sheegay lagana dheeraado
                waxyaalo kale oo taaban sharafta Nabiga, Qur’aankana aan waafaqsaneyn,
                waxa muuqda waa inay doodayaal ugu yimaadeen Daawuud si kada ah, kana
                codsadeen inuu caddaalad ku xukumo, wixii ka dhacayna Eebbe ka saamaxay
                xagga xukunka doodayaasha, waxaana cid walba looga baahan yahay
                tawbad-keen iyo Eebbe ku-xidhnaan hadday Nabiyaduba saas yihiin. Saad
                (23-25)</p>
            <ol start="26" type="1">
                <li>[Eebbe wuxuu yidhi], “Daawuudow, annagaa kaa yeelley khaliifka
                    dhulka ee dadka ku kala xukun xaqa hana raacin hawada [xun] oo kolkaas
                    uu kaa dhumiyo Jidka Eebbe, kuwa ka dhuma Jidka Eebbe waxaa u sugnaaday
                    cadaab daran halmaankoodii Maalinta Xisaabta [Qiyaamada] darteed.”</li>
                <li>Maanaan u abuurin samada iyo dhulka iyo waxa u dhaxeeya dan-la’aan
                    [ciyaar], taasina waa siday maleeyeen kuwii gaaloobay halaagguna wuxuu
                    ugu sugnaaday kuwii gaaloobey Naar.</li>
                <li>Miyaan ka yeeleynaa kuwii Xaqa rumeeyey oo camal fiican falay sida
                    kuwa hallayn dhulka, mise waxaan kala mid dhigaynaa kuwa dhawrsada kuwa
                    xun oo kale [gaalada]?</li>
                <li>[Qur’aanku] waa Kitaab aan kugu soo dajinnay oo barakeysan, si ay u
                    fiiriyaan dadku aayaadkiisa iyo inay waantoobaan kuwa caqliga leh.</li>
            </ol>
            <p>Eebbe wuxuu faray Nabi Daawuud inuu dadka caddaalad ku xukumo mar
                hadduu ka dhigay khaliifka dhulka oosan raacin hawada naftiisa markaasna
                uu dhumo, ciddii Jidka Eebbe ka dhuntana waxay mudan cadaab daran
                maalinta soo-bixinta ay halmaameen darteed, cirka iyo dhulka iyo waxa u
                dhexeeya Eebbe wuxuu u abuuray xikmad iyo cid walba in lagu abaal-mariyo
                wuxuu kasbaday, saasuuna usoo dajiyey Kitaab barakeysan, si loogu
                waano-qaato loona faro, Eebbana isku mid kama dhigo Muslim toosan iyo
                daalim xun, Xasan Al-Basri wuxuu yidhi, “Eebbaan ku dhaartaye mayna
                fiirinin xuruuftoo la xafido iyo xuduuddiisana la dayaco, lana dhaho
                Qur’aankaan akhriyey isaguna ka muuqan khuluq iyo camal.” Saad
                (26-29)</p>
            <ol start="30" type="1">
                <li>Waxaan siinnay Nabi Daawuud [wiilkiisii] Suleymaan ahaa wuxuuna ahaa
                    addeec [Eebbe] oo fiican tawbad-keen badan.</li>
                <li>Xusuuso marka loo bandhigay casarkii fardo orad badan oo
                    fiicfiican.</li>
                <li>Oo markaas uu yidhi, “Ma waxaan ka jeclaan xusidda Eebbe xoolo, inta
                    qorraxdu ka dhacdo?”</li>
                <li>“Iisoo celiya,” wuxuuna billaabay inuu ka taabto dhudhumada iyo
                    luqunta [uu gawraco sadaqo darted].</li>
                <li>Dhab ahaan yaan u fidmeynay [imtixaanay] Nabi Suleymaan, waxaana ku
                    tuurray kursigiisii jasad, markaasuu tawbad keenay.</li>
                <li>Wuxuuna yidhi, “Eebbow ii dambi-dhaaf ina sii xukun aan ku
                    habbooneyn cid iga dambeysa adaa bixin badane ahe.”</li>
                <li>Waxaana u sakhirrey dabeysha iyadoo ku socota amarkiisa iyadoo
                    jilicsan meeshuu doono.</li>
                <li>Shayaadiinta [waxaan u sakhirey] mid wax dhisid iyo mid dhunbasho
                    badanba.</li>
                <li>Iyo kuwo kale oo ku xidhxidhan silsilado.</li>
                <li>[Waxaan ku nidhi], “Tan waa siismada ee bixi ama hayso xisaab
                    la’aan.”</li>
                <li>Wuxuuna ku leeyahay agtannada dhawaansho iyo noqosho fiican.</li>
            </ol>
            <p>Nabi Suleymaan wuxuu ka dambeeyey oo dhaxlay Nabi Daawuud wuxuuna
                ahaa Nabi suubban, Eebbana wuxuu u sakhirrey makhluuqyadiisa, wuuna
                imtixaanay wuuna ku guuleystey imtixaankii, wuxuuna Eebbe siiyey xukun
                aan cid kale oo ka dambeysa la siin, wax kasta oo qisa ah oo taaban
                sharaf Nabinimada oo lagu shakiyana waa wax-kama-jiraan, fardahana wuxuu
                u gawracay sadaqo markey ka shuqliyeen daacadii. Saad (30-40)</p>
            <ol start="41" type="1">
                <li>Xusuuso addoonkeygii Ayuub ahaa markuu u dhawaaqay [baryey]
                    Eebbihiis isagoo dhihi, “Wuxuu i taabsiiyey Shaydaan dhib iyo
                    cadaab.”</li>
                <li>Waxaana ku nidhi, “Ku garaac lugtaada [dhulka],” waxaana ku nidhi,
                    “Kani waa biyo meydhi ah qabowna lana cabbo.”</li>
                <li>Waxaana siinnay carruurtiisii iyo kuwo kale oo lamid ah naxariis
                    xaggannaga ka ahaatay iyo xusuus kuwa caqliga leh.</li>
                <li>“Kuna qabo gacantaada xidhmo laamo ah kuna garaac, hana jabinin
                    dhaarta,” waxaana ku ognahay inuu yahay samre addoon fiican ah
                    tawbad-keenna badan.</li>
                <li>Xusuuso addoomadannadii [Nabi] Ibraahiim iyo [Nabi] Isxaaq iyo
                    [Nabi] Yacquub ee ku xoog badnaa cibaadada kuna arag dheeraa
                    [Xaqa].</li>
                <li>Annagaa u doorannay xusidda Aakhiro.</li>
                <li>Waxayna ka yihiin agtannada kuwo la doortay oo wanaagsan.</li>
                <li>Xusuusana [Nabi] Ismaaciil, Alyasac iyo Dul-Kifli, dhammaanna waxay
                    ahaayeen kuwo wanaagsan.</li>
            </ol>
            <p>Nabi Ayuub Eebbe wuu imtixaamay, Eebbena waa ka fayday kurbadii
                markuu si dhab ah u baryey, cid kastoo Eebbe si toosan iyo xaq ah ugu
                xidhnaatana Eebbe wuu aqbali ducadiisa, sidoo kale waxaa Eebbe doortey
                Nabi Ibraahiim iyo Nabi Isxaaq, Nabi Yacquub, Nabi Ismaaciil, Yasac iyo
                Dul-Kifli dhammaan waxay ahaayeen ikhyaar la doortey, waana in wanaagga
                iyo adkeysiga lagaga daydaa, Xaqana iyo Qur’aankana la raaco. Saad
                (41-48)</p>
            <ol start="49" type="1">
                <li>Waxaas la soo sheegey waa xusuus, kuwa dhawrsadana waxaa u sugnaaday
                    noqosho fiican.</li>
                <li>Jannada Cadni oo loo furay albaabbada yey mudan.</li>
                <li>Waxayna ku dangiigsan dhexdeeda [sariiro] waxayna u yeedhaan
                    faakihad badan iyo cabbid.</li>
                <li>Waxaana agtooda ahaan haween indhahoodu ku kooban yahay raggooda
                    [dhawrsoon] oo Isla eg.</li>
                <li>Kaas waxaa leydiin yaboohay Maalinta Xisaabta [Qiyaamada].</li>
                <li>Kaasuna waa rizqigannaga mana dhammaado.</li>
                <li>Xaalku waa sidaas, gaalana waxaa u sugnaadey noqosho xun.</li>
                <li>Jahannamo yeyna gali iyadaana u xun gogol.</li>
                <li>Kaas waa cadaab, ee dhadhamiya, isagoo ah biyo kulul iyo dhaacaanka
                    ehlu-Naarka.</li>
                <li>Iyo mid kale oo cadaab ah oo noocya ah.</li>
                <li>Malaa‘igtuna waxay dhihi, “Kani waa koox idinla gali cadaabka,”
                    waxayna ku dhihi, “Hasoo dhawaanina,” waxayna galaan Naarta.</li>
            </ol>
            <p>Aayadaha hore waxay ka warrami ehlu-Jannaha iyo sida Eebbe ugu
                nimceeyey, oo wax kastoo khayr ah u helayaan, sidoo kale waxay ka
                warrami aayadaha kale xaalka ehlu-Naarka iyo sida loo dulleyn, iyo waxay
                isu odhan iyo cadaabka kala duwan oy la kulmi, Nabiguna wuxuu yidhi
                (naxariis iyo nabadgalyo korkiisa Eebbe ha yeelee), “Haddii wadaan
                qasaaq ah adduunka lagu daadiyo, adduunyadu way uri lahayd.” Waxaa
                wariyey Tirmadi iyo Axmed. Saad (49-59)</p>
            <ol start="60" type="1">
                <li>Waxay ku dheheen kuwii raacay kuwii madaxda ahaa, “Hasoo dhawaanina
                    [wanaag halla kulmina] idinkaa nasoo galiyey cadaabkan,” isagaana u xun
                    meel lagu nagaado.</li>
                <li>Waxayna dheheen kuwii wax raacay, “Eebbow ruuxii nasoo galiyey
                    cadaabkan u siyaadi labanlaab Naarta.”</li>
                <li>Waxayna dhaheen [madaxdii] gaalada, “Maxaan la arki weyney rag aan
                    ku tirinnay kuwo xunxun?”</li>
                <li>Ma waxaan ka yeelannay [adduunkii] jeesjees mise waxaa ka iishey
                    xaggooda araggii?”</li>
                <li>Kaasina [dooddaas] waa xaq sugan oo ah doodda ehlu-Naarka.</li>
                <li>Waxaad dhahdaa Nabiyow, “Waxaan uun ahay dige, Eebbe aan Eebbe
                    ahayna ma jiro ee kaliga ah awooddana badnaa.”</li>
                <li>Ee ah Eebbaha samooyinka iyo dhulka iyo waxa u dhaxeeyaba, ahna
                    adkaade dambi-dhaaf badan.</li>
            </ol>
            <p>Aayadaha hore waxay ku xidhan yihiin kuwii ka horreeyey ee ku
                saabsanaa muranka iyo calaacalka ehlu-Naarka maalinta Qiyaame iyo sidey
                kuwii xumaanta wax ku raacay iyo kuway raaceenba isu dagaalayaan midba
                midka kale, iyo iney gafsanaayeen markey ku jeesjeesayeen adduunkii
                mu‘miniita sida Bilaal, Suhayb, Cammaar iyo wixii la mid ahaa. Aayadaha
                dambana waxay ka warrami awoodda Eebbe iyo kalinnimadiisa iyo in isagu
                koonka leeyahey, Nabiguna u-digaha caalamka yahay. Saad (60-66)</p>
            <ol start="67" type="1">
                <li>Waxaad dhahdaa Nabiyow, “Qur’aanku waa war weyn.”</li>
                <li>“Ood idinku ka jeedsaneysaan.”</li>
                <li>“Mana ogayn shirka sare [malaa‘igtu] markey doodayaan [haddaan waxyi
                    jirin].”</li>
                <li>“Waxaa uun ley waxyoodey inaan ahay dige muuqda.”</li>
                <li>Xusuuso markuu Eebbe ku yidhi malaa‘igta, “Anigu waxaan ka abuuri
                    dadka [Aadam] dhoobo.”</li>
                <li>“Ee markaan ekeeyo oon ku afuufo ruuxdeyda ugu dhaca sujuud
                    [salaan].”</li>
                <li>Wayna sujuudey malaa‘igtii dhammaantood oo idil.</li>
                <li>Ibliis mooyee oo is-kibriyey kana mid noqday gaalada.</li>
                <li>Eebbe wuxuu yidhi, “Ibliisow maxaa kaa reebay inaad u sujuuddo kaan
                    ku abuuray gacantayda ma is-kibrisey mise waxaad kamid noqotay kuwa
                    isla-sarreeya?”</li>
                <li>Wuxuuna yidhi, “Anaa ka kheyr-roon isaga [Aadam], waxaad iga
                    abuurtey naar isagana waxaad ka abuurtey dhoobo.”</li>
                <li>Eebbe wuxuu ku yidhi, “Iiga bax samadeyda, waxaad tahay mid la
                    dheereeyeye.”</li>
                <li>“Korkaagana ha ahaato lacnade tan iyo maalinta abaal-marinta.”</li>
            </ol>
            <p>Qur’aanku waa war weyn gaaladuna waa ka jeedsadeen, Nabiguna (naxaris
                iyo nabadgalyo korkiisa Eebbe ha yeelee) waa uun dige cad oo waxyi Eebbe
                wax lagu ogeysiiyey. Waxaa kale ooy aayaduhu ka warrameen Nabi Aadam
                (nabadgalyo korkiisa ha ahaatee) iyo Ibliis sida meelo badan Qur’aanku
                ku sheegey, taasoo ah inuu Ibliis is-kibriyey, Xaqana diiday amarkii
                Eebbana ka madax-adaygay, waxaana lagu abaal mariyey in naxariistii
                Eebbe laga dheereeyey, Eebbena u cadhooday cid kastoo raacda oo Xaqa
                iska weyneysana waxay mudan wuxuu mutay Ibliis. Saad (67-78)</p>
            <ol start="79" type="1">
                <li>Wuxuu yidhi [Ibliis], “Eebbow i sug tan iyo maalinta lasoo bixin
                    dadka.”</li>
                <li>Eebbe wuxuu yidhi, “Waxaad kamid tahay kuwa la sugi.”</li>
                <li>“Tan iyo maalinta waqtiga la yaqaan ah.”</li>
                <li>Wuxuuna yidhi, “Waxaan ku dhaartey sharaftaadee waan baadiyeyn
                    dhammaantood.”</li>
                <li>“Marka laga reebo addoomadaada suubban.”</li>
                <li>Eebbe wuxuu yidhi, “Dhabtaan ku sifoobaa, dhabtaana u hadlaa.”</li>
                <li>“Waxaana ku dhaaran inaan ka buuxiyo Jahannamo adiga iyo inta ku
                    raacda oo kamid ah dadka dhammaan.”</li>
                <li>Waxaad dhahdaa Nabiyow, “Idin kama warsanaayo Xaqa ujuuro, mana ihi
                    kuwa is dhiba [isku dhiba waxaan la farin].”</li>
                <li>Waxyiguna waxaan waanada caalamka ahayn ma aha.</li>
                <li>Dhab ahaanna waxaad u ogaan doontaan warkiisa muddo kadib.</li>
            </ol>
            <p>Xikmo Eebbe ogyahay yuu u oggolaaday codsigii Ibliis oo ahaa in
                cimriga loo dheereeyo. Wuxuuna ku dhaartey colkaas inuu dadka dhumiyo
                marka laga reebo kuwa wanaagsan. Eebbena wuxuu ku ballan-qaaday inuu
                cadaabo Ibliis iyo inta raacdaba. Tan kale ma aha mana habboona iney
                noqoto diintu wax ujuuro iyo cunno lagu warsado, lana sheegto waxaanan
                aheyn, ama leysku dhibo waxaan lagu farin. Qur’aankuna waa waanada iyo
                naxariista adduunka oo dhan, ayna waajib tahay in la raaco laguna
                dhaqmo, haddii kale waxaa dhab ahaan loo ogaan warkiisa. Saad
                (79-88)</p>
            <h2 id="suurat-az-zumar">Suurat az-Zumar</h2>
            <p>Magaca Eebbe yaana ku billaabeynaa ee naxariis guud iyo mid gaaraba
                naxariista.</p>
            <ol type="1">
                <li>Soo-dajinta Kitaabka [Qur’aanka] wuxuu ka ahaadey xagga Eebbaha
                    adkaada ee falka san.</li>
                <li>Annagaana kuugu soo dajinnay Nabiyow Kitaabka si xaq ah, ee caabud
                    Eebbe adoo u kali-yeeli Diinta.</li>
                <li>Diinta khaaliska ahna waxay u sugnaatey Eebbe, kuwa ka yeesha Eebbe
                    ka sokow awliyo waxay odhan, “Uma caabudno inay Eebbe noo dhaweeyaan
                    mooyee dhawaansho,” Eebbaana kala xukumi dadka dhexdooda waxay isku
                    diidaan, Eebbana ma hanuuniyo been badane gaalnimo badan.</li>
                <li>Hadduu doono Eebbe inuu yeesho ilmo wuxuu ka dooran lahaa wuxuu
                    abuuro wuxuu doono, waa nazahan yahey, waana Eebbaha kalida ah ee
                    awoodda badan.</li>
                <li>Isagaa abuuray samooyinka iyo dhulkaba si dhab ah, wuxuuna habeenka
                    ku daboolaa maalinta, maalintana ku daboolaa habeenka, wuxuuuna sakhiray
                    qorraxda iyo dayaxa, mid walbana wuxuu ku socdaa muddo magacaaban,
                    Eebbana waa adkaade dambi-dhaaf badan.</li>
            </ol>
            <p>Eebbe wuxuu ka warramey sida meelo badan aan kusoo marray sharafta
                Qur’aanka iyo weynidiisaba, maxaa yeeley waxaa soo dajiyey oo ku hadley
                Eebbaha weyn ee xikmadda badan, sidaas daraaddeed yey waajib tahay in la
                raaco Qur’aankaas Eebbana si dhab ah loo caabudo, ciddii caabudda wax
                isaga kasoo hadhayna waxay la kulmi khasaare iyo qoomamo, maxaa yeeley
                Eebbe waxaa loogu dhawaadaa camal fiican, mana liibaano beenaale iyo
                gaal midna. Eebbana waa ka kaaftoon yahay inuu yeesho ilmo, hadduu
                doonana wuxuu ka yeelan lahaa wuxuu rabo, waase ka nazahan yahay umana
                baahna, maxaa yeeley waa Eebbaha awoodda leh ee abuuray cirka, dhulka,
                habeenka, maalinta, qorraxda iyo dayaxaba dhammaantoodna u sakhirey
                sidii loo abuurey. Az-Zumar (1-5)</p>
            <ol start="6" type="1">
                <li>Wuxuu idinka abuurey naf kaliya [Nabi Aadam] markaasuu Eebbe ka
                    yeeley [ka abuurey] xagga Aadam haweeneydiisi [Xaawo] wuxuuna Eebbe
                    idiin soo dajiyey xoolaha siddeed nooc oo kamid ah, wuxuuna idinku
                    abuurey uurka hooyadin abuurid ka dambeyso abuurid saddex mugdi
                    dhexdooda saasna waxaa yeela Eebbaha idin barbaariya, isagaana iska leh
                    xukunka, Eebbe mooyee ilaah kale [xaq lagu caabudo] ma jiro, ee xaggee
                    laydiinka iili [Xaqa].</li>
                <li>Haddaad gaalowdaan dadow Eebbe waa idinka kaaftoomey, ugamana raalli
                    aha addoomadiisa gaalnimo, haddaad ku mahdisaanna wuu idin ka raalli
                    noqon, nafna naf kale danbigeeda ma qaaddo, waxaana leydiin celin
                    Eebbihiin xaggiisa, wuxuuna idiin ka warrami waxaad camal fasheen, wuuna
                    ogyahay waxa laabta [qalbiga] ku sugan.</li>
                <li>Markuu dadka taabto dhib wuxuu baryaa Eebbihiis isagoo u noqon,
                    markuuse nicmo siiyo wuu illoobaa wuxuu baryey horey, wuxuuna u yeelaa
                    Eebbe shariikyo si uu uga baadiyeeyo [kaasi] jidka Eebbe, waxaad dhahdaa
                    ku raaxayso gaalnimadaada wax yar waxaad kamid tahay ehlu-Naarkee.</li>
            </ol>
            <p>Wuxuu Eebbe halkan ku taxay nicmooyin badan oos u nicmeeyey
                addoomadiisa, taasoo ah abuuriddiisa xoolaha uu inoo abuurey, uurka
                hooyoo inagu nooleeyey inaguna abuuray mugdiyo saddex ah dhexdood,
                hadduu dadkoo dhan gaaloobana Eebbe wax ma yeeleyso, mana rabo gaalnimo,
                mahaddoodana wuu jecel yahay nafna mid kale dambigeed ma qaado, xagga
                Eebbaana loo noqon, ruux walbana wuxuu uga warrami wuxuu camal faley,
                illeen wax walba waa ogyahaye, mana habboona in dhibkana Eebbe la
                xusuusto ladnaantana la halmaamo loona yeelo shariikyo, cidda saas
                yeeshana wax yar bey adduunka ku raaxaysan Naarna way gali. Az-Zumar
                (6-8)</p>
            <ol start="9" type="1">
                <li>Ruux tukan oo Eebbe adeece saacadaha habeenka isagoo sujuudsan oo
                    taagan kana digtoon Aakhiro quudarreynayana naxariista Eebbihiis, ma
                    lamid baa cid aan saas faleynin? Waxaad dhahdaa Nabiyow, “Ma eg yihiin
                    kuwa wax yaqaanna iyo kuwaan wax aqoonin, waxaa uun waantoomi kuwa
                    caqliga leh.”</li>
                <li>Waxaad dhahdaa Nabiyow addoomadeyda Xaqa rumeeyow ka dhowrsada
                    Eebbihiin, ciddii wanaag fashana addooomadeyda waxaa u-sugnaadey wanaag,
                    dhulka Eebbena waa waasac [ee ku caabuda] waxaa uun loo oofiyaa
                    [dhammeeyaa] kuwa samra ajrigooda xisaab la’aan.</li>
                <li>Waxaad dhahdaa Nabiyow, “Waxaa lay faray inaan caabudo Eebbe anoo u
                    kali-yeeli Diinta.”</li>
                <li>“Waxaana ley faray inaan noqdo kan ugu horreeya Muslimiinta.”</li>
            </ol>
            <p>Dhab ahaan ma sinna mana eka ruux Eebbe ka yaaba kuna dadaala khayrka
                iyo wanaagga iyo mid xumaanta qasta oon cabsida Eebbeba xusuusan,
                sideyna u ekeyn ruux cilmi wax anfaca oos Eebbe ugu dhawaado yaqaan iyo
                mid jaahil ah oon wax aqoon iskana dhaga-la’ sidoo kale ma eka ruux
                caqli badan oo Eebbe iyo abaal-marintiisa xusuusan iyo mid aan xilba
                iska saarin. Eebbana wuxuu faray addoomadiisa inay ka dhawrsadaan,
                wanaagna falaan si ay wanaagga u helaan, samirkooda ajirkiisana xisaab
                la’aan loogu oofiyo, caabudiddana loo kali-yeelo Eebbe isagoo lagu dayan
                Nabiga (naxariis iyo nabadgalyo korkiisa Eebbe ha yeelee) madaxda iyo
                hanuunka u ahaa umadda. Imaam Awzaaci wuxuu yidhi, “Kuwa samra ajriga
                looma miisaamo loomana miiso ee waa loo daraa.” Az-Zumar (9-12)</p>
            <ol start="13" type="1">
                <li>Waxaad dhahdaa Nabiyoow, “Anigu waxaan ka cabsan haddaan caasiyo
                    Eebbahay cadaab maalin weyn.”</li>
                <li>Waxaad dhahdaa, “Eebbe uun baan caabudi anoo u kali-yeeli
                    Diintayda.”</li>
                <li>Ee caabuda [gaaloy] waxaad doontaan Eebbe ka sokow, waxaadna
                    dhahdaa, “Kuwa khasaaray waa kuwa khasaariyey naftooda iyo ehelkoodii
                    maalinta Qiyaame, taasina waa khasaaraha cad.”</li>
                <li>Korkooda waxaa ah lakabyo Naar ah, hoostoodana waxaa ah lakabyo Naar
                    ah, kaasina waa waxa Eebbe ku cabsi-galiyo [ugu digo] addoomadiisa ee
                    addoomadeydow iga dhawrsada.</li>
                <li>Kuwa ka fogaaday inay caabudaan Shaydaan [iyo xuma-fare] oo Eebbe u
                    noqday waxaa u sugnaaday bishaaro ee u-bishaaree addoomadayda.</li>
                <li>Ee ah kuwa dhageysta hadalka oo raaca kiisa fiican, kuwaasna waa
                    kuwa Eebbe hanuuniyey, kuwaasna iyaga uun baa ah kuwa caqliga leh.</li>
            </ol>
            <p>Hadduu Eebbe faray Nabiga (naxariis iyo nabadgalyo korkiisa Eebbe ha
                yeelee) inuusan Eebbe khilaafin cibaadadana u kali-yeelo waxay ku tusin
                inuu dadka kalena ka daran yahay, jidkuna waa cad yahay cid walbana way
                aragtaa, waxaase khasaara dhab ah ku dhacday kuwa ay kala tagaan isna
                waayaan ehelkoodii maalinta Qiyaame Naarna galaan, waana khasaare mid
                lamid ah uusan jirin, mar hadday Naaru kor iyo hoosba ka koobtay, kuwa
                mu‘miniinta dhabta ah ee caqliga badan bishaarada muta waa kuwaan raacin
                caabudinna wax Eebbe kasoo hadhay oo Shaydaan kasta ah iyo wax kastoon
                xaq ahayn, aayadduna waxay ka digi in xumaan leysku raaco. Ibnu Cabbaas
                waxaa laga wariyey, “Kuwaasi waa kuwa markey maqlaan xumaan iyo samaan
                ka warrama samaanta, kana taga xumaanta oon ka sheekeeynin.” Az-Zumar
                (13-18)</p>
            <ol start="19" type="1">
                <li>Ruuxay u waajibtay ereyga cadaab ma adaa [Nabiyow] ka korin cid Naar
                    gali?</li>
                <li>Kuwa ka dhawrsaday Eebbahoodse waxay mudan qawlado [Janno] oo
                    qawlada kale ka korreeyaan si fiicanna [u-dhisan], waxaana dhex socda
                    wabiyaalkii, waana yabooh Eebbe, mana baajiyo Eebbe yaboohisa.</li>
                <li>Miyaadan arkeyn in Eebbe kasoo dajiyey samada biyo oo markaas uu
                    galin dhulka iyagoo kasoo burqan dhulka, markaasna Eebbe kusoo bixin
                    beer midabkeedu kala duwan yahay markaas kadibna uu ingagi ood arki
                    isagoo cawlan, kadibna ka yeeli burbur? Arrintaasna waxay xusuus u tahay
                    kuwa caqliga leh.</li>
                <li>Ruux Eebbe u waasiciyey laabtiisa Islaamka oo Nuurka Eebbe ku sugan
                    ma lamid baa [mid la daboolay] halaag wuxuu u sugnaaday kuwey ka
                    ingagtay quluubtoodu xuska Eebbe [Qur’aanka] kuwaasina waa kuwa baadi
                    cad ku sugan.</li>
            </ol>
            <p>Nabiga (naxariis iyo nabadgalyo korkiisa Eebbe ha yeelee) wuxuu Eebbe
                faray inuu dadka Xaqa gaadhsiiyo, korkiisase ma saarna inuu xoog wax ku
                hanuuniyo ama cid Naaru u waajibtay koriyo, kuwa Eebbe ka dhawrsadase
                waxay mudan wanaag iyo darajooyin Janno, Eebbana ma baajiyo yaboohiisa.
                Awoodda Eebbana waxaa ku tusin siduu roobka u keeno cunnana ugu soo
                bixiyo, arrintaasina waa waxay ku waana-qaataan kuwa caqliga badan.
                Ruuxii Eebbe hanuuniyana oo qalbiga u waasiciyo lamid ma aha mid dhumay.
                Ibnu Kathiir wuxuu yidhi, “Waxaa liibaanay ruuxii xaalkiisu wanaag ku
                dhammaado.” Az-Zumar (19-22)</p>
            <ol start="23" type="1">
                <li>Eebbaa soo dejiyey kan ugu fiican hadal, Kitaab buu soo dajiyey isu
                    eg, oo soo noqnoqda, ay lana qaman-dhacyooto jidhka kuwa ka yaaba
                    Eebbahood, markaasay la jilci jidhkoodu iyo quluubtoodu xusuusta Eebbe,
                    arrintaasuna waa hanuunka Eebbe uu ku hanuuniyo cidduu doono, ruuxuu
                    Eebbe dhumiyana ma jiro cid hanuunin.</li>
                <li>Ma ruux wajigiisa kaga gabbada cadaab xun maalinta Qiyaame ma lamid
                    baa mid aan saas ahayn? Waxaana loo yidhaa daalimiinta dhadhamiya waxaad
                    kasban jirteen [abaalkiisii].</li>
                <li>Waxaa beeniyey [Xaqa] kuwii ka horreeyey [gaaladan] wuxuuna uga
                    yimid cadaabku meel ayn kasayn.</li>
                <li>Markaasuu Eebbe dhadhansiiyay dulli nolosha adduunyo, cadaabka
                    Aakhiraana weyn hadday wax garan.</li>
            </ol>
            <p>Eebbaa soo dajiyey Qur’aan ugu fiican uguna run badan hadal isagoo
                isu-eg soona noqnoqda, akhriskiisana mu‘miniintu la cabsato, kuna
                faraxdo, hanuunkuna wuxuu ku jiraa awoodda Eebbe ee weyn, waase in Xaqa
                lagu dadaalo mana sinna ruux cadaabka wajiwaji ugu dhici iyo mid Jannada
                ku dhex-mushaaxi. Cid walbana waxay la kulmi waxay hor-marsatay,
                daalimiintuna waxay mudan cadaab daran, gaaladuna ama ha horreeyo ama ha
                dambeeyee waxaa caadadooda kamid ah Xaq-diid iyo madax-adeyg xun,
                miyeyse ka nabad-gali ciqaabta Eebbe taasoo uga imaan meeleyn filayn iyo
                dulli adduun iyo Aakhiroba? Ibnu Cabbaas wuxuu yidhi, “Gaalada waxaa
                lala aadi Naarta iyagoo gacmuhu xidhxidhan yihiin, markaasaa lagu tuuri
                Naarta, wax Naartu taabatana waxaa ugu horreyn wajigooda.” Az-Zumar
                (23-26)</p>
            <ol start="27" type="1">
                <li>Dhab baan ugu caddayney dadka Qur’aanka tusaale kasta inay
                    waantoobaan.</li>
                <li>Waana Qur’aan Carabi [ku qoran] oon qallooc lahayn may
                    dhawrsadaan.</li>
                <li>Eebbe wuxuu qadaray tusaale nin dad wadaagaan iskuna khilaafsan iyo
                    mid u-sugnaada ruux si gaar ah ma egyihiin tusaale ahaan? Mahad Eebbaa
                    iska leh, dadka badidiisna ma oga.</li>
                <li>Adigu waad dhiman iyaguna [gaaladu] way dhiman.</li>
                <li>Markaas maalinta Qiyaame waxaad ku doodaysaan Eebbihiin
                    agtiisa.</li>
                <li>Yaa ka dulmi badan ruux ku been-abuurtey Eebbe korkiisa oo beeniyey
                    runta [Xaqa] markuu u yimid, miyeyna ahayn Jahannamo guriga
                    gaalada?</li>
                <li>Kii la yimid runta iyo kii rumeeyey waa dhawrsadeen.</li>
                <li>Waxayna ku leeyihiin Eebbe agtiisa waxay doonaan taasina waa
                    abaal-marinta kuwa wanaagga fala.</li>
                <li>Si Eebbe uga asturo wixii xumaa oy camal faleen, kuna abaal-mariyo
                    ajirkii ugu fiicnaa waxay falayeen.</li>
            </ol>
            <p>Qur’aankan wax badan baa lagu soo celceliyay caddaymo iyo tusaalooyin
                badan si loogu waantoomo, isagoo ah Qur’aan fasiix ah Carabina ku qoran,
                mana sinna wax dad is-diiddan ka dhaxeeya iyo wax cid kali ah u gaar ah,
                saasayna u ekeyn mu‘min iyo gaal iyo camalkooda, xaalkuna wuxuu ku
                dhammaan in la dhiman Muslim iyo gaalba, markaas lagu doodi Eebbe
                agtiisa, wax la dulmi ahna ma jiro cid Eebbe ku been-abuuratay Xaqa u
                yimidna beenisay waxayna ku hoyan Naarta Jahannamo. Kiise Xaqa la yimid
                oo ah Nabiga iyo Nabiyadii kale iyo kuwii rumeeyeyba waa kuwo Eebbe ka
                yaaba xumaantana ka dhawrsada waxayna mudan wanaag iyo sharaf,
                Rasuulkuna wuxuu yidhi (naxariis iyo nabadgalyo korkiisa Eebbe ha
                yeelee), “Waxaa la kicin Qiyaamada madaxdoodii oo khaa‘in ah waxaana la
                doodi dadkiisii wayna ka guuleysan markaasaa lagu odhan, ’Waxaad awdaa
                dhan kamid ah dhinacyada Jahannamo (Naarta gal).” Waxaa wariyey Bazzaar.
                Az-Zumar (27-35)</p>
            <ol start="36" type="1">
                <li>Miyuusan ahayn Eebbe ku-fillaha addoonkiisa waxay kugu cabsi galin
                    waxa Eebbe kasoo hadhay [ay caabudi] ruux Eebbe dhumiyeyna ma laha cid
                    hanuunin.</li>
                <li>Cid Eebbe hanuuniyeyna ma jiro wax dhumin, Eebbana miyuusan ahayn
                    adkaade aarsada?</li>
                <li>Hadaad warsato [gaalada] “Yaa abuuray cirka iyo dhulka?” waxay odhan
                    “Eebbe,” waxaad dhahdaa bal ka warrama waxaad caabudaysaan Eebbe ka
                    sokow hadduu ila doono Eebbe dhib miyey yihiin kuwa fayda dhibka ama
                    hadduu ila doono naxariis ma joojin karaan naxariistiisa?” Waxaad
                    dhahdaa, “Waxaa i kaafiya Eebbe ee korkiisa ha tala-saarteen kuwa tala
                    saaran.”</li>
                <li>Waxaad dhahdaa “Qawmkayow sidaad tihiin u camal-fala anna waan
                    camal-faliye waadna ogaan doontaan.</li>
                <li>Ruuxu u yimaado cadaab dulleeya oo ku dago korkiisa cadaab joogta
                    ah.</li>
            </ol>
            <p>Eebbaha awoodda leh waa ku filan yahay addoomadiisa mana aha in dadka
                lagu cabsi-galiyo waxa kasoo hadhay, hanuun iyo dhumidba waa awood
                Eebbe, wuxuu doono yuuna falaa cidduu doonana wuu ka aarsadaa, gaalana
                waa ogyihiin in cirka iyo dhulkaba Eebbe abuuray, wax dhib ah iyo wax
                wanaag ahna cid aan Eebbe ahayn ma awoodo isagaana kaafiya dadka ee
                isaga uun ha la talo saarto, Nabiga iyo inta raacday waxay qaadi waddada
                Xaqa ah ee toosan, gaalana waxay u leexatey meel xun, cid walbana saas
                ha ahaato waxaa la ogaan doonaa cidduu haleelo cadaab joogta ah oo wax
                dulleeya. Tirmidi wuxuu wariyay, “Waxaa liibaaney ruux lagu hanuuniyey
                Islaamka, noloshiisuna ahaatey cunno maalmeed, kuna qancay.” Az-Zumar
                (36-40)</p>
            <ol start="41" type="1">
                <li>Annagaa kugu soo dajinnay Kitaabka [Qur’aanka] dadka dartiis si dhab
                    ah, ruuxii hanuunana wuxuu anfici naftiisa, kii dhumana wuxuu dhibi
                    naftiisa, adiguna Nabiyow kama tihid wakiil.</li>
                <li>Eebaa oofsada nafta markay dhiman iyo tii aan dhimanin ee hurudday,
                    wuxuuna hayn tuu geerida ku xukumay wuxuuna siideyn tii kale tan iyo
                    muddo magacaaban, arrintaasna aayaad [calaamooyin] yaa ugu sugan ciddii
                    fikireysa.</li>
                <li>Mise waxay ka yeesheen Eebbe wax kasoo hadhay shafeecayaal, waxaad
                    dhahdaa “[Oo ma ka yeelaneysaan] xataa haddayna wax hananayn waxna
                    kasayn?”</li>
                <li>Waxaad dhahdaa Eebbaa iska leh shafeeco oo dhan, waxaana u sugnaaday
                    xukunka cirka iyo dhulka xaggiisaana leydiin celin.</li>
                <li>Marka la xuso Eebbe kaliya waxaa diidda qalbiyada kuwaan rumeynin
                    Aakhiro, markii la xuso waxa Eebbe kasoo hadhayna markaasay
                    bishaareystaan farxaan.</li>
            </ol>
            <p>Qur’aanka Eebbaa xaq kusoo dajiyey si loogu dhaqmo, xagga rumeynta,
                ku-dhaqanka, isku-xukunka iyo raaciddiisa si dhab ah, Nabiguna (naxariis
                iyo nabadgalyo korkiisa Eebbe ha yeelee) cidna kuma qasbo Xaqa ee wuxuu
                u caddeeyay dhabta, ciddii markaas dhunta ama hanuunta waa isaga iyo
                dantiis, Nabiguna wakiil kama aha, awooddana Eebbaa iska leh, nafta
                dadkana waa midka midna dili markuu doono midna fasixi sida marka la
                hurdo, waana arrin ciddii caqli leh ay ku waano-qaadato, tan kale
                shafeecada Eebbaa iska leh illeen isagaa xukuma cirka iyo dhulkaba leh,
                cid uusan fasixinna ma shafeecdo, ee waa in isaga la weydiistaa si dhab
                ahna loo caabudo mana aha in marka Eebbe kaliya la xuso la dido, marka
                waxyaalo kale lala xusana la farxo sida gaaladii. Xusid Eebbaa mudan.
                Az-Zumar (41-45)</p>
            <ol start="46" type="1">
                <li>Waxaad dhahdaa Nabiyow “Eebbow adaa abuuray cirka iyo dhulka ogna
                    waxa maqan iyo waxa jooga, adaase kala bixin addoomadaada dhexdooda
                    waxay isku khilaafsan yihiin.”</li>
                <li>Hadday kuwii dulmiga falay waxa dhulka ku sugan dhammaantii iyo wax
                    lamid ah leeyihiin way iskaga furan lahaayeen cadaabka maalinta
                    Qiyaamaha, waxaana uga muuqday xagga Eebbe waxayn maleeysanaynin.</li>
                <li>Waxaana u muuqday xumaantay kasbadeen, waxaana ku dhacay waxay ku
                    jeesjeesi jireen.</li>
                <li>Markuu dhib taabto dadku wuu na baryayaa, markaanse siinno nicmo
                    wuxuu dhahaa, “Waxaa la i siiyey waan mutaa,” saas ma aha ee waannu
                    imtixaami mase oga badankood.</li>
                <li>Waxaa saas yidhi kuwii ka horreeyey waxna uma tarin waxay
                    kasbadeen.</li>
                <li>Waxaana ku dhacay xumaantay kasbadeen, kuwii dulmi falay oo kamid
                    ahaa kuwaas waxaa ku dhici xumaantey kasbadeen, namana daaliyaan.</li>
                <li>Miyeyna ogayn inuu Eebbe u waasiciyo rizqiga cidduu doono kuna
                    cidhiidhyo [cidduu doono] arrintaasna waxaa ugu sugan aayad ciddii wax
                    rumeyn.</li>
            </ol>
            <p>Eebbaa wax kasta aheysiiyey awooddana leh, kala bixin dadka
                Qiyaamada, maalintaas oo gaaladu isku furan lahaayeen wax kasta haddii
                la siiyo, waxaana ku dhici waxayna maleysanayn iyadoo lagu abaal-marin
                kibirkoodii iyo jeesjeeskoodii, mana habboona in marka dhib kugu dhacana
                aad Eebbe baridid, markuu khayr ku siiyana aad dhahdaa ‘Waan mutaa,’
                sidii gaaladii hore oon waxba u tarin waxay kasbanayeen, waxaana dhab ah
                in cid walba la abaal-marin ama ha horreeyo ama ha dambeeyee, Eebbaana
                nolasha waasiciya ama ku cidhiidhya, xikmad darteed, si ciddii Xaqa
                rumeysay ugu waano qaadato. Qurdubi wuxuu yidhi, “Waxaa loo xusay kuwa
                Xaqa rumeeyey waxay ogyihiin inuu waasicinta rizqiga ay tahay imtixaan
                lagana yaabo cidhiidhintiisu inay wayneyn tahay.” Az-Zumar (46-52)</p>
            <ol start="53" type="1">
                <li>Waxaad dhahdaa Nabiyow addoomadayda ku xad-gudbay naftoodow haka
                    quusanina naxariista Eebbe, Eebbaa dhaafa danbiyada dhamaantoode, waana
                    dambi-dhaaf badane naxariis badane.</li>
                <li>U noqda Eebbihiin una hoggaansama ka hor cadaab idiin ku yimaaddoon
                    laydiinkana gargaarayn.</li>
                <li>Raaca kan wanaagsan ee laydiinka soo dajiyey Eebbe xaggiisa, ka hor
                    cadaab idinku yimaadda kado, idinkoon ogayn.</li>
                <li>Ama odhan nafu “Shalleyte, waxaan ku gabood-falay cibaadada Eebbe
                    waxaana ahaa kuwa jeesjeesa.”</li>
                <li>“Ama ayan odhan haddii Eebbe i hanuuniyo waxaan noqon lahaa kuwa
                    dhawrsada.”</li>
                <li>Ama ayan odhan markay aragto cadaabka, “Hadday noqosho ii sugnaan
                    laheyd waxaan ahaan lahaa kuwa samo-fala.”</li>
                <li>Saas ma ah ee waxaa kuu yimid aayaadkaygii waadna beenisay waadna
                    is-waynaysay waxaadna kamid noqotay gaalada.</li>
            </ol>
            <p>Dadku way gafayaan had iyo jeer Eebbana wuxuu ugu bishaareeyay
                addoomadiisa mu’miniinta ah inayna ka quusan naxariistiisa waa
                dambi-dhaaf ee, loona noqdo Eebbe, loona hoggaansamo geeri iyo Qiyaame
                ka hor, taasoon calaacal iyo catow iyo iceliya aan wax tarayn, maxaa
                yeelay Xaqu waa cad yahay ciddii isla-waynaata oo Xaqa diiddana waxay
                kamid noqon gaalada Xaq-diidayaasha ah, aayadahanna waa yeedhid iyo
                digniinta dadka oo dhan. Ibnu Cabbaas wuxuu yidhi, “Ruuxii ka quusiya
                addoomaha Eebbe tawbadda tan kadib wuxuu diiday Kitaabka Eebbe.”
                Az-Zumar (53-59)</p>
            <ol start="60" type="1">
                <li>Maalinta Qiyaamana waxaad arkeysaa kuwii ku been-abuurtay Eebbe
                    korkiisa oo wajiyadoodu madow yahay, miyayna Jahannamo dhexdeedu ahayn
                    hoyga kuwa is-kibriya?</li>
                <li>Wuuna koriyaa Eebbe kuwa dhawrsaday liibaantooda darteed, mana
                    taabto xumaanu mana murugoodaan.</li>
                <li>Eebbana waa abuuraha wax kaste, waana wax walba wakiilkiisa
                    [maamulaha].</li>
                <li>Isagaana iska leh xukunka samooyinka iyo dhulkaba, kuwa ka gaaloobay
                    aayaadka Eebbana waa kuwa khasaaray.</li>
                <li>Waxaad dhahdaa, “Ma wax kasoo hadhay Eebbaad i faraysaan inaan
                    caabudo jaahiliin yahay?”</li>
                <li>Waxaa dhab ahaan loogu waxyooday adiga iyo kuwii kaa horreeyeyba
                    Nabiyow haddaad wax la wadaajisa [Eebbe] waxaa buri camalkaaga, waxaadna
                    kamid noqon kuwa khasaaray.</li>
                <li>Ee Eebbe uun caabud noqona kuwa ku mahdiya.</li>
                <li>Mayna waynaynin gaaladii Eebbe waynaantiisa dhabta ah, isagoo dhulka
                    dhammaantiis ku jiro xukunkiisa maalinta Qiyaame, samooyinkuna ku duuban
                    yihiin yamiintiisa, Eebbaa ka nazahan kana sarreeya waxay la
                    wadaajiyeen.</li>
            </ol>
            <p>*Midigtiisa waana mid u qalanta, hana awilin. (dib u eegaha).</p>
            <p>Qiyaamadu waa dhab, cid walbana waxaa laga abaal-marin camalkeeda,
                waxaana loo qaybsami mid farxa oo bishaaraysta iyo mid naxa oo dullooba,
                Eebbaana xukunka iyo awoodda iska leh maalintaas, mana habboona in lala
                wadaajiyo cibaadadiisa cid kale, ciddii wax la wadaajisana camalkeedu
                wuu buri, xumaanna ka sarreeya iyo wax lala wadaajiyaba. Ibnu Cabbaas
                wuxuu yidhi, “Gaaladu ma waynayn Eebbe mudnaantiisa, ruuxii rumeeya in
                Eebbe wax walba karo wuu wayneeyay waynidiisa dhabta ah, ruux aan
                rumeyninna ma waynayn.” Az-Zumar (60-67)</p>
            <ol start="68" type="1">
                <li>Waxaa la afuufi suurka [buunka Qiyaame] waxaana suuxi [dhiman] waxa
                    samooyinka iyo dhulka ku sugan, cidduu Eebbe doona mooyee, markaasaa la
                    afuufi mid kale waxaana soo bixi dadkii iyagoo taagan oo sugi [xukunka
                    Eebbe].</li>
                <li>Wuxuuna la ifi dhulku Nuurka Eebbihiis waxaana lasoo dajin [dhawayn]
                    Kitaabkii [camalka] waxaana la keeni Nabiyadii iyo maraggii
                    [malaa‘igta], waxaana lagu kala xukumi dhexdooda xaq lamana
                    dulmiyo.</li>
                <li>Waxaana loo oofin [dhammeyn] naf kastaa waxay camal fashay, Eebbana
                    waa ogyahay waxay camal falayaan.</li>
                <li>Waxaana loo kaxeyn kuwii gaaloobay xagga Jahannamo iyagoo kooxo ah
                    markay yimaadaan Naartana waxaa la furaa albaabadeeda waxayna u dhahaan
                    adeeggaheedu, “Miyeyna idiin imaanin Rasuullo idin kamid ah oo idinku
                    akhriya aayaadka Eebbihiin idiinkana diga la-kulanka maalintiinnan?”
                    waxayna dhihi, “Way noo yimaadeen,” waxaase ku rumoobay gaalada
                    kalimaddii cadaabka [ee Eebbe].</li>
                <li>Waxaana lagu dhihi, “Gala albaabbada Jahannamo idinkoo ku waari
                    dhexdeeda, iyadaana u xun meelay ku hoydaan kuwa is-kibriya.”</li>
            </ol>
            <p>Sidoo kale Qiyaamadu waa xaq sugan, waxaana dadka ku dhici qaylo ay
                cid kasta la suuxi lana dhiman, intuu Eebbe doono mooyee, kadibna la
                afuufi suurka Qiyaame, dadkuna soo bixi, Eebbahoodna hor is-taagi,
                dhulkuna la ifi Nuurka Eebbe, lana keeni Kitaabkii camalka, Nabiyadii
                iyo markhaatiyadii, caddaaladna Eebbe ku kala xukmin isagoon cidna
                dulmiyeyn, naf walbana waxaa lagu abaal-marin waxay camal fashay isagoo
                Eebbe dhab u ogyahay, gaaladana waxaa loo kaxayn xagga Naarta Jahannamo
                iyagoo kooxa ah, malaa‘igtuna ay warsan in Rasuullo loo soo diray ku
                akhrida Xaqa ugana digta Qiyaamada, way qiran gaaladii arrintaas waxaase
                u waajibtay ciqaab daran, waxaana la fari inay galaan Jahannamo oo
                markaas la furay albaabbadeeda wayna ku waari, waana hoyga kuwa
                is-kibriya. Abuu Hureyre waxaa laga wariyey in Nabigu yidhi, “Labada
                afuufo waxaa u dhaxeyn afartan.” Abuu Hureyre wuxuu yidhi, “Ma ogi
                afartankaas.” Az-Zumar (68-72)</p>
            <ol start="73" type="1">
                <li>Waxaana loo wadi kuwii ka dhawrsaday Eebbahood xagga Jannada iyagoo
                    kooxa ah markay yimaadaan Jannadana iyadoo la furay albaabbadeeda [mar
                    hore] waxay ku dhihi adeeggaheedu, “Nabadgalyo korkiinna ha ahaato, waad
                    wanaagsanaateen [liibaanteen] ee gala Jannada idinkoo ku waari.”</li>
                <li>Waxayna dhihi, “Mahad waxaa iska leh Eebbaha noo rumeeyey
                    yaboohiisa, nana dhaxalsiiyay dhulka [Jannada] waxaana ka dagnaa Jannada
                    meeshaan doonno waxaana wanaag badan ajriga kuwii camal falay.”</li>
                <li>Waxaad arkaysaa malaa‘igtoo ku wareegsan gaararka Carshiga kuna
                    tasbiixsan mahadda Eebbahood, waana la kala xukumi dadkii dhexdooda si
                    xaq ah, waxaana la dhihi, “Mahad Eebbaa iska leh ee ah Eebbaha
                    caalamka.”</li>
            </ol>
            <p>Mu‘miniinta waxaa loo wadi xagga Jannada iyagoo wafdi ah, iyadoo loo
                sii furi, malaa‘igtuna soo dhaweyn oo salaami, kuna dhihi, “Waad
                liibaanteene Jannadana gala idinkoo ku waari,” waxayna ku mahdiyaan
                Eebbahoode, illeen wuxuu galiyey Janno ay ka dagi meeshay rabaane,
                malaa‘igtuna waxay ku meeraysan gaararka Carshiga, xaalkuna wuxuu ku
                dhammaan in dadka caddaalad lagu kala xukumo iyo in awood iyo mahadi u
                sugnaatay Eebbaha caalamka. Maxaa ka wayn maalintaas, maxaase ka farax
                iyo liibaan badan mu‘miniinta, kana khasaare iyo qoomamo badan gaalada,
                kana awood iyo caddaalad badan Eebbaha xakamka caadilka ah? Mucaad waxaa
                laga wariyey in Nabigu (naxariis iyo nabadgalyo korkiisa Eebba ha
                yeelee) yidhi, “Furaha Jannadu waa Eebbe mooyee ilaah kale (xaq lagu
                caabudo) ma jiro (Ashahaadada).” Waxaa sheegay Muslim. Az-Zumar
                (73-75)</p>
            <h2 id="suurat-qaafir">Suurat Qaafir</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Xaa. Miim. [Waxay ku tusin mucjisada Qur’aanka sidii soo hor
                    martay.]</li>
                <li>Soo-dajinta Kitaabka [Qur’aanka] waxay ka ahaatay Eebbaha adkaada ee
                    wax walba og.</li>
                <li>Ee dhaafa danbiga aqbalana tawbadda, ayna daran tahay ciqaabtiisu,
                    ee nicmada badan leh, ilaahay [xaq lagu caabudo] aan Isaga ahaynna ma
                    jiro, xaggiisaana loo noqon.</li>
                <li>Kuma doodo aayaadka Eebbe kuwa gaaloobey mooyee, ee yeyna kugu
                    dhagrin gadgaddoonkooda adduunka.</li>
                <li>Waxaa beeniyay hortood qawmkii [Nabi] Nuux iyo xizbiyadii ka
                    dambeeyey, waxayna doontay ummad kastaa Rasuulkoodii inay qabato [oy
                    dilaan] waxayna ku doodeen baadil [xumaan] inay Xaqa ku tirtiraan,
                    markaasaan qabtay ee waa sidee ciqaabteydii?</li>
                <li>Saasayna ugu sugnaatay kalimaddii Eebbe [ciqaabtiisu] kuwii
                    gaaloobay, waana inay yihiin Naarta ehelkeeda.</li>
            </ol>
            <p>Qur’aanka Eebbaa soo dajiyey, waana adkaade wax walba oge,
                dambi-dhaafe, tawbad-aqbale, ciqaab-darane, iyo khayr-badane xaggiisa
                loo noqon, Qur’aanka oo la beeniyana oo si xun loogu doodo waa caadada
                gaalada, adduunka oo lagu hor-marana kuma tusiso jeclaansho Eebbe, ee
                haku kadsoomin socsocodka gaalada (Xaq-diidayaasha) gaalana waa isku
                fikrad lagasoo billaabo Nabi Nuux, waxayna dooni inay dilaan Nabiyada
                iyo dadka wanaagga fari, Xaqana xumaan ku qariyaan, waxaase daran
                ciqaabta Eebbe uu ku abaal-marin Naar ruuxii Xaqa ku qariya xumaan,
                Eebbe iyo Rasuulkiisuna waa ka bari. Qaafir (1-6)</p>
            <ol start="7" type="1">
                <li>Kuwa [malaa’igta] xambaarsan Carshiga iyo kuwa gaararkiisa ah waxay
                    ku tasbiixsan kuna mahadin Eebbehood wayna rumeysan yihiin, waxayna u
                    dambi-dhaaf warsan kuwa rumeeyey iyagoo dhihi, “Eebbahanow waxaad ugu
                    waasac noqon wax kasta naxariis iyo ogaanshee u dambi-dhaaf kuwa
                    tawbad-keena ee raaca Jidkaaga kana dhawr cadaabka Jaxiimo.”</li>
                <li>“Eebbow gali kuwaas Jannada Cadni ee ah taad u yaboohday iyaga iyo
                    ruuxii suubbanaada oo ah aabbayaalkood, haweenkooda iyo carruurtooda,
                    adigaa ah adkaade falsane.”</li>
                <li>“Kana dhawr xumaanta [ciqaabta] ruuxaad ka dhawrto xumaanta
                    maalintaas waad u naxariisatay taasina waa liibaanta wayn.”</li>
            </ol>
            <p>Iimaanku waa wax wayn oo qiimo badan maxaa yeelay malaa‘igta Eebbe ee
                xambaarsan Carshiga iyo kuwa gaarar jooga waxay u ducayn una dambi-dhaaf
                warsan mu‘miniinta Jidka Eebbe ku toosan iyo ehelkooda, iyagoo u warsan
                Eebbe inuu Janno galiyo ciqaabna ka dhawro, taasna waxay ku tusin
                qaraabonimada ugu fiican inay tahay tan iimaanka ee isku xidhay cirka
                iyo dhulka, wuxuuna ka sarreeyaa wax kastoo wax isku xidha, saasaana
                looga baahan yahay mu‘miniinta inay isu jeclaadaan isuguna duceeyaan.
                Waxaana sugnaatay hadduu Muslim u-duceeyo walaalkiisa Muslimka ah isagoo
                ka maqan malaa‘igtu waxay dhahdaa, “Aamiin adna waxaa kuu sugnaatay wax
                lamid ah.” Waxaa wariyey Muslim. Qaafir (7-9)</p>
            <ol start="10" type="1">
                <li>Kuwa gaaloobay waxaa loogu dhawaaqaa [Qiyaamada], “Cadhada Eebbaa ka
                    wayn cadhadaad naftiinna u-cadhootaan, maxaa yeelay waxaa laydiinku
                    yeedhi jiray iimaanka markaasaad gaaloobayseen.”</li>
                <li>Waxay dhihi, “Eebbow waxaad na dishay laba jeer waxaadna na
                    noolaysay laba jeer waana qirannay dambigannagii ee ma suurowdaa jid
                    Naarta looga baxo?”</li>
                <li>Arrintaas waxaa ugu wacan in marka loo yeedho Eebbe kaliya aad
                    gaalowdaan, haddii wax lala wadaajiyana aad rumeysaan, xukunka
                    dhamaantiisna Eebbaa iska leh ee Sarreeya Waynna.</li>
                <li>Eebbe waa kan idin tusiya aayaadkiisa idiinkana soo-dajiya samada
                    rizqi [roob] mana xusuusto ruux Eebbe u-noqon mooyee.</li>
                <li>Ee bari [caabud] Eebbe adoo u kali-yeeli cibaadada haba naceen
                    gaaladuye.</li>
            </ol>
            <p>Cadhada Eebbe iyo ciqaabtiisa yaa ka wayn kana culus u-cadhoonsho naf
                markay meel xun kuu horseeddo Xaqana kaa leexiso, calaacal iyo catowna
                wax ma taro Qiyaamada iyo dambi la qirto midna, mar haddaad adduunkii ku
                dhunto. Mana habboona xaqna ma aha in marka Eebbe kaliya la xuso la
                gaaloobo Xaqana la diido, marka wax kale lala caabudana la rumeeyo,
                arrintaas xukunkeedana Eebbaha Wayn baa maamuli, ee ah kan tusiya dadka
                aayaadkiisa, cirkana roob uga keena, xaqna ay tahay in loo tawbad-keeno
                lana caabudo isagoo loo kali-yeeli Diinta iyo cibaadada, haba naceen oo
                diideen gaaladuye. Nabiguna (naxariis iyo nabadgalyo korkiisa Eebbe ha
                yeelee) wuxuu yidhi, “Barya Eebbe Sarreeye idinkoo yaqiinsan ijaabo,
                ogaadana in Eebbe Sarreeye uusan ajiibayn duco qalbi halmaansan oo
                shuqloon.” Waxaa wariyay Ibnu Abii Xaatim. Qaafir (10-14)</p>
            <ol start="15" type="1">
                <li>Eebbe waa kan ay sarrayso darajadiisu [waxna kor-yeela] Carshigana
                    iska leh, kuna soo-dajiya waxyigiisa [iyo Jibriil] oo ah amarkiisa
                    cidduu doono oo adoommadiisa ah, si uu uga digo Maalinta Kulanka
                    [Qiyaamada].</li>
                <li>Maalintay usoo muuqan [usoo bixi] Eebbe waxba kama qarsoona
                    korkiisa, wuxuuna dhihi Eebbe, “Yaa xukunka iska leh manta?” markaasuu
                    dhihi, “Eebbaha kalida ah ee awoodda badan.”</li>
                <li>Maanta [Qiyaamada] waxaa laga abaal-marin naf kastaa waxay kasbatay,
                    dulmina ma jiro Maanta, Eebbana wey dagdag badan tahay xisaabtiisu.</li>
                <li>Uga dig Nabiyow dadka maalinta dhaw [Qiyaamada] markuu wadnuhu imaan
                    dhuunta [cabsi darted] iyagoo naxsan daalimiinna uma sugnaan sokeeye iyo
                    mid u shafeecoo la maqlo.</li>
                <li>Eebbe waa ogyahay khayaanada indhaha iyo waxay qarin laabtu.</li>
                <li>Eebbe wuxuu xukumaa Xaqa, waxay caabudina oo Eebba ka sokeeya waxba
                    ma xukumaan, Eebbana waa maqle arka ah.</li>
            </ol>
            <p>Eebbaa sharaf leh, cidduu doonana sharrifa, waxyigiisana kusoo
                dajiyay addoomaduu doortay ee Nabiyada ahaa, si ay dadka ugu digaan.
                Xukunka adduunka iyo Aakhiraba Eebbaa iska leh wax ka qarsoonna ma jiro
                cidna ma dulmiyo, xisaabtiisuna waa daran tahay, dadkana waxaa looga
                digayaa maalinta Qiyaame ee dhaw, illeen wixii imaanba waa dhaw yahaye,
                waana maalin cabsi badan wadnuhuna dhuunta imaan, cidna wax isu-tarayn,
                Eebbana wax walba daalacan, Xaqana xukumi, waxa la caabudo ee kasoo
                hadhayna ayan waxba qabaneyn. Xadiith Qudsi waxaa ku sugnaaday in Eebbe
                yidhi, “Addoomadaydow waan ka reebay dulmiga naftayda waxaana ka yeelay
                dhexdiinna mid reebban ee hays dulmiyina…” Waxaa wariyay Muslim. Qaafir
                (15-20)</p>
            <ol start="21" type="1">
                <li>Miyayna ku soconin dhulka ooyan fiirinin siday noqotay cidhibtii
                    kuwii ka horreeyey [gaaladan] waxay ahaayeen kuwa ka xoog badan kana
                    camiraad badan dhulka, markaasuu qabtay Eebbe danbigooda dartiis umana
                    sugnaan waxa Eebbe kasoo hadhay wax daafaca.</li>
                <li>Waxaana saas ugu wacan inay ahayd xujooyin, oy ka gaaloobeen markaas
                    Eebbe qabtay maxaa yeelay waa xoog badane ay daran tahay
                    ciqaabtiisu.</li>
                <li>Dhab ahaan yaan [Nabi] Muuse ugu dirray isagoo wata aayaadkannaga
                    iyo xujo cad.</li>
                <li>Xagga Fircoon, Haamaan iyo Qaaruun waxayna dheheen, “Waa sixirrow
                    beenaala ah.”</li>
                <li>Markuu ugala yimid Xaqa agtannada waxay dheheen, “Dila wiilasha kuwa
                    rumeeyey, daayana haweenka [gabdhaha].” Dhagarta gaaladuna ma aha waxaan
                    khasaare ahayn.</li>
                <li>Wuxuu yidhi Fircoon, “I daaya aan dilo Muusee hana u yeedho
                    Eebbihiisa, waxaan ka cabsan inuu idinka baddalo diinta ama uu ka
                    muujiyo dhulka fasaad.”</li>
                <li>Wuxuuna yidhi [Nabi] Muuse, “Waxaan ka magan-galay Eebbahay iyo
                    Eebbihiin mid kasta oo is-kibriya [isla-wayn] oon rumayn Maalinta
                    Xisaabta [Qiyaamada].”</li>
            </ol>
            <p>Dhulka waa in lagu waano-qaato lana eego dadkii horee dagganaa iyo
                sida Eebbe u halaagay iyagoo xoog badnaa, markey beeniyeen
                Rasuulladoodii Eebbana si daran ayuu u ciqaabay, tan kale qisada Nabi
                Muuse wax badan yey Qur’aanka kusoo aroortay, halkanna Fircoon, Haamaan
                iyo Qaaruun waxay beeniyeen Xaqii, waxayna is-fareen in la laayo
                wiilasha kuwa rumeeyey Muuse, haweenkana daayaan, waxay dhagraan gaalana
                waa uun khasaare, tan kale Fircoon wuxuu codsaday in la daayo si uu u
                dilo Muuse isaga oo sheegi inuu baddali diinta, dhulkana fasaadin,
                taasina waa caadada xumaan iyo shar ka-taliyayasha inay wanaagga iyo
                dadkiisa ceebeeyaan, lana dagaallamaan. Nabi Muusana wuxuu magan galay
                Eebbe kibir-badane dhammaantiis oo beeniyey xisaabinta Qiyaame. Qaafir
                (21-27)</p>
            <ol start="28" type="1">
                <li>Wuxuu yidhi nin mu’min ah oo kamid ah dadka Fircoon oo qarinaayay
                    iimaankiisa, “Ma waxaad u dilaysaan in uu yidhi Eebbahay waa Alle,
                    isagoo idiin kala yimid xujooyin xagga Eebbihiin? Hadduu beenaale
                    yahayna isagay dhibi beentiisu, hadduu runle yahayna waxaa idin ku dhici
                    wuxuu idiin ku yaboohay qaarkiis, Eebbana ma hanuuniyo danbi-badane been
                    badan.”</li>
                <li>“Qawmkayow, idinkaa iska leh xukunka maanta una adag dhulka, yaase
                    nooga gargaari cadaabka Eebbe hadduu inoo yimaado?” Fircoon wuxuu yidhi,
                    “Idin kula talin maayo waxaan ahayn ra‘yigayga [waxa ii muuqda]
                    idinkumana hanuuniyo waxaan ahayn waddada xaqa ah.”</li>
                <li>Wuxuu yidhi kii rumeeyey [Xaqa], “Qawmkayow waxaan idiin ka cabsan
                    sidii maalintii xizbiyadii.”</li>
                <li>“Sidii qawmkii [Nabi] Nuux iyo reer Caad iyo Thamuud iyo kuwii ka
                    dambeeyey, Eebbana ma aha mid la doona dulmi addoomada.”</li>
                <li>“Qawmkayow waxaan idinka cabsan maalinta isu-yeedhidda
                    [Qiyaamada].”</li>
                <li>“Maalintaad jeedsan doontaan idinkoo carari, idiinna sugnayn wax
                    Eebbe idinka ilaaliya, ruux Eebbe dhumiyeyna ma laha [ma jiro] wax
                    hanuunin.”</li>
            </ol>
            <p>Cid fiican oo xumaanta reebta wanaaggana farta lama waayo, waxaana
                kamid ah mu‘minkaas Fircoon ehelkiisa kamid ahaa, ee qariyay
                iimaankiisa, kuna yidhi “Ma waxaad dileysaan nin yidhi Eebbahay waa
                Alle, oo xujooyin idiin la yimid, hadduu beenaale yahay isagay dhibi,
                hadduu runle yahayna waxaa idinku dhici wuxuu sheegi qaarkiis, maantana
                idinkaa dhulka xukuma oo ka muuqda, haddiise dhib Eebbe yimaado yaa
                inaga korin?” Fircoonse nin xun buu ahaa wuxuuna ku yidhi qawmkiisii,
                “Arrini waa taan anigu sheego oon ra’yiyeeyo, waxaan wanaag ahaynna idin
                tusin maayo,” laakiin ma dhab baa, xumaantuu tusiyay una hoggaamiyay
                miyaan loo halaagin, sidii kuwii ka horreeyey, taasna waxay ka digi
                xumaan-wade warkiisa. Qaafir (28-33)</p>
            <ol start="34" type="1">
                <li>Waxaa dhab ahaan idiin kula yimid xujooyin mar hore [Nabi] Yuusuf,
                    kamana aydaan tagin shaki wuxuu idiin la yimid markuu dhintayna waxaad
                    dhahdeen, “Ma soo bixinaayo Eebbe gadaashiis Rasuul, saasuuna u dhumiyaa
                    Eebbe ruux xad-gudba oo shaki badan.”</li>
                <li>Kuwa ku doodaya aayaadkannaga xujo u timid la’aanteed waxaa ku
                    waynaatay cadho Eebbe agtiisa iyo kuwa rumeeyay, saasuuna u daabacaa
                    Eebbe qalbi kastoo is-kibriya oo daalim ah.</li>
                <li>Wuxuu yidhi Fircoon, “Haamaanow, ii dhis daar [sar] si aan ugu
                    gaadho waddooyinka.”</li>
                <li>“Waddooyinka samooyinka markaas aan daalacdo Ilaaha Muuse, anigu
                    waxaan u malayn beenaalee.” Saasaana loogu qurxiyay Fircoon camalkiisa
                    xun loogana leexiyay Jidka, dhagarta Fircoonna ma aha waxaan khasaare
                    ahayn.</li>
                <li>Wuxuu yidhi kii rumeeyay [Xaqa], “Qawmkayow, i raaca waxaan idinku
                    hanuunin Jidka fiicane.”</li>
                <li>“Qawmkayow nolashan adduunyo ee dhaw waa uun raaxo [yar] Aakharaase
                    guri nagaadi ah.”</li>
                <li>Ruuxii camal xun sameeya laguma abaal-mariyo wax lamid ah mooyee,
                    ruuxiise camal fiican fala lab iyo dhaddigba isagoo rumaysan kuwaasi
                    waxay gali Jannada, waana lagu arzuqi dhexdeeda xisaab la’aan.</li>
            </ol>
            <p>Qisada Nabi Yuusuf waxay ku faahfaahsan tahay suuradda magaciisa
                xanbaarsan, tan kale in gadaashiis Nabi lasoo diri ciddii diiday waa cid
                dhunsan, isla-wayne, dulmi-badane, Xaq-diide iyo xumaan-ku-murme
                dhammaantood Eebbe waa u cadhoodaa iyo mu‘miniintuba, Xaqana ma arko
                kaasoo kale, waxaa iyana wax lala yaabo ah doqonnimadii Fircoon iyo
                isla-waynidiisii intuu ka doonay in loo dhiso guri dheer oo uu dadka ku
                tusiyo inuu Ilaahay daydayi, taasina waa waallidiisii iyo camalkiisii
                xumaa ee wax badan Qur’aanku ka warramay. Ma siman yihiin kaas iyo kan
                Jidka fiican dadka ku toosiyay, ugana digay xumaanta adduunyo, iyadoo
                cid walba la abaalmarin rag iyo haweenba? Qaafir (34-40)</p>
            <ol start="41" type="1">
                <li>“Qawmkayow maxaa ugu wacan inaan idiinku yeedho korid idinna iigu
                    yeedhaan Naar.”</li>
                <li>“Iiguna yeedhaan inaan ka gaaloobo Eebbe lana wadaajiyo [cibaadada]
                    waxaanan aqoon u lahayn, aniguna waxaan idiin ku yeedhi xagga Eebbaha
                    adkaada ee dambi-dhaafa.”</li>
                <li>“Waxaan shaki lahayn in waxaad iigu yeedhaysaan xaggiisa uusan
                    lahayn nafci [iyo wax ajiiba] adduun iyo Aakhiraba, waxaana laynoo celin
                    xagga Eebbe kuwa xad-gudbana iyaga uun baa ah asxaabta [ehelka]
                    Naarta.”</li>
                <li>“Waadna xusuusan doontaan waxaan idin ku leeyahay, waxaana u
                    bandhigay amarkayga xagga Eebbe, illeen Eebbaa arka addoomadee.”</li>
                <li>Markaasaa Eebbe ka dhawray mu‘minkaas xumaantay ku dhagreen, waxaana
                    ku dhacay [ku dagay] Fircoon iyo ehelkiisii cadaab xun.</li>
                <li>Naar baana loo bandhigaa aroortii iyo galabtiiba, maalintay kacayso
                    Saacadduna [Qiyaamada waxaa la dhihi], “Galiya Fircoon iyo ehelkiisa kan
                    ugu daran cadaab.”</li>
            </ol>
            <p>Ninkaasu wuxuu u jeediyey qawmkiisii hadallo iyo waano qiimo badan,
                wuxuuna u sheegay inuu wanaag iyo nabadgalyo ugu yeedhi iyana Naar iyo
                gaalnimo aan wax khayr iyo nafci ah lahayn iyo caabudid ilaahyo baas,
                wuxuuna caddeeyey in xad-gudbayaal abaalkoodu yahay Naar, ayna xusuusan
                doonaan waxa wanaagsan ee uu sheegi, amarkiisuna uu Eebbe u bandhigi
                isagoo arka addoomadiisa, Eebbana waa ka nabadgaliyey dhagartii Fircoon,
                isagana waxaa ku dagay xumaantay maleegeen, qabriga iyo Qiyaamadana waa
                lagu cadaabi iyaga iyo wixii waddadooda qaada. Qaafir (41-46)</p>
            <ol start="47" type="1">
                <li>Xusuuso waqtigay ku doodi ehlu-Naarku Naarta dhexdeeda ooy ku odhan
                    kuwii [raaciyada ahaa] kuwii [madaxda ahaa] ee isla-weynaa, “Idinkaan
                    idin raacaynay ee wax ma nooga taraysaan qayb Naarta kamid ah.”</li>
                <li>Waxay dheheen kuwii is-kibriyey, “Dhammaanteen waxaan ahaanaynaa
                    Naarta dhexdeeda, Eebbana waa kala xukumay addoomadiisa dhexdooda.”</li>
                <li>Waxayna ku dhaheen kuwa Naarta ku sugan adeegaha Jahannamo, “Noo
                    barya Eebbihiin inuu naga fududeeyo maalin cadaabka.”</li>
                <li>Waxay dheheen adeegayaashii, “Miyeyna ahayn inay idiin la timid
                    Rasuulladii xujooyin?” Waxay dhaheen, “Way noola timid.” Waxayna
                    dhaheen, “Barya idinku marka Eebbe,” baryada gaaladana ma aha waxaan
                    baadi iyo khasaare ahayn.</li>
                <li>Annagaa u gargaari Rasuulladannada iyo kuwa rumeeyey Xaqa nolosha
                    adduun iyo maalinta ay kici maragyadu.</li>
                <li>Maalintayna anfacayn daalimiinta cudur-daarkoodu, ayna u sugnaan
                    naclad iyo guri xun [Naar].</li>
            </ol>
            <p>Dood iyo muran iyo calaacal ehlu-Naarna wax ma taro, waxayna sheegi
                aayaddani inay murmi madaxdii xumayd iyo shacabkii xumaanta ku raacay,
                dhammaanna ay Naarta gali, wax uga maciini cadaabkana ayna heleyn.
                Eebbana u gargaari Rasuulladiisa iyo kuwa Xaqa ku raacay. Saas darteed
                waa in wanaagga laysku raacaa iyo Eebbe u-dhawaanshaha, oonse laysku
                raacin layskuna taageerin gaalnimada iyo xumaanta, si aan Qiyaamada loo
                dulloobin. Qaafir (47-52)</p>
            <ol start="53" type="1">
                <li>Dhab ahaan yaan u siinnay Nabi Muuse hanuun [Nabinimo] una
                    dhaxalsiinayna Banii Israa‘iil Kitaabka [Tawreed].</li>
                <li>Hanuun iyo waano isagoo u ah kuwa caqliga leh.</li>
                <li>Ee samir Nabiyow yabooha Eebbe waa dhabe, dambi-dhaafna waydiiso
                    kuna tasbiixso adoo ku dheehan mahadda Eebbahaa galab iyo aroorba.</li>
                <li>Kuwa ku murmi aayaadka Eebbe xujo la’aan u timid laabtooda ma aha
                    waxaan kibir ayna gaadhayn ahayn, ee ka magan-gala Eebbe isagaa wax
                    maqla waxna arkee.</li>
                <li>Abuuridda cirka iyo dhulka yaa ka wayn abuuridda dadka [sida u
                    muuqata] laakiin dadka badidiis ma oga.</li>
                <li>Ma eka indhoole iyo arke iyo kuwa rumeeyey [Xaqa] camal fiicanna
                    falay iyo xumaanlow, wax yar baadse xusuusanaysaan.</li>
                <li>Saacadda [Qiyaame] way iman shaki la‘aan laakiin dadka badidiis ma
                    rumeynayaan.</li>
            </ol>
            <p>Wax badan yaa qisada Nabi Muuse iyo Nabiyada kalaba lagu soo
                celceliyey Qur’aanka, si Nabigu u weheshado una xusuusto sidii loo
                dhibay Eebbana ugu gargaaray, waxaana Eebbe u dardaarmay Nabiga inuu sii
                badiyo cibaadada Eebbe iyo ku-xidhnaantiisa, kuwa ku murmi Xaqa
                xuja-la’aan waxaa qalbiigooda galay isla-weyni aan meel jirin,
                Eebbahaase abuuray cirka iyo dhulka miyaa ka caajisi soo-celintooda iyo
                wuxuu rabo inuu abuuro, ma sinna ruux hanuunsan iyo mid dhunsan, mana
                sinna mu‘min camal falay iyo xumaanlow, mase xusuusan yihiin dadku
                saacadda Qiyaame? Waa dhab inaan mu‘min baarri ah iyo gaal xun sinnayn
                laakiin dadku saas ma garanayaan. Qaafir (53-59)</p>
            <ol start="60" type="1">
                <li>Wuxuu yidhi Eebbihiin, “I barya aan idiin ajiibee [aqbalee] kuwa
                    iska weyneeya cibaadadayda waxay gali doonaan Naarta Jahannamo ayagoo
                    dulleysan.”</li>
                <li>Eebbe waa kan idiin yeeley habeenka inaad xasiloonaataan dhexdiisa,
                    maalintana ***(Ifid) arag, Eebbana waa kan wax ku galladaysta dadka
                    laakiin dadka badankiisu kuma mahdiyaan.</li>
                <li>Kaasi waa Allihiin, Eebbana idiin ah wax walbana abuuro, Eebbe
                    mooyee mid kale ma jiro ee xaggee Xaqa laydiinka iili?</li>
                <li>Saas oo kale yaa loo iilay kuwii aayaadka Eebbe diidi jiray.</li>
                <li>Eebbe waa kan idiinka yeelay dhulka meel sugnaansho, cirkana dhismo
                    oo idin sawiray wanaajiyayna suuraddiina oo idinku arzaaqay wax
                    wanaagsan kaasi waa Eebbihiin waxaana sarreeya oo nazahan Eebbaha
                    caalamka Eebbihiisa ah.</li>
                <li>Eebbaha nool, eebbe aan isaga ahaynna ma jiro ee barya [caabudana]
                    idinkoo u kali-yeeli Diinta, mahadna waxaa iska leh Eebbaha
                    caalamka.</li>
            </ol>
            <p>Nabigu wuxuu yidhi (naxariis iyo nabadgalyo korkiisa Eebbe ha
                yeelee), “Baryadu waa cibaado.” Wuxuuna akhriyey aayaddan. Saas darteed
                waa in uun Eebbe la baryaa lana caabudaa, ciddii iska kibrisana waxay
                gali iyadoo dulleysan Naarta, maxaa yeeley wa kan noogu nicmeeyey
                habeenka iyo maalintaba, wax walbana abuuray, dhulkana inooga yeeley wax
                lagu sugnaado cirkana dhismo, oo ina sawiray, qurxiyayna suuraddeenna,
                wax wanaagsan oo xalaal ahna inagu arzaaqay, kaasi waa Eebbeheen wuxuuna
                inaga mudan yahay mahad, baryo, cibaado iyo wayneyn. Qaafir (60-65)</p>
            <ol start="66" type="1">
                <li>Waxaad dhahdaa Nabiyow, “Waxaa layga reebay inaan caabudo waxaad
                    baryeysaan Eebbe ka sokow markay iiga yimaadeen xujooyin xagga Eebbahay,
                    waxaana lay faray inaan u hoggaansamo Eebbaha caalamka.”</li>
                <li>Eebbe waa kan idinka abuuray carrada haddana dhibic, haddana calaqo
                    markaas idin soo bixiyey idinkoo ilma ah, haddana aad gaadhaan
                    xooggiina, haddana aad noqotaan odayo waxaase idin kamid ah cid la
                    oofsado [dhimata] intaas ka hor, iyo inaad gaadhaan waqti magacaaban
                    waxaad u dhawdihiin inaad wax kastaan.</li>
                <li>Eebbe waa kan wax nooleeya waxna dila markuu doono inuu xukumo
                    amarna wuxuu uun dhahaa ahaw wuuna ahaadaa.</li>
                <li>Ka warran kuwa ku murmi aayaadka Eebbe xaggee looga iili Xaqa?</li>
                <li>Kuwa beeniyay Kitaabka [Qur’aanka] iyo waxaan lasoo dirray
                    Rasuulladannada way ogaan doonaan cidhibtooda.</li>
                <li>Marka katiinado la yeelo luquntooda silsiladdana lagu jiido.</li>
                <li>Kulayl haddana [Naar] lagu jiido.*</li>
                <li>Markaas lagu dhaho aaway waxaad la wadaajiseen cibaadada</li>
                <li>Eebbe ka sokow? Waxayna odhan, “Waa naga dhumeen [waynay],” anase
                    aanaan ahayn kuwo wax u caabuday horay, saasuuna Eebbe u dhumiyaa
                    gaalada.</li>
                <li>Taasina waa waxaad ugu farxi jirteen xumaanta dhulka dhexdiisa
                    xaq-darro iyo waxaad la kibri jirteen.</li>
                <li>Ee gala irdaha Jahannamo idinkoo ku waari waxaana u xun meeluu ku
                    hoydo isla-wayne Naarta Jahannamo.</li>
            </ol>
            <p>Eebbe wuxuu dadka ku adkeeyay inay isaga uun caabudaan, una
                hoggaansamaan, Nabiguna waa ka fog yahay inuu u jeedsado waxaan Eebbe
                ahayn ee waa guubaabo dadka. Awooddana Eebbaa iska leh, dadkana abuuray
                dilina doona, ciddii xaq-darro ku muranta oo kibirta oo caabudda Eebbe
                ka sokow wax kale ama xumaan ku adeecda wuxuu gali Naarta, isagoo
                dullaysan oo xidhxidhan. Qaafir (66-76)</p>
            <ol start="77" type="1">
                <li>Samir [adkayso] Nabiyow yabooha Eebbe waa xaqe, haddaanu ku tusinno
                    waxa [guusha] aannu kuu yaboohi qaarkeed [intaad nooshahay waa wanaagga]
                    amaan ku oofsanno [intaas ka hor] xaggannagaa loo soo celin
                    [gaaladaas].</li>
                <li>Waxan dirray Rasuullo adiga hortaa waxaa kamid ah kuwo aan kaaga
                    qisoonnay iyo kuwo aanaan kaaga qisoonin, Rasuulna aayad [mucjisad] ah
                    idiin lama imaan karo Eebbe la’aantiis hadduuse yimaado amarka Eebbe
                    [cadaabkiisu] waxaa la xukumi xaq waxaana ku khasaaray halkaas kuwa
                    xumaanlowga ah.</li>
                <li>Eebbe waa kan idiin yeelay nicmoolayda [xoolaha] inaad waxna ka
                    fuushaan waxna ka cuntaan.</li>
                <li>Waxaana idinka sugnaaday dhexdeeda nafci iyo inaad ku gaadhaan
                    danihiinna laabta idinkaga jira, korkeeda iyo doonta ayaana la idinku
                    xambaaraa.</li>
                <li>Wuxuuna idin tusiyaa aayaadkiisa ee teed aayaadka Eebbe
                    diidaysaan?</li>
            </ol>
            <p>Samirka iyo adkaysigu wax badan baa Qur’aanka lagu sheegay, Eebbana
                wuxuu Nabiga u yaboohay inuu abaal-marin gaaladii Xaqa diidday, ama
                adduun iyo nolosha Nabiga ama Aakhiro. Tan kale wuxuu Eebbe inoo sheegay
                in Rasuulladii uu diray qaarna ka qisooday kuwo kalana uu ka aamusay,
                wax mucjisad la imaan kara idan Eebbe la’aantiina ma jiro, markase
                amarka Eebbe yimaado dad waa lakala xaaqi, xumaanlowna halkaasuu ku
                khasaaray, Eebbena waa kan inoogu nicmeeyey xoolaha, doonyaha iyo
                gaadiidka kale ee la raaco, si danaha loo gaadho. Wuxuuna ina tusiyaa
                aayaadkiisa, mana habboona in la diido aayaadkaas. Saas darteed waa in
                Eebbe nicmadiisa la aqoonsado, laguna mahadiyo, wanaaggana loogu
                kaalmaysto. Qaafir (77-81)</p>
            <ol start="82" type="1">
                <li>Miyayna ku soconin dhulka oo ay fiiriyaan siday noqotay cidhibtii
                    kuwii ka horreeyay, waxay ahaayeen kuwo ka badan kana xoog badan iyo
                    camiridda dhulka, waxna uma tarin waxay kasbadeen.</li>
                <li>Markay ula yimaadeen Rasuulladoodii xujooyin waxay ku farxeen
                    gaaladii waxa agtooda ah oo cilmi ah, waxaana ku dagay waxay ku
                    jeesjeesi jireen [abaalkiisii].</li>
                <li>Markay arkaan cadaabkannaga waxay dhahaan, “Waxaan rumaynay Eebbe
                    kaliya waana diidnay waxaan Eebbe la wadaajin jirray.”</li>
                <li>Mana aha kuu anfici iimaankoodu markay arkaan cadaabkannaga, waa
                    sunnada [dariiqada] Eebbe ee u horraysay adoommadiisa, waxaana ku
                    khasaaray halkaas gaalada.</li>
            </ol>
            <p>Aayadahan waxay ka warrami inay habboon tahay in dhulka la maro
                laguna waano-qaato sida Eebbe ku falay kuwii xoogga badnaa ee dhulka
                camiray ee horreeyey, waxna uusan u tarin waxay kasbadeen, markay
                Rasuulladii u yimaadeen iyagoo mucjisad watana ay diideen kuna farxeen
                waxay haystaan oo cilmi ah, ciqaabna markaas ku dhacday. Markayse
                gaaladu iyo xumaanlawgu arkaan dhabta yay qayliyaan diidaanna waxay
                caabudi jireen, ama ku dhaqmi jireen, markaasoo kalase rumayni wax ma
                tarto waana jidka Eebbe ee horreeyay, waxaana halkaas Qiyaamada ku
                khasaari gaalo. Xadiithna waxaa ku sugnaaday in “Eebbe aqbalo tawbadda
                addoonka intaan sakaraadku u imaan.” Khasaaraha dhabta ahna waa kan
                Qiyaame. Qaafir (82-85)</p>
            <h2 id="suurat-fussilat">Suurat Fussilat</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Xaa. Miim. [Waxay ku tusin mucjisada Qur’aanka sida soo
                    hormartay.]</li>
                <li>Qur’aanka waa soo-dajinta Eebbe naxariista guud iyo mid gaaraba
                    naxariista.</li>
                <li>Waana Kitaab loo caddeeyey aayaadkiisa isagoo Qur’aan Carabi ku
                    qoran ah ciddii wax garan.</li>
                <li>Waana bishaareeye u dige ah, waase ka jeedsadeen badankoodu waxna ma
                    maqlayaan.</li>
                <li>Waxayna dheheen, “Quluubtannadu waxay kaga sugan tahay dabool waxaad
                    noogu yeedhi, dhagahannagana waxaa kaga jira culeys, dhexdannada iyo
                    adigana waxaa ah xijaab, ee camal fal anana waan camal-faleynaaye.”</li>
                <li>Waxaad dhahdaa [Nabiyow], “Anigu waxaan uun ahay bashar [dad]
                    idinkoo kale ah, waxaana la ii waxyooday in Eebbehenno yahay Eebbe
                    kaliya, ee u toosnaada xaggiisa, kana dambi-dhaaf waydiista, halaagna
                    wuxuu u sugnaaday mushrikiinta.</li>
                <li>Kuwaan bixinin zakada ahna Aakhiro kuwa ka gaaloobey.</li>
                <li>Kuwa Xaqa rumeeyeyse oo camal fiican falay waxaa u-sugnaaday ajri
                    aan guraynin.</li>
            </ol>
            <p>Qur’aanka oo aayadihiisa cadcad yihiin Eebbaa usoo dajiyey isagoo
                Carabi ah ciddii garan, bishaareeye diga ah, dadka badidiise waa ka
                jeedsadeen, mana maqlaan, waxayna sheegteen inay qalbiga ka daboolan
                yihiin, dhagahana ka culus yihiin, Xaqana xijaab ka xigo, Nabiguse waa
                bashar waxaana loo waxyooday in Eebbe kaliya Ilaah yahay, lana
                toosnaado, dambi-dhaafna la warsado, waxaana halaagsamay gaaladaan
                zakada bixinin Aakhirana diiday. Waxaase ajri aan go‘ayn mudan kuwa
                Xaq-rumayn iyo camal fiican isku daray. Fussilat (1-8)</p>
            <ol start="9" type="1">
                <li>Waxaad dhahdaa [Nabiyow], “Idinku ma waxaad ka gaaloobaysaan kan
                    [Eebbaha] ku abuuray dhulka laba maalmood, ood u-yeelaysaan kuwo lamid
                    ah? Kaasi waa Eebbaha caalamka.”</li>
                <li>Wuxuuna yeelay dhulka dhexdiisa buuro wuuna barakeeyey dhexdiisa una
                    qadaray [u qiyaasay] cunnadiisa afar maalmood iyadooy u siman tahay
                    dadka weydiin.</li>
                <li>Markaasuu Eebbe u istawooday [qasday] cirka oo qiiq ah kuna yidhi
                    cirka iyo dhulka, “Ahaada idinkoo adeecsan ama la ikraahi [la qasbi],”
                    waxayna dheheen, “Waan nimid anagoo adeecsan.”</li>
                <li>Wuxuuna Eebbe ka abuuray cirka toddobo samo laba maalmood wuxuuna
                    faray samo kasta amarkeedii, waxaana ku qurxinnay cirka dhaw misbaaxyo,
                    waana ilaalinnay, taasina waa qadaridda [maamulka] Eebbaha adkaada ee
                    wax og.</li>
            </ol>
            <p>Ma habboona in laga gaaloobo Eebbaha wax walba abuuray sida dhulka,
                cirka iyo wax kasta, mana habboona in loo yeelo wax lamid ah oo lala
                caabudo, illeen isagaa inoo barakeeyey dhulka iyo cirka, kana yeelay
                waddada noolaanshaha, mid kasta u-darbay wax looga baahan yahay,
                aayadahan iyo kuwa kalee ka warrami abuurka cirka iyo dhulka wax
                is-diidaya ama iska hor-iman ma aha. Ibnu Cabbaas waxaa laga wariyey
                inuu Eebbe dhulka ku abuuray laba maalmood, markaas cirka abuuray,
                markaas dhulka fidiyey fidinteeduna waa inuu kasoo bixiyey biyo, carro,
                yeeleyna buuro, bacaad iyo tuurar, waxayna noqotay muddadu lix bari ah.
                Saas darteed wax iska hor-imaan iyo wax is-burin midna kuma jiro,
                kaasaana Eebbaha Xaqa ah, ayna waajibtay in si dhab ah loo caabudo,
                sharcigiisana loo raaco, loona gaadhsiiyo caalamka si habboon. Fussilat
                (9-12)</p>
            <ol start="13" type="1">
                <li>Hadday ka jeedsadeen gaaladu [Xaqa] waxaad ku dhahdaa [Nabiyo]
                    “Waxaan idiinka digi cadaab daran oo lamid ah kii reer Caad iyo
                    Thamuud.”</li>
                <li>Markay ugaga timid Rasuulladii hor iyo gadaalba, iyagoo ku leh, “Ha
                    caabudina waxaan Eebbe ahayn,” ayna ku dhaheen, “Hadduu doono Eebbeheen
                    wuxuu soo dajin lahaa malaa‘ig, anaguna waxa laydiin soo diray waan ka
                    gaalownay.”</li>
                <li>Reer Caad iyagu way isku kibriyeen dhulka xaq-darro, waxayna
                    dheheen, “Yaa naga xoog badan?” Miyeyna arag Eebbaha abuuray inuu ka
                    xoog badan yahay? Waxayna ahaayeen kuwo aayaadkannaga diiddan.</li>
                <li>Waxaana ku dirray korkooda dabayl qaylo daran toddobo maalmood oo u
                    xun [iyaga] si aan u dhadhansiinno cadaabka dulliga nolosha adduun,
                    cadaabka Aakhiraana kasii dulli badan loomana gargaaro.</li>
            </ol>
            <p>Wuxuu Eebbe faray Nabiga (naxariis iyo nabadgalyo korkiisa Eebbe ha
                yeelee) inuu hadday gaaladu ka jeedsadaan Xaqa uu uga digo ciqaab daran
                oo lamid ah tii Caad iyo Thamuud, markay Rasuulladoodii fareen inay
                Eebbe kaliya cabudaan, ayna diideen is-kibriyeenna xumaan darted,
                markaas Caad Eebbe ku halaagay dabeyl daran ayna dhadhamiyeen cadaabkii
                dulliga iyadoo Aakhiro cadaabkeedana u dheer yahay, aayaduhuna waxay
                caddayn ku-sugnaanta Xaqa, in Eebbe ciqaabi Xaq-diide, in Rasuulladii u
                wada yeedhi jireen cibaadada Eebbe kaliya, in xoogga iyo quwada Eebbe
                wax walba ka daran tahay, waajibna tahay in laga dhawrsado. Fussilat
                (13-16)</p>
            <ol start="17" type="1">
                <li>Reer Thamuud waxaan tusinnay Xaqa, waxayna ka jeclaadeen
                    indho-la‘aan [baadi] hanuunkii, waxaana qabtay qaylo cadaab wax
                    dulleeya, waxay kasbanayeen darteed.</li>
                <li>Waxaana korinnay kuwii rumeeyey [Xaqa] oo dhawrsan jiray.</li>
                <li>[U sheeg gaalada] maalinta lagu kulmin colka Eebbe Naarta iyagoo
                    is-cidhiidhiyi.</li>
                <li>Markay yimaadaanna uu ku marag-furo korkooda, maqalkooda, araggoodu,
                    iyo haraggoodu [jidhkoodu] waxay fali jireen.</li>
                <li>Ayna ku dhahaan korkooda [jidhkooda], “Maxaad noogu marag kacdeen?”
                    ayna ku dhahaan, “Waxaa naga hadliyey Eebbaha ka hadliya wax kasta,
                    isagaana idin abuuray markii hore xaggiisana laydiin celin.”</li>
                <li>Mana aydaan ahayn kuwa iska astura inay ku marag kacaan jidhkiinnu,
                    araggiinu iyo haraggiinu, inuusan Eebbe ogayn wax badan ood
                    falaysaan.</li>
                <li>Kaasina waa malihiinnii aad u malayseen Eebbihiin isagaana idin
                    halaagay, waxaadna ahaateen kuwo khasaaray.</li>
                <li>Hadday samraanna Naar bay ku hoyan hadday cudur-daar dalbaanna
                    lagama aqbalo.</li>
            </ol>
            <p>Thamuudna wax badan buu Qur’aanku ka warramey xaalkooda iyo siday
                Xaqa u beeniyeen iyo sidii loo halaagay, gaalana Eebbe dhammaan wuu
                kulmin wuxuuna ku uruurin Naarta, waana in la ogaado inuu jidhkaagu kugu
                marag-furi, waana waajib in xumaanta laga fogaado si ayan kuugu marag
                furin xubnahaagu, wax walbana Eebbaa ka hadliya. Ciddii malaysa inaan
                Eebbe ogayn wuxuu fali ama uusan koobin wax walba waa cid khasaartay.
                Fussilat (17-24)</p>
            <ol start="25" type="1">
                <li>Waxaan u darabnay gaalada saaxiibbo u qurxiya waxa ka horreeya, iyo
                    waxa ka dambeeya, waxaana ku xukunaatay hadalkii Eebbe isagoo ummada
                    kale ku dhex sugan [oo la cadaabi] oo ka horeeyey jinni iyo insina leh
                    waxayna ahaayeen kuwo khasaaray.</li>
                <li>Waxay dhaheen kuwii gaaloobay ha maqlina Qur’aanka kuna qayliya
                    [marka la akhrin] waxaad u dhawdihiin inaad adkaataane.</li>
                <li>Waxaan dhadhansiinaynaa kuwii gaaloobay cadaab daran, waxaana ka
                    abaalmarinaynaa kii ugu xumaa waxay camal falayeen.</li>
                <li>Kaasi waa abaal-marinta colka Eebbe, waxayna gali Naar iyadoo u
                    noqon guri waarid, iyagoo laga abaal-marin aayaadkannaga ay
                    diideen.</li>
                <li>Waxay dheheen kuwii gaaloobay, “Eebbow na tusi labadaas na dhumiyey
                    oo jinni iyo insi ah aan yeelo gomadahannaga hoostoodee si ay u noqdaan
                    kuwo ku hooseeya [Naarta].”</li>
            </ol>
            <p>Eebbe isagaa awooda leh, wuxuu doonana fali, gaaladana markey jidka
                wanaagga ka leexdeen yuu Eebbe ku lamaaneeyeyey mid kasta Shaydaan u
                qurxiya xumaanta, halmaansiiyana wanaagga, illeen ciqaab baa u
                waajibtay, wayna khasaareen, waxayna ahaayeen kuwo Qur’aanka ku ciyaara
                kuna qayliya waqtiga la akhrin, si ay u waswaasiyaan, waxaana lagu
                abaal-marin cadaab daran, waxaana laga abaal-marin camalkoodii xumaa,
                waana abaalka colka Eebbe saasi, waxayna ku waari Naar daran iyagoo
                Eebbe warsan inuu tusiyo kuwii dhumiyey jinni iyo insiba si ay ugu
                istaagaan Naarta dhexdeeda una yeelaan cagahooda hoostooda. maxayse tari
                taasi mar hadday Naar galeen, xadiithna waxaa ku sugnaaday: in ruux
                kastoo gar-darro loo dilo waxaa qeyb ku yeelan ina Nabi Aadam kii dilka
                billaabay. Fussilat (25-29)</p>
            <ol start="30" type="1">
                <li>Kuwa yidhi Eebbahanno waa Alle haddana toosnaaday waxaa kusoo dagta
                    malaa‘igta [markey dhiman iyadoo ku dhihi], “Ha cabsanina hana
                    murugoonina, kuna bishaareysta Jannadii laydiin yaboohay.”</li>
                <li>“Annagaa sokeeye idiin ah nolosha adduunyo iyo Aakhiraba, waxaana
                    idiin sugnaaday dhexdeeda waxay doonto naftiinnu waxaadna ka heleysaan
                    waxaad dalabtaan.”</li>
                <li>Waana martiqaadka Eebbaha dambi-dhaafa ee naxariista.</li>
                <li>Yaa ka fiican hadal ruux ugu yeedhay [dadka] Eebbe xaggiisa, oo
                    camal fiican sameeyey, oo dhaha ‘Anigu waxaan ka mid ahay
                    Muslimiinta’?</li>
                <li>Mana eka wanaag iyo xumaan, reebna oo [bixi] arrinta fiican markaas
                    waxaa soo bixi in midkii col idin dhex-yiil uu noqon sokeeye iyo
                    saaxiib.</li>
                <li>Lalamana kulmiyo arrintaas kuwii samrey mooyee, lalamana kulmiyo mid
                    nasiib weyn leh mooyee.</li>
            </ol>
            <p>Sufyaan binu Cabdullaahi waxaa laga wariyey inuu yidhi, “Rasuulkii
                Eebbow ii sheeg arrin aan isku ilaaliyo,” Rasuulkuna (naxariis iyo
                nabadgalyo korkiisa Eebbe ha yeelee) wuxuu yidhi, “Dheh Eebbahay waa
                Alle kuna toosnoow.” “Waxaan idhi maxaad iigu cabsi badan tahay?”
                Markaasuu qabtay caaradda carrabkiisa, oo yidhi, “Kan.” Waxaa wariyey
                Tirmidi, Axmed iyo Ibnu Maajah. Waxayna ku tusin wanaagga toosnaanta iyo
                in Eebbe dartiis loogu yeedho dadka, laguna faano Islaamnimada een laga
                xishoon, xumaan iyo wanaagna ma sinna ee had iyo jeer wanaagga ku dhaqan
                haku jeclaado xataa midka colka kula ahe, waxaa saas yeeli ruux fiican
                oo ehlu-khayr ah, had iyo jeerna Eebbe ka magan-gala Shaydaan iyo
                waswaaskiisa, waana kaas Islaamka toosanna ee Xaqa ah ee habboon.
                Fussilat (30-35)</p>
            <ol start="36" type="1">
                <li>Hadduu ku waswaasiyo Shaydaan xaggiisa waswaasiye ka magan-gal Eebbe
                    isagaa wax maqla waxna oge.</li>
                <li>Aayaadka Eebbe [jiriddiisa iyo qudradiisa] waxaa kamid ah habeenka,
                    maalinta, qorraxda iyo dayaxa, ha u sujuudina qorraxda iyo dayaxa ee u
                    sujuuda Eebbaha abuuray haddaad tihiin kuwo [dhab] u caabudi.</li>
                <li>Hadday iska kibriyaan [cibaadada] kuwa Eebbahaa agtiisa ah way u
                    tasbiixsadaan habeen iyo dharaarba kana noogin.</li>
                <li>Aayaadka Eebbe waxaa kamid ah inaad aragtid dhulkoo dulleysan [abaar
                    ah] markaan kusoo dajinno biyaha uu gilgisho soona kor noqdo, midka
                    nooleeyey wuxuu nooleyn wixii dhintay wax walbana wuu karaa.</li>
                <li>Kuwa iilaya aayaadkannaga nagama qarsoona, ruux lagu tuuray Naarta
                    miyaa khayr-roon mise mid isagoo aamin ah imaan Qiyaamada, fala waxaad
                    doontaan, Eebbe waxaad faleysaan waa arkaa.</li>
                <li>Kuwa ka gaaloobay Qur’aanka markuu u yimid [waa la abaal-marin]
                    waana Kitaab qaali ah.</li>
                <li>Mana timaaddo xumaan hortiisa iyo gadaashiisa, [waa dhawran yahay]
                    waana soo dajinta Eebbaha falka san ee la mahdiyo.</li>
                <li>Lagumana dhaho waxaan ahayn wixii lagu yidhi Rasuulladii ka
                    horreeyey, Eebbahaana waa dambi-dhaafe ciqaab daran.</li>
            </ol>
            <p>Had iyo jeer Shaydaanku wuxuu u darban yahay inuu dadka waswaasiyo
                Xaqana ka leexiyo waxaase lagaga nabad-gali karaa isagoo Eebbe la magan
                galo, laguna xidhnaado, illeen waa maqle oge. Eebbe calaamaadka awoodda
                iyo jiriddiisa waxaa kamid ah abuurkiisa, sida habeenka, maalinta,
                qorraxda iyo dayaxa, wax sujuud mudan oo Eebbe ahayn ma jiro, ciddii
                isla-waynaata oo cibaadada diidda waxba Eebbe ugama baahna, waxaa
                malaa‘igta Eebbe qadasi habeen iyo dharaar si joogta ah oon daal lahayn.
                ciddii soo-bixin diiddana ha eegto roobka iyo dhulka, ciddiise leexisa
                Qur’aanka oo ku ciyaarta macnihiisa iyo fasirkiisa iyo si kasta, Eebbe
                kama qarsoona, wuuna abaal-marin, cid Naar lagu tuurayna lamid ma aha
                mid ka nabad-gashay Qiyaamada, Kitaabka Qur’aanka ahna waa Kitaab qaali
                ah oo xumaan ka dheer, ciddii diidda ama ku dhaqmi wayda Eebbaa
                abaal-marin, gaalana inay hadal xun ku dhahaan Rasuullada caaday u tahay
                waase laga abaal-marin. Fussilat (36-43)</p>
            <ol start="44" type="1">
                <li>Haddaan ka yeelo [Kitaabka] Qur’aanka Cajami ah waxay dhihi
                    lahaayeen, “Maxaa loo caddayn waayey aayaadkiisa? Ma [Qur’aan] Cajami ah
                    iyo [Nabi] Carabi ah)?” Waxaad dhahdaa, “Isagu kuwa rumeeyey wuxuu u
                    yahay haanuun iyo caafimaad, kuwa aan rumeyninna dhagahooda waxaa ah
                    culays, waana ka indha-la‘ yihiin, kuwaasna waxaa looga yeedhi meel
                    fog.”</li>
                <li>Dhab ahaan baan u siinnay [Nabi] Muuse Kitaabka waana laysku
                    khilaafay, haddayan jirin kalimo ka hor-martay Eebbahaa waa lakala
                    xukmin lahaa dhexdooda waxayna ku sugan yihiin gaaladu shaki daran.</li>
                <li>Ruuxii camal fiican fala wuxuu u falay naftiisa, ruuxii xumaan fala
                    wuxuu dhibay naftiisa, Eebbaheenna ma aha dulmiyaha addoomada.</li>
                <li>Xaggiisaana loo celiyaa ogidda Saacadda [Qiyaame] midhana kama soo
                    baxaan sabuulkooda, mana uuroobo dhaddig mana dhalo ogaanshaha Eebbe
                    la’aantiiis, maalintuu ku dhihi, “Aaway kuwaad ila wadaajiseenna?” waxay
                    dhihi, “Waxaan ku ogaysiinnay naga mid ma aha ruux marag furi
                    arrintaas.”</li>
                <li>Waxaa ka dhumey waxay ahaayeen kuwo [baryo] caabuda horey, waxayna
                    yaqiinsadeen inuusan u sugnaan gargaare.</li>
            </ol>
            <p>Eebbe wuxuu kusoo diraa Nabi walba afka dadka uu ka dhex-bixiyey,
                Nabigana wuxuu Eebbe kusoo diray af-Carabi, isagoo caalamka dhammaan loo
                diray. Mana habboona in af kale lagu diro, Qur’aankuna waa wanaagga
                ciddii rumeysa iyo xujada cidda diidda, oo baadi ku fogaata, qisada Nabi
                Muusana wax badan baa Qur’aanka lagu soo celceliyaa si loo eego
                arrintaas, wanaaggu wuu ku anfici, xumaantuna adi uun bey ku dhibi,
                Eebbana wax ma dulmo, wax walbana waa ogyahay. wixii kasoo hadhay oo la
                caabudona waa been aan wax ka jirin. Fussilat (44-48)</p>
            <ol start="49" type="1">
                <li>Dadku kama daalo baryada khayrka, hadduu taabto sharra wuu quusasha
                    badan yahay.</li>
                <li>Haddaan dhadhansiinno naxariis xagganaga ka timid dhib taabtay
                    kadib, wuxuu dhahaa, “Kan anaa iska leh mana u maleynaayo inay Saacadda
                    [Qiyaame] kici, haddii lay celiyo Eebbahayna waxaan ku leeyahay agtiisa
                    wanaag,” dhab ahaan baan ugu warrameynaa kuwii gaaloobey waxay camal
                    faleen, waxaana dhab ahaan u dhadhansiinaynaa cadaab daran.</li>
                <li>Markaan u nicmeyno dadka wuu jeedsadaa oo is-dadbaa [daacadduu ka
                    tagaa] markuu taabto dhibna wuxuu soo baxaa isagoo baryo badan.</li>
                <li>Waxaad ku dhahda, “Bal ka warrama hadduu Qur’aankani xagga Eebbe ka
                    yimid markaas aad ka gaaloowdaan, yaa ka baadi badan ruux gaalnimo iyo
                    khilaaf fog ku sugan.”</li>
                <li>Waxaanu ka tusin aayaadkannaga jahooyinka iyo naftooda intey uga
                    caddaato inuu Qur’aanku xaq yahay, miyuuna ku filleyn Eebbe inuu wax
                    kaste ogyahay?</li>
                <li>Waxayna gaaladu kaga sugan yihiin shaki la-kulanka Eebbe, Eebbana
                    wax kasta wuu koobay.</li>
            </ol>
            <p>Baryada Eebbe iyo rajeyntiisa yaa sharaf leh oo fiican, mase habboona
                in waqtiga dhibkana la baryo waqtiga ladnaantana la halmaamo oo la
                inkiro lana gaaloobo Xaqana laga jeedsado, iyadoo la sheegan in wanaag u
                jiro Eebbe agtiisa, mase aha saas, maxayse gaalo heli oo wanaag ah
                hadday beeniyaan Qur’aanka Xaqa ah ee Eebbe xaggiisa ka yimid, yaase ka
                gaalnimo badan cidda saas fasha, xaqnimada Qur’aankana waxaa laga tusin
                dadka jahooyinka iyo naftooda, waxaana maalin kasta soo bixi xaqnimada
                Qur’aanka iyo Islaamka, Eebbaana marag ku filan, ciddii shakida
                la-kulankiisana way halaagsami illeen Eebbe wax walba wuu koobaye.
                Fussilat (49-54)</p>
            <h2 id="suurat-ash-shuuraa">Suurat ash-Shuuraa</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Xaa. Miim. [Waxay ku tusin mucjizada Qur’aanka.]</li>
                <li>Cayn. Siin. Qaaf. [Sidoo kale waxay ku tusin mucjisada
                    Qur’aanka.]</li>
                <li>Sida waxyiga laguugu soo dajiyey Nabiyow yaa Nabiyadii horana loogu
                    waxyooday, waxaana waxyooda Eebbaha adkaada ee falka san.</li>
                <li>Waxaa u sugnaaday waxa samada iyo dhulka ku sugan, Eebbana waa
                    Sarreeyaha Weyn.</li>
                <li>Waxay u dhawdahay samooyinku inay ku dildillaacaan korkooda,
                    malaa‘igtuna waxay ku tasbiixsan mahadda Eebbahood, waxayna u
                    dambi-dhaaf warsan kuwa dhulka ku sugan [dadka] Eebbana waa dambi-dhaafe
                    naxariista.</li>
                <li>Kuwa yeeshay Eebbe ka sokow awliyo Eebbe waa ogyahay korkooda [wuu
                    daalacay] adiguna kama tihid wakiil.</li>
                <li>[Sidaan ugu waxyoonay Nabiyadii hore] yaan adigana Nabiyow kuugu
                    waxyoonay Qur’aan Carabi ah saad ugu digtid reer Makkaad iyo wax ka
                    hareereeya [dadka kale] ugana digtid maalinta kulanka [Qiyaamada] shaki
                    ma leh maalintaas, kooxi Jannay gali kooxna Jaxiimo.</li>
                <li>Hadduu doono Eebbe wuxuu ka yeeli lahaa dadka ummad kaliya, laakiin
                    wuxuu galiyaa cidduu doono naxariistiisa, daalimiintuna ma helaan
                    sokeeye iyo gargaare midna.</li>
            </ol>
            <p>Siduu Eebbe ugu waxyooday Nabiyadii hore yuu ugu waxyooday Nabiga
                Muxammad ah (naxariis iyo nabadgalyo korkiisa Eebbe ha yeelee). Caa‘isha
                waxay sheegtay inay aragtay Nabiga oo waxyi kusoo dagi maalin qabow oo
                haddana dhidid ka daadan wajigiisa, tan kale qudro iyo awood Eebbaa iska
                leh, samada iyo malaa‘igtuna way waynaysaa, Qur’aankuna wuxuu u digi
                caalamka oo dhan, si uu wanaagga ugu hoggaamiyo, hadduu doono isagaa
                midayn kara Eebbe. Ash-Shuuraa (1-8)</p>
            <ol start="9" type="1">
                <li>Mise waxay yeesheen gaaladii Eebbe ka sokow awliyo [ay caabudaan]
                    Eebbe un baa wali ah, isagaana nooleeya wixii dhintay, isagaana wax
                    walba kara.</li>
                <li>Waxaad isku khilaaftaan oo shay ah Eebbaa leh xukunkiisa [loo celin]
                    kaasina waa Eebbaha i barbaariya, isagaana tala saartaa, xaggiisaana u
                    noqon.</li>
                <li>Isagaa abuuray samooyinka iyo dhulka idiinkana yeelay naftiinna
                    noocyo [lab iyo dhaddig] xoolahana idiinka yeelay noocyo, wuuna idin
                    abuuraa wax lamid ahna ma jiro, waana maqle arka.</li>
                <li>Isagaa iska leh xukunka samooyinka iyo dhulka, wuuna u fidiyaa
                    rizqiga ruuxuu doono, wuxuuna ku cidhiidhiyaa cidduu doono, wax walbana
                    waa ogyahay.</li>
                <li>Wuxuuna idiin jideeyey xagga Diinta wuxuu u dardaarmay [Nabi] Nuux
                    iyo kaan kuu waxyoonnay adiga iyo waxaan u dardaarannay [Nabi]
                    Ibraahiim, [Nabi] Muuse iyo [Nabi] Ciise inay oogaan Diinta aydaan kuna
                    kala tagin dhexdiisa, waxaa ku waynaaday gaalada waxaad ugu yeedhi,
                    Eebbaa u doorta xaggiisa cidduu doono una hanuuniya xaggiisa cidduu
                    hanuunin.</li>
                <li>Mana kala tagin markuu u yimid cilmigu kadib mooyee, dulmi iyo xasad
                    dartiis, haddayana jirin kalimo Eebbahaa ka hor-martay oo tan iyo muddo
                    magacaaban [in la sugo] waxaa lakala xukmin lahaa dhexdooda, kuwii la
                    dhaxal-siiyey Kitaabka kadib waxay ku sugan yihiin shaki daran.</li>
            </ol>
            <p>Eebbaa wali u ah mu‘miniinta, wax walbana kara, wixii laysku
                khilaafana loo celin, lana tala saartaa, loona noqdaa, samadana abuuray,
                noocyana idinka abuuray, wax lamid ahna jirin, xukunka samada iyo
                dhulkana iska leh, rizqigana waasiciya ama cidhiidhiya, inoona jideeyey
                Diin xaq ah oo ah tii Nabiyadii hore la faray oo kale, oo ah in Diinta
                si fiican loogu dhaqmo oon lagu kala tagin, gaalase way diidday Xaqii
                xasad dartiis, wayna kala tageen Eebbe un baase awood leh. Ash-Shuuraa
                (9-14)</p>
            <ol start="15" type="1">
                <li>Waxaas dartiis ugu yeedh dadka, u-toosnawna sidii lagu faray, hana
                    raacin hawadooda, waxaadna dhahdaa waxaan rumeeyey waxa Eebbe soo
                    dajiyey oo Kitaab ah, waxaana lay faray inaan u caddaalo falo
                    dhexdiinna, Eebbana waa Rabbiganno iyo Rabbigiin, waxaa noo sugnaaday
                    waxaan camal-fallo, idinkana waxaa idiin sugnaaday waxaad camal-fashaan,
                    doodina inama dhex-taallo Eebbaa kulmin dhexdeenna xaggiisaana loo
                    ahaan.</li>
                <li>Kuwa ku doodaya Eebbe inta la ajiibay kadib xujadoodu waa baadil
                    Eebbe agtiisa, korkoodana cadhaa ah, waxaana u-sugnaaday cadaab
                    daran.</li>
                <li>Eebbe waa kan u dajiyey Kitaabka si xaq ah iyo miisaan
                    [caddaaladda], mana ogid waxay mudan tahay in Saacadda [Qiyaame]
                    dhawdahay.</li>
                <li>Waxaa dadajista Saacadda kuwaan rumeynin iyada, kuwa rumeeyayna way
                    ka cabsadaan xaggeeda waxayna ogyihiin inay xaq tahay kuwa ku murmi
                    Saacaddana waxay ku sugan yihiin baadi cad.</li>
            </ol>
            <p>Aayadda hore waxay kulmisatay toban eray oo mid walba kan kale ka
                gaar yahay oo wada amar iyo reebid iyo toosin ah, waxaana lamid ah
                Aayatul Kursi, waxaana kamid ah waxyaalaha u waaweyn: Eebboo dadka loogu
                yeedho, in la toosnaado, inaan hawada gaalada la raacin, in dadka
                caddaalad lagu maamulo in la ogaado in Eebbe Ilaah u yahay dadkoo dhan,
                inaan wax qarsoon jirin Diinta Islaamka ah, in cid walba camalkeeda
                mas’uul ka tahay, in Eebbe loo noqon. Bal day weynanka aayadda, tan kale
                Eebboo lagu doodo inta Xaqu caddaaday waa wax-kama-jiraan iyo ciqaab
                Eebbe, illeen Eebbaa soo dajiyey Qur’aan iyo caddaaladda, Qiyaamadu
                goortay dhicina oge, waana doqonnimo iyo baadinimo in lasoo dedejisto,
                waxaase habboon in laga cabsado loona darbado sida mu‘miniinta
                shakigeeduna waa dood fog. Ash-Shuuraa (15-18)</p>
            <ol start="19" type="1">
                <li>Eebbe waa u naxariis badanaha addoomadiisa wuxuuna arzuqaa cidduu
                    doono, waana xoog badane adkaade ah.</li>
                <li>Ruuxii dooni camalka aakhiro waan u siyaadinnaa camalkiisa, ruuxiise
                    ah mid dooni camal adduunyo waan ka siinnaa xaggeeda, kumana leh Aakhiro
                    wax nasiib ah.</li>
                <li>Mise waxay leeyihiin gaaladu shurako Eebbe oo u jideeyey diin iyo
                    [xukun] aan Eebbe idmin haddayna jirin kalimadda kala bixinta
                    [Qiyaamada] waa la kala xukumi lahaa dhexdooda, daalimiintana waxaa u
                    sugnaaday cadaab daran.</li>
                <li>Waxaad arkeysaa daalimiinta oo ka cabsan waxay kasbadeen, wuuna ku
                    dhici korkooda, kuwa rumeeyey Xaqse oo camal-fiican falay waxay gali
                    beero Janno, waxayna ku leeyihiin waxay doonaan Eebbe agtiisa, taasina
                    waa fadli weyn.</li>
            </ol>
            <p>Xadiith waxaa ah, “Ugu bishaaree ummaddan sharaf, sarreyn iyo gargaar
                iyo dhulkoo la makaniyo, ruuxii camal Aakhiro u fala adduunyo darteed
                Aakhiro kuma laha nasiib, Eebbana waa naxariiste, cid walbana waxay
                mudan waxay camal-fashay, waxaan diin ahayn oon Eebbe idminna ciddii
                diin iyo sharci ka dhigata iyo tan ku raacdaba waa cid halaagsantay oo
                daalim ah, cadaabna u sugnaaday, Qiyaamadana ka cabsan waxay faleen iyo
                waxa ku dhici, mu‘miniintuna waxay gali beer Janne, waxayna ka heli
                Eebbe agtiisa waxay doonaan, waana fadhi wayn. Ash-Shuuraa (19-22)</p>
            <ol start="23" type="1">
                <li>Kaasi waa midka ugu bishaareyn Eebbe addoomihiisa ah kuwa rumeeyey
                    [Xaqa] camal fiicanna falay, waxaadna dhahdaa Nabiyow, “Maydin
                    warsanaayo ujuuro Xaqa gaadhsiintiisa oon ahayn jacayl qaraabanimo,
                    ruuxii kasbada wanaagna waxaannu u-siyaadin wanaag, Eebbana waa
                    dambi-dhaafe mahdiyo.”</li>
                <li>Mise waxay dhihi, “Wuxuu ku been-abuurtay Eebbe,” hadduu doono Eebbe
                    wuxuu dabooli lahaa qalbigaaga, wuxuuna tiraa Eebbe xumaanta Xaqana
                    wuxuu ku sugaa kalimaddiisa [Qur’aanka] Eebbana waa ogyahay waxa laabta
                    ku sugan.</li>
                <li>Eebbana waa kan aqbala tawbada addoomadiisa, kana dhaafa xumaanta
                    ogna waxaad falaysaan.</li>
                <li>Ee [Eebbana] wuxuu ajiibaa kuwa rumeeyey Xaqa oo camal fiican falay
                    wuxuuna u siyaadiyaa fadligiisa, gaalana waxaa u-sugnaaday cadaab
                    daran.</li>
            </ol>
            <p>Eebbe wax badan buu u-bishaareeyey addoomadiisa suubban. Diinta iyo
                Xaqa gaadhsiintiisuna ma aha wax ujuuro lagu xidho, ciddii wanaag
                fashana Eebbe waa u-siyaadiyaa, Qur’aankuna waa Xaq Eebbe kasoo dagay,
                mana aha wax Nabigu is kala yimid siday gaaladu sheegeen, Eebbana waa
                tawbad aqbale, xumaan astura ah, oo ajiiba maqlana mu‘miniinta.
                Rasuulkuna (naxariis iyo nabadgalyo Eebbe korkiiisa ha yeelee) wuxuu
                yidhi, “Eebbe waa uga farax badan yahay tawbada addoonkiisa ruux
                gaadiidkii uu sahayda ku watay meel cidla ah kaga luntay, markaas
                seexday markuu ka quustay, kadibna arkay gaadiidkiisii oo ag taagan oo
                markaas qabtay faruur xidhkeedii.” Waxaa wariyey Muslim. Ash-Shuuraa
                (23-26)</p>
            <ol start="27" type="1">
                <li>Hadduu Eebbe u-fidiyo [waasiciyo] rizqiga addoomadiisa waxay ku
                    kibri lahaayeen dhulka wuxuuse usoo dajin qadarkuu doono, Eebbana
                    addoomadiisa wuu ogyahay uu arkaa.</li>
                <li>Eebbana waa kan soo dajiya roobka intay quustaan kadib fidiyana
                    naxariistiisa, waana Eebbaha waliga ah [gargaare] ee la mahdiyo.</li>
                <li>Calaamooyinkiisa waxaa kamid ah abuuridda samooyinka iyo dhulka iyo
                    wuxuu ku fidiyay [ku abuuray] dhexdooda oo socda, Eebbana inuu soo
                    kulmiyo dhammaantood markuu doono wuu karaa.</li>
                <li>Wixii idinku dhaca oo musiiba ah [dhib ah] waa waxay kasbadeen
                    gacmihiinnu, wuxuuna idinka cafiyaa [Eebbe] wax badan.</li>
                <li>Mana tihidin kuwo Eebbe ku daaliya dhulka dhexdiisaddii mana
                    sugnaanin isaga ka sokoow wali iyo gargaare midna.</li>
            </ol>
            <p>Dadka dabeecaddiisa waxaa kamid ah in markuu ladan yahay uu kibro
                islana waynaado marka laga reebo kuwa wanaagsan ee dhab u-rumeeyey Xaqa.
                Qataadana wuxuu yidhi, “Waxaa la dhihi jiray nolol waxaa u fiican taan
                kuna shuqlinin kuna kibrinin.” Hasa ahaatee xikmadda Eebbe waxay keentay
                in cid walba loo arzuqo sida Eebba doono illeen isagaa wax walba oge
                addoomadiisana yaqaannee. Roobkana Eebbaa keena quusasho kadib, cirka,
                dhulka iyo waxa ku dhex noolla Eebbaa abuuray, karana inuu soo kulmiyo
                Qiyaamada markuu doono, wixii dhib ah oo dadka ku dhacana waa waxay isu
                sababeen ooy kasbadeen, wax badanna Eebbaaba ka cafiya, wax daaliya ama
                cajis-galiyana ma jiro gargaare aan isaga ahayna ma jiro. Daxaak wuxuu
                yidhi, “Ma ogin ruux xifdiyey Qur’aanka oo halmaamay dambi mooyee,”
                wuxuuna yidhi, “Masiibadee ka wayn halmaanka Qur’aanka?” Ash-Shuuraa
                (27-31)</p>
            <ol start="32" type="1">
                <li>Calaamooyinka Eebbe waxaa kamid ah maraakiibta [socota] badda
                    iyadood mooddo buuro.</li>
                <li>Hadduu doono [Eebbe] wuxuu xasiliyaa [joojiyaa] dabaysha markaasay
                    fadhiistaan biyaha korkooda, taasina waxaa ugu sugan calaamo ruux kastoo
                    samir iyo mahad badan.</li>
                <li>Hadduu doonana [Eebbe] wuu halaagaa doomaha waxay kasbadeen darteed
                    wax badanna wuu ka cafiyaa.</li>
                <li>Waxayna ogaan kuwa ku murmi aayaadkannaga inuusan u sugnaanin meeley
                    magan galaan.</li>
                <li>Wixii laydiin siiyo oo wax ah waa uun nolosha dhaw raaxadeeda waxa
                    Eebbe agtiisa ah yaase u khayr badan una hadhid badan kuwa rumeeyey
                    [Xaqa] Eebbehoodna tala saarta.</li>
            </ol>
            <p>Jiridda Eebbe iyo awooddiisa wuxuu shakin ma aha ruux caqli iyo
                maskax leh, bal day maraakiibta iyo doomaha iyo say u socdaan mawjadda
                badda si loogu nafciyo, hadduu doonana Eebbe wuu maansheeyaa oo halaagaa
                ama dhaqaaqa u diidaa xumaantooda darteed, illeen wuu ogyahay wax walbe,
                kamana qarsoona kuwa ugu murma aayaadkiisa madax adayg wax gargaare ahna
                ma helaan markuu ciqaabo, adduunyaduna wax loo lexdo oo loo go‘o ma aha
                illeen waxa Eebbe agtiisa ah oo wanaag ah iyo tala-saarashadiisa yaa u
                khayr badan kuwa Xaqa rumeeyey. Ash-Shuuraa (32-36)</p>
            <ol start="37" type="1">
                <li>Kuwaasi waa kuwa ka fogaada dambiga waaweyn iyo xumaanta, markey
                    cadhoodaanna u cafiya [u dhaafa].</li>
                <li>Waana kuwa ajiibay [maqlay] Eebbahood oogayna salaadda amarkooduna
                    tashi yahay dhexdooda waxaan ku arzaaqnayna wax ka bixiya.</li>
                <li>Waana kuwa marka gardarro [iyo dulmi] ku dhaco gargaarta [iska
                    celiya].</li>
                <li>Xumaan abaalkeeduna waa ku abaal-marin mid lamid ah ruuxiise
                    iska-cafiya oo wanaajiya ajrigiisa Eebbaa siin, Eebbana ma jecla
                    daalimiinta.</li>
                <li>Ruuxii gargaarta inta la dulmiyey kadib kuwaas korkooda wax ma
                    saarro [jid laguma leh].</li>
                <li>Waxaase dhib saaran yahay uun [jid lagu leeyahay] kuwa dulmiya dadka
                    kuna kibra dhulka xaq-darro, kuwaas waxaa u sugnaaday cadaab daran.</li>
                <li>Ruuxii samra oo iska cafiya taasi waa arrin loo qasdo [la jecel
                    yahay].</li>
            </ol>
            <p>Xukunka Muslimiintu waa wada-tashi, is-kaalmeyn iyo is-jacayl,
                saasayna fari Diinta Islaamku, maxaa yeelay waxay dhab u rumeeyeen Eebbe
                iyo sharcigiisa, salaaddana way oogeen wayna is-taakuleeyaan xumaantana
                way ka indho-laabaan, dulmi iyo gardarro iyo weynina agtooda ma taallo,
                ciddiise dulmida oo ku xad-gudubta way u-jawaabaan, hadday cafiyaanna
                way fiican tahay, illeen ciddii dulmi badan un baa qalloocan oo jid
                darane. Nabiguna wuxuu yidhi (naxariis iyo nabadgalyo Eebbe korkiisa ha
                yeelee), “Labada is-cayda waa waxay dheheen, midka billaabay (yaa
                xumaanta leh) hadduusan xad-gudbin kan la dulmiyey.” Waxaa kaloo
                sugnaatay in Nabigu yidhi, “Saamaxaadda ruuxa wuxuu Eebbe ugu siyaadiyaa
                sharaf.” Ash-Shuuraa (37-43)</p>
            <ol start="44" type="1">
                <li>Ruuxii Eebbe dhumiyo ma helo sokeeye gadaashiis, waxaadna arkeysaa
                    daalimiintu markey arkaan cadaabka iyagoo leh, “Ma suuroobi karaa waddo
                    [hab] loogu noqdo adduunkii?”</li>
                <li>Waxaadna arkeysaa iyagoo loo bandhigi Naarta, oo la khushuucsan
                    dulli, kana dayi wax si qarsoon, waxayna dhaheen kuwii rumeeyey [Xaqa]
                    “Kuwa khasaaray waa kuwa khasaariyey naftooda iyo ehelkooda maalinta
                    Qiyaame, daalimiintuna waxay gali cadaab joogta ah.</li>
                <li>Umana sugnaan awliyo [sokeeye] u gargaara Eebbe ka sokow ruux Eebbe
                    qaddaray dhumiddiisana jid uma sugnaanin [uu ku tooso].</li>
                <li>Ajiiba [maqla] Eebbihiin ka hor imaatin maalin aan laga celin karin
                    Eebbe, idiinmana sugnaanayo wax la magangalo maalintaas, idiinmana sugna
                    gargaare.</li>
                <li>Hadday jeedsadaan kuuma aanaan dirin inaad ilaaliso korkooda,
                    korkaaga ma aha waxaan gaadhsiin ahayn, markaan dhadhansiinno dadkana
                    naxariis way farxaan [si kibir ah], hadday ku dhacdo xumaan waxay
                    gacmahoodu hor-marsadeen darteed dadkii aad buu u gaaloobaa.</li>
            </ol>
            <p>Awoodda Eebbaa leh ciddii hanuun ka doontana wuu toosiyaa, kii
                dhumana wuu halaagi, daalimiintuna waxay la kulmi Qiyaamada dulli iyo
                cadaab daran, iyo khasaare dhab ah, gargaarna ma helaan Eebbe kasoo
                hadhay, waase in Eebbe la maqlo Qiyaame ka hor, illeen wax celin iyo
                gargaare midna ma jiree, Nabiga waxaa uun saaran gaadhsiin, mase aha
                ilaaliye iyo qasbe, had iyo jeerna khayr iyo sharba waa in Eebbe la
                aqoonsado, loona hoggaansamo. Ash-Shuuraa (44-48)</p>
            <ol start="49" type="1">
                <li>Eebbaa iska leh xukunka samooyinka iyo dhulka, wuxuuna abuuraa wuxuu
                    doono, wuxuu siiyaa cidduu doono gabdho, cidna wuxuu siiyaa wiilal.</li>
                <li>Ama wuu isku lammaaneeyaa wiilal iyo gabdho, ruuxuu doonana wuxuu ka
                    yeelaa ma-dhaleys, Eebbaana wax og, karana.</li>
                <li>Uma suurawdo dad inuu Eebbe la hadlo waxyi mooyee, ama kala hadlo
                    xijaab gadaashiis, ama uu usoo diro farriin [malag], oo markaas ugu
                    waxyooda idanka Eebbe wuxuu doono, Eebbana waa Sarreeye falsan.</li>
                <li>Saasaannu kuugu waxyoonnay nolol amarkannaga ah [Qur’aanka] maadan
                    aqoonin Kitaab wuxuu yahay iyo iimaan midna, laakiin waxaan ka yeellay
                    Nuur aannu ku hanuuninno ciddaan doonno oo addoomadannada kamid ah,
                    adiguna [Nabiyow] waxaad ku hanuunin Jidka Toosan.</li>
                <li>Jidka Eebbaha iska leh xukunka waxa samooyinka iyo dhulka ku sugan
                    xagga Eebbeyna u ahaan umuuruhu.</li>
            </ol>
            <p>Awoodda cirka iyo dhulka Eebbaa iska leh, sida aayado badan sheegeen,
                wuxuu rabo yuuna abuuraa, labada ruux ee is-qabtana hadduu doono gabdhuu
                ka beeraa ama wiilal, ama labadaba, hadduu doonana ma-dhalays buu ka
                dhigaa, taasina waxay muujin inayan labada is-qabta midna mas’uul ka
                ahayn gabadh ahaanshaha ilmaha ama wiil noqoshadiisa. Eebbana wax walba
                waa ogyahay waana karaa, isagaana og maslaxada iyo ilmaha uu rabo inuu
                adduunka usoo bixiyo, Nabiyadiina isagaa u waxyooday siduu Nabiga
                Muxamed ah (naxariis iyo nabadgalyo Eebbe korkiisa ha yeelee) ugu
                waxyooday nolol uusan aqoonin hadda ka hor, Eebbaase ku hanuuniya
                addoomadiisa Jidka Toosan cidduu doono, illeen isagaa wax walba hantiya
                xaggiisana loo celin umuuraha. Ash-Shuuraa (49-53)</p>
            <h2 id="suurat-az-zukhruf">Suurat az-Zukhruf</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Xaa. Miim. [Mucjisada Qur’aankay ku tusin.]</li>
                <li>Waxaan ku dhaartay Kitaabka [Qur’aanka] cad [muuqda] ee.</li>
                <li>Annagaa ka yeelley Qur’aan Carabi kusoo dagay, inaad kastaan
                    darteed.</li>
                <li>Wuxuuna ku sugan yahay Kitaabka asalkiisa [Lawxul Maxfuudka]
                    agtiisa, waana sarreeyaa Qur’aanku falna sanyahay.</li>
                <li>Ma waxaan Qur’aanka idiinka haysanaynaa [daysanaynaa] inaad tihiin
                    qawm ku xad-gudbay xumaanta?</li>
                <li>Badanaa intaan u diray Nabi kuwii hore.</li>
                <li>Nabi uma yimaado [gaaladii] haddii kale way ku jeesjeesi
                    jireen.</li>
                <li>Waxaana halaagnay kuwo ka xoog badan qabasho waxaana tagay [hor
                    maray] tusaalihii kuwii horreeyey [ee halaagga ahaa].</li>
            </ol>
            <p>Qur’aanka Eebbaa soo dajiyey isagoo Carabi ah, sharafna leh Lawxul
                Maxfuudkana ku qoran, Eebbena uma daayo waxyiga iyo Xaqa beenin darteed,
                maxaa yeelay ummadihii horaba wax badan baa loo diray Nabiyo u diga ayna
                ku jeesjeesi jireen, Eebbana wax badan oo kamid ah yuu halaagay kuwaasoo
                ka xoog badnaa gaaladii reer Makkaad. Qataade wuxuu yidhi, “Eebbaan ku
                dhaartee haddii la kor yeelo Qur’aankan markey diideen kuwii horreeyey
                ee ummaddan way halaagsami lahaayeen, hase yeeshee Eebbe Sarreeye wuu ku
                celceliyey wuuna u naxariistay, wuxuuna ugu yeedhay ilaa labaatan sano
                iyo intii Eebbe doono.” Az- Zukhruf (1-8)</p>
            <ol start="9" type="1">
                <li>Haddaad warsato [gaalada] yaa abuuray samooyinka iyo dhulka waxay
                    odhan waxaa abuuray Eebbaha adkaada ee wax walba og.</li>
                <li>Waana Eebbaha idiinka yeeley dhulka gogol idiinkana yeeley dhexdiisa
                    waddooyin si aad ugu hanuuntaan [toostaan].</li>
                <li>Waana Eebbaha kasoo dajiyey samada biyo qadaran oon ku noolayno
                    magaalo dhimatay, saasaana leydiin soo bixin.</li>
                <li>Waana Eebbaha abuuray noocyada dhammaantood idiinkana yeelay
                    maraakiibta iyo xoolaha waxaad kortaan.</li>
                <li>Inaad ku ekaataan dhabarkeeda markaas aad xusuusataan nicmada
                    Eebbihiin markaad ku ekaataan ood dhahdaan, “Waxaa nazahan Eebbaha noo
                    sahlay tan, mana nihin kuwo kara leyligeeda.”</li>
                <li>|Anaguna xagga Eebbahanno yaannu u gaddoomeynaa.”</li>
            </ol>
            <p>Ciddii caqli leh oon dan gaara lahayn waxay qiri jiridda iyo awoodda
                Eebbe, illeen isagaa abuuray cirka, dhulka iyo wax kastaba. Gaaladii
                reer Makkaadna saasay qirsanaayeen in kastooy caabudi jireen Eebbe wax
                kasoo hadhay, waxaase caabudid dhab ah mudan Eebbaha dhulka goglay,
                waddooyinkana ka bixiyay, cirkana biyo ka keenay, iyagoo qadaran oo
                qiyaasan si loogu nooleeyo dhul abaaroobay iyo wax dhibaataysan. Waana
                Eebbaha sahlay maraakiibta iyo xoolaha si loogu nafciyo loona mahdiyo
                Eebbe, illeen isagaa u leylyey dadkee. Nabiguna (naxariis iyo nabadgalyo
                Eebbe korkiisa ha yeelee) markuu koro gaadiid wuxuu ku mahdin jiray
                Eebbaha u jilciyey ee loo noqon xaggiisa. Az-Zukhruf (9-14)</p>
            <ol start="15" type="1">
                <li>Waxay uga yeeleen Eebbe addoomadiisa qayb, dadkuna waa gaalow badane
                    cad.</li>
                <li>Miyuu ka yeeshay Eebbe wuxuu abuuray qaarkood gabdho, oo idiin
                    doorey wiilal?</li>
                <li>Marka loogu bishaareeyo midkood wuxuu Eebbaha Raxmaana uga yeeley
                    tusaale, wuxuu noqdaa wajigiisu mid madow oo walbahaarsan.</li>
                <li>Ma Eebbey u yeeleen wax ku barbaara is-qurxin, oon doodna caddayn
                    karin?</li>
                <li>Waxay ka yeeleen malaa‘igta ah addoomada Eebbaha Raxmaan ah dhaddig,
                    miyey joogeen abuurkoodii? Waan qoreynaa maragooda waana la warsan
                    [waxaas].</li>
                <li>Waxay dheheen, “Hadduu doono Eebbaha Raxmaan ah maanaan caabudneen
                    wax kale,” ugumana sugnaanin wax cilmi ah arrintaas, waxaan
                    been-sheegayaal ahayna ma aha.</li>
            </ol>
            <p>Khalqiga dhammaantiis Eebbaa leh, wax la wadaagana ma jiro,
                malaa‘igtuna ma aha gabdho Eebbe iyo dhaddig midna ee waa addoomo Eebbe
                oo wanaagsan, gaaladuna waxay sheegi waa uun been cad iyo xumaan,
                waxayna sameeyeen gafaf badan, sida inay Eebbe ilmo u sheegeen, inay
                malaa‘igta gabdho Eebbe ku sheegeen, inay caabudaan waxaan xujo laheyn,
                inay sheegteen in Eebbe u qaddaray, iyo waxyaale kale oo jaahilnimo ah.
                Az-Zukhruf (15-20)</p>
            <ol start="21" type="1">
                <li>Mise waxaan siinnay kitaab ka horreyey [Qur’aanka] oy haystaan
                    isagaas?</li>
                <li>Waxaybase dhaheen, “Waxaan hellay aabbayowganoo jid ku socda anaguna
                    iyaga raadkoodii yaan ku hanuunsannahay.”</li>
                <li>Waa saasoo kale umaanaan dirin magaalo hortaa u-dige haddii kale
                    waxay dhihi jireen kuwa raaxaystay, “Annagu waxaan hellay aabbayowganoo
                    jid ku sugan annaguna raadkooda yaan ku dayanaynaa.”</li>
                <li>Waxaad dhahdaa, “[Ma waxaad raacaysaan waxaas] haddaan idiinla
                    imaado wax ka hanuunsan waxaad ka hesheen aabbayaalkiin [oo ku sugan]?”
                    waxay dhihi, “Annagu waxa laydiin kusoo diray waannu ka gaalownay.”</li>
                <li>Markaasaan ka aarsannay, bal day siday noqotay cidhibtii
                    beeniyayaasha [Xaqa].</li>
            </ol>
            <p>Gaaladu wax xujo ah iyo wax Kitaab ah uma haystaan Xaqa beenintiisa,
                ee waxaa jira inay aabbayaalkood oo wax ku sugnaa iyana ay ku raaceen.
                Waa caadada gaalada arrintaasu ayna iska dhaxlaan. Waa mid habboon inaad
                aabbahaa iyo ciddii fiicanba wanaagga ku raacdid, laakiin ma habboona in
                cidna xumaanta lagu raaco, ee waa in wanaagga uun la fiirsado lana
                raaco, haddii kale aargudashada Eebbe yaa daran, Xaqa uun ku faan
                laakiin aabbe haku faanin. Az-Zukhruf (21-25)</p>
            <ol start="26" type="1">
                <li>Xusa markuu ku yidhi [Nabi] Ibraahiim aabbihiis iyo qawmkiisii,
                    “Anigu waxaan bari ka ahay waxaad caabudaysaan.”</li>
                <li>“Waxaanse caabudi Eebbaha i abuuray isagaana i hanuunin.”</li>
                <li>Wuxuuna ka yeelay Kalimadda [Tawxiidka] tii ku baaqi ah faraca
                    [Ibraahiim] si ay Xaqa ugu noqdaan.</li>
                <li>Saas ma aha ee waan u raaxeeyey kuwaas iyo aabbayaalkood intuu uga
                    yimaado Xaqu iyo Rasuul cad [oo muuqda].</li>
                <li>Markuu u yimid Xaqii waxay dheheen, “Kan waa sixir annaguna waannu
                    ka gaalownay.”</li>
                <li>Waxay dhaheen gaaladii, “Maxaa loogu dajin waayey Qur’aankan mid
                    kamid ah labada magaalo ee weyn?”</li>
                <li>Ma iyagaa qaybin naxariista Eebbahaa? Annagaa u qaybinna dhexdeeda
                    rizqigooda nolosha adduunyo waana ka kor-yeelay qaarkood qaarka kale
                    darajooyin, si leysugu shaqeeyo, naxariista Eebbahaa yaa ka khayr badan
                    waxay kulmin.</li>
            </ol>
            <p>Gaal iyo mu’min xidhiidh kama dhaxeeyo, sidii Nabi Ibraahiim iyo
                aabbihiis iyo qawmkiisii. Mana habboona in nicmada Eebbe lagu kibro, ama
                khayrkiisa la doono in lagu tasarrufo. Eebbaa wax bixiya, rizqiga iyo
                wanaaggana qaybiya, cidduu rabana siiya. Az-Zukhruf (26-32)</p>
            <ol start="33" type="1">
                <li>Hadduusan dadku noqoneyn ummad kaliya [gaalimada] waxaan uga yeeli
                    lahayn kuwa ka gaalooba Eebbe guryahooda saanqaaf fiddo ah iyo sallaano
                    fidda ah oy ku koraan.</li>
                <li>Guryahoodana waxaan uga yeeli lahayn albaabyo iyo sariiro ay ku
                    dangiigsadaan oo fidda ah.</li>
                <li>Iyo dahab, waxaas dhammaantiisana waxaan raaxada nolosha dhaw ahayn
                    ma aha, Aakhiraase u ah Eebbe agtiisa kuwa dhawrsada.</li>
                <li>Ruuxii ka jeedsada [arag-beela] xuska Eebbahaa Raxmaan ah
                    [Qur’aanka] waxaannu la xidhiidhinnaa Shaydaan oo saaxiib u noqon.</li>
                <li>Shayaadiintuna waxay ka leexin Jidka [Xaqa] waxayna isu maleyn inay
                    hanuunsan [toosan] yihiin.</li>
                <li>Markuu noo yimaado [gaalku Qiyaamada] wuxuu ku dhahaa [Shaydaanku],
                    “Shaleytee mey dhexdeenna ahaato [wax lamid ah] fogaanshaha
                    qorrax-kasoo-bax iyo u-dhaca, adaana u xun saaxiib.”</li>
            </ol>
            <p>Xadiith waxaa ku sugnaaday, “Hadday adduunyadu u miisaamanto Eebbe
                agtiisa garab kaneeco kama waraabiyeen gaal kabbo biyo ah waligeed.”
                Waxaa wariyey Tirmidi. Ujeeddaduna ma aha inaan la shaqeysan, shaqada
                xalaasha ah waa waajib, mase habboona in adduunyo uun loo go‘o, oo si
                waalli ah loo dabo ordo, sidaad aragtid ayaamahan. Waxaase jirta Aakhiro
                oo kahyr ku dhan yahay, ciddii ka indha-beesha Qur’aanka iyo Xaqana
                waxaa lagu diri Shaydaan una noqon saaxiib kana leexin Xaqa, isagoo
                u-maleyn inuu toosan yahay markeyse Qiyaamada tagaan wuu calaacali
                gaalku, wuxuuna ku sheegi Shaydaanka inuu yahay saaxiib kan ugu xun.
                Az-Zukhruf (33-38)</p>
            <ol start="39" type="1">
                <li>Wax idiinma tarayso Maanta haddaad dulmi fasheen inaad cadaab
                    wadaagtaan [ku kulantaan].</li>
                <li>Ma adaa wax maqashiin kara wax-ma-maqle, ma adaase hanuunin kara
                    [toosin kara] wax-ma-arke iyo cid ku sugan baadi cad?</li>
                <li>Haddaan kula tagno [ku oofsanno] adiga, annaga uun baa ka aarsan
                    gaalada.</li>
                <li>Haddaan ku tusinno waxaan u yaboohnayoo cadaab ah, waanu karraa
                    korkooda.</li>
                <li>Ee qabso waxa laguu waxyooday Nabiyow waxaad ku sugan tahay Jid
                    Toosan.</li>
                <li>Qur’aankuna sharaf buu u yahay adiga iyo qawmkaagaba, waana leydin
                    warsan doonaa.</li>
                <li>Warso kuwaan dirray ee kaa horreeyey oo Rasuuladannada kamid ahaa
                    inaan yeellay Eebbaha Raxmaana ka-sokow ilaahyaal la caabudo.</li>
            </ol>
            <p>Cid dhuntay oo dulmiila ah ciduna ma toosin karto, sidaan ruux
                dhaga-la’na wax loo maqashiin karin, mid indho-la’na wax loo tusin
                karin, Eebbana wuxuu ballan-qaaday inuu ka aarsado gaaladii Nabiga
                beenisay ee dhibtay, waxaase waajib ah in Qur’aanka si dhab ah loo
                qabsado, illeen sharafta iyo cizziga Muslimiinta yaa iska lehe. Waana la
                warsan doonaa, waxa Eebbe kasoo hadhay oo la caabudana ma jiro.
                Az-Zukhruf (39-45)</p>
            <ol start="46" type="1">
                <li>Dhab ahaan yaan ugu dirray [Nabi] Muuse isagoo wata aayaadkannaga
                    xagga Fircoon iyo jamaacadiisa, wuxuu yidhi, “Anigu waxaan ahay
                    Rasuulkii Eebbaha caalamka.”</li>
                <li>Markuu ula yimid aayaadkannaga waxay noqdeen kuwo ku qosla.</li>
                <li>Ma tusinno aayad haddii kale wey ka weyn tahay walaasheed [tan kale]
                    waxaana ku qabannay cadaab inay noqdaan darteed.</li>
                <li>Waxay dheheen, “Kan saaxirka [caalimka] ahaw [Muuse], noo bari
                    Eebbahaa wuxuu kugula ballantamay annagu waan hanuuneynaaye.”</li>
                <li>Markaan ka faydnay xaggooda cadaabkii waxay soo bexeen kuwo buriya
                    [ballankii].</li>
            </ol>
            <p>Qisada Nabi Muuse iyo Nabiyada kale qaarkoodba wax badan bay kusoo
                aroortay Qur’aanka, waxaase muhiim ah in lagu waano-qaato lagana fogaado
                falalka xunxun, Xaqa ku jeesjeeska iyo ballan-burintana layska jiro.
                Waxaana habboon in la toosnaado inta la dhumi ama xumaan la fali. Eebbe
                hanna waafajiyo wanaagga. Az-Zukhruf (46-50)</p>
            <ol start="51" type="1">
                <li>Wuu u dhawaaqay Fircoon qawmkiisii, wuxuu yidhi, “Miyuusan ii
                    sugnaan xukunka Masar, iyo wabiyadan socota hoostayda, miyeydaan wax
                    arkaynin?”</li>
                <li>“Saw annagu kama khayr roonin kan dulleysan een karayn wax-caddayn
                    [Nabi Muuse]?</li>
                <li>“Maxaa loogu soo tuuri waayey jijimooyin dahab ah, ama maxay ula
                    imaan wayday malaa‘ig is-raacraacsan?”</li>
                <li>Wuxuu fudaydsaday [Fircoon] qawmkiisii, wayna adeeceen waxayna
                    ahaayeen qawm faasiqiin ah.</li>
                <li>Markey na cadha-galiyeenna waan ka aarsanay xaggooda, waana
                    maanshaynay dhammaan.</li>
                <li>Waxaan ka yeelley waano iyo tusaale dadka dambe.</li>
            </ol>
            <p>Fircoonkii Masar aad buu u inkiray, Xaqana u diiday, sida wax badan
                Qur’aanku ka warramay, waxaase dhab ah inaan ku-jeesjeeska
                samo-falayaasha iyo wanaag u-yeedhayaasha wax wanaag ah lagala kulmeynin
                ee khasaare iyo halaag uun lagala kulmi. Tan kale qiimuhu ma aha in
                xoolo iyo dahab uun lagu siiyo, siduu mooday Fircoon iyo waxa la midka
                ahna la noqonin. Waana inaan xumaanta laysku raacin, haddii kale waxaa
                la noqon dad xun oo dulleysan, mutana ciqaabta Eebbe iyo inay u noqdaan
                tusaale kuwa kale. Az-Zukhruf (51-56)</p>
            <ol start="57" type="1">
                <li>Markaan uga yeellay ina-Maryama [Ciise] tusaale, markaasay qawmkaagu
                    [Nabiyow] ka jeedsadaan.</li>
                <li>Waxayna dheheen, “Ma ilaahyadannaa khayr roon mise isaga?” Mayna
                    kuugu qadarin tusaale muran mooyee, waana qawm dood badan.</li>
                <li>Wax kale ma aha Ciise ee waa uun addoon aan u nicmaynay ugana
                    yeellay tusaale reee Banii Israa‘iil.</li>
                <li>Haddaan doonno waxaan idiinka yeeli lahayn malaa‘ig baddalkiina
                    dhulka u hadha.</li>
                <li>[Nabi] Ciisana waa calaamadda Saacadda [Qiyaame] ee ha shakiyina,
                    ina raaca kaasaa ah Jidka Toosane.</li>
                <li>Yuuna idinka leexinin Shaydaan [Jidka] wuxuu idiin yahay col cad
                    ee.</li>
            </ol>
            <p>Nabi Ciise waa Nabi ay rumaysan yihiin Muslimiintu xaqnimadiisa sida
                Nabiyada kaleba dhammaantood (Eebbe nabadgalyo korkooda ha yeelee).
                Waana mucjisooyinka Eebbe iyo calaamadda saacadda Qiyaame, hase yeeshee
                muran iyo Shaydaan-adeecid waxaan halaag ahayn ma tarto. Jidka Toosanse
                waa in la raaco Xaqa uu usoo dhiibay Eebbe Nabiga Muxamed ah (naxariis
                iyo nabadgalyo Eebbe korkiisa ha yeelee). Abii Umaamo waxaa laga wariyey
                in Rasuulkii Eebbe kusoo baxay dad ku murmi Qur’aanka oo uu u cadhooday
                si daran wajigiisuna casaaday, markaas yidhi, “Haku garaacina Kitaabka
                Eebbe qaarkiis qaarka kale, ciddii dhumaysana waxaa la siiyaa muran un.”
                Az-Zukhruf (57-62)</p>
            <ol start="63" type="1">
                <li>Markuu ula yimid Ciise xujooyin wuxuu ku yidhi, “Waxaan idiin la
                    imid xikmad iyo inaan idiin caddeeyo waxaad isku diidan tihiin qaarkiis
                    ee ka dhawrsada Eebbe ina adeeca.”</li>
                <li>“Eebbe isagaa ah Eebbahay iyo Eebbihiinba ee caabuda taasaa ah Jidka
                    Toosane.”</li>
                <li>Wayse is-khilaafeen xizbiyadii dhexdooda halaagna wuxuu u sugnaaday
                    kuwii dulmi falay cadaab maalin daran xaggeed.</li>
                <li>Miyey sugi [gaaladaasi] waxaan Saacadda [Qiyaame] ahayn inay ugu
                    timaaddo si kado ah iyagoon ogayn?</li>
            </ol>
            <p>Nabi Ciise markii Eebbe kusoo dajiyey Kitaabka Injiil ah siiyayna
                xujooyin cad yey beeniyeen gaaladii isna khilaafeen. Waxaana u sugnaaday
                gaaladaas cadaab daran, wax uga gargaarina ma jiro, ee ha sugeen
                Qiyaamada kadada ugu imaan iyagoon ogayn. Az-Zukhruf (63-66)</p>
            <ol start="67" type="1">
                <li>Saaxiibbadu maalinta Qiyaame qaarkood qaarka [kale] waa u col, kuwa
                    dhawrsaday mooyee [mu’miniinta].</li>
                <li>[Waxaana loo odhon], “Addoomadaydow, korkiinna cabsi ma aha Maanta
                    mana murugoonaysaan.”</li>
                <li>Waana kuwa rumeeyey aayaadkannaga oo ahaa Muslimiinta.</li>
                <li>[Waxaana lagu dhihi], “Gala Jannada idinkiyo haweenkiinna [iyo kuwa
                    idin la midka ah] idinkoo laydiin nicmeeyey [laydin kana farxin].”</li>
                <li>Waxaana lala kor socon weelal [saxamo] dahab ah iyo koobab, waxayna
                    ka heli [Jannada] dhexdeeda waxay doonto naftu kuna raaxaystaan indhuhu
                    idinkoo dhexdeeda ku waari.</li>
                <li>Taasina waa Jannadii aad ku dhaxasheen waxaad camal-falayseen.</li>
                <li>Waxaadna ku leedihiin dhexdeeda faakiho badan ood xaggeeda wax ka
                    cuntaan.</li>
            </ol>
            <p>Saaxiibnimadu waxay qiima leedahay markey ku dhisan tahay Islaamnimo,
                wanaag is-farid, xumaan iska-reebid iyo dar Eebbe, taasaana wax anfacda
                adduun iyo Aakhiraba, marse hadday tahay xumaan ku-saaxiib iyo adduunyo
                darteed waa khasaare labada daaroobda, iyo kala-carar markay dhibaato
                timaaddo. Addoomada Eebbe ee wanaagsanna waxay mudan khayr Janno, wax
                badanna wuxuu Qur’aanku ka warramay wanaagga Jannada loo darbey, iyagoo
                ku waari iyaga iyo ehelkoodii wanaagsanaa. Rasuulkuna wuxuu yidhi,
                “Hadday labo nin isu jeclaadaan dar Eebbe oo midkood bari jiro midna
                galbeed wuu kulmin dhexdooda maalinta Qiyaame isagoo dhihi, ‘Waakan kaad
                u-jeclaatay dartay.’” Ibnu Cabbaas iyo Mujaahidna waxay dhaheen, “Waxay
                noqon saaxiibnimo kasta maalinta Qiyaame col kuwa dhawrsada mooyee.”
                Az-Zukhruf (67-73)</p>
            <ol start="74" type="1">
                <li>Dambiilayaashu waxay gali cadaabka Jahannamo iyagoo ku waari.</li>
                <li>Lagamana fudaydiyo dhexdiiseyna ku quustaan [aamusaanna].</li>
                <li>Ma aanaan dulmiyin hasa yeeshee iyagaa dulmiilayaal ahaa.</li>
                <li>Waxayna u dhawaaqi Maalik [malagga Naarta] iyagoo dhihi, “Eebbahaa
                    hana dilo,” markaasuu dhahaa, “Idinku waad ku waaraysaan [Naarta].”</li>
                <li>Dhab ahaan baan idiin la nimid Xaq hasa yeeshee badankiin Xaquu
                    nacay.</li>
                <li>Ma wax bayse gooyeen gaaladu oo amar ah [dhibka Nabiga]? Annaguna
                    wax baan goynaynaa [ciqaabtooda].</li>
                <li>Mise waxay u-maleeyeen inaanaan maqlayn qarsoodigooda iyo
                    muujintoodaba? Saas ma ah ee malaa‘igtannadaa agtooda wax ku qoro.</li>
            </ol>
            <p>Eebbe wuxuu ka abaal marin cid kastaa waxay kasbatay,
                dambiilayaashana wuxuu galin Naar joogta ah ooy ku dhex quusan, mana
                uusan dulmiyin ee iyagaa is-dulmiyey, waxna uma tarto geeri la doono iyo
                calaacal mar hadday Xaqii diideen Naarna lagu xukumay, dhagar iyo
                khayaamana wax ma tarto ee waxay dhibtaa saaxiibkeed, illeen Eebbe waa
                wax walba oge, malaa‘igtiisuna waxay qortaa wax kastee. Mujaahid wuxuu
                yidhi, “Waxay dooneen gaaladii dhagar shar markaasaa Eebbe ku
                abaal-mariyey.” Az- Zukhruf (74-80)</p>
            <ol start="81" type="1">
                <li>Waxaad dhahdaa [Nabiyow], “Haddii Eebbaha Raxmaan ah u-sugnaado ilmo
                    anaa u hor caabudi lahaa.”</li>
                <li>Waxaa ka nazahan Eebbaha samooyinka iyo dhulka ee Eebbaha Carshiga
                    ah waxay ku tilmaamaan.</li>
                <li>Ee ka tag ha dhunbadeen [xumaanta] hana ciyaareen intay kala kulmaan
                    maalintoodii loo yaboohaye.</li>
                <li>Eebbe waa Macbuudka samada iyo Macbuudka dhulka, waana falsame wax
                    og.</li>
                <li>Waxaana barako badnaaday [sarreeyeyna] Eebbaha iska leh xukunka
                    samooyinka iyo dhulka iyo waxa u dhaxeeya, agtiisaana ah ogaanshaha
                    Saacadda [Qiyaame] xaggiisaana laydiin celin.</li>
                <li>Mana hantaan kuway caabudeen Eebbe ka sokow wax shafeeca ah hasa
                    yeeshee ciddii Xaqa qirta iyagoo og [wax bay u-shafeeci idanka Eebbe
                    kadib].</li>
                <li>Haddaad warsato gaalada yaa abuuray waxay dhihi Eebbe ee xaggee loo
                    iili?</li>
                <li>[Nabiguna] wuxuu yidhi, “Eebbow, kuwani waa qawm aan rumaynayn
                    [Xaqa].”</li>
                <li>Iska saamax waxaadna dhahdaa “Nabadgalyo,” way ogaan doonaan [waxa
                    ku dhacee].</li>
            </ol>
            <p>Eebbe Sarreeye ilmo ma leh, illeen uma baahnee, waana ka fog yahay
                ceeb iyo xumaan oo dhan, waana Ilaaha Xaqa ah ee cirka iyo dhulka iyo
                waxa u dhaxeeyaba, xukunkoodana isagaa iska leh ogna waqtiga Qiyaamada,
                xaggiisaana loo noqon, wax shafeeca hanta oo Eebbe kasoo hadhayna ma
                jiro, cid Xaqa raacda oo Eebbe idmo mooyee. Gaaladuna waa qirsan yihiin
                in Eebbe abuuray ee waxay u diidi isla-wayni, doqonnimo iyo inay
                xumaanta iska dabaashaan xisaab la‘aan ee ha sugeen tan iyo
                abaal-marinta. Sudi wuxuu yidhi, “Macnuhu waxaa weeye hadduu Eebbe ilmo
                leeyahay anaa u hor rumeyn lahaa inuu ilmo leeyahay, hasa yeeshee ilmo
                ma leh.” Az-Zukhruf (81-89)</p>
            <h2 id="suurat-ad-dukhaan">Suurat ad-Dukhaan</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Xaa. Miim. [Waannu sheegnay iyadoo kale.]</li>
                <li>[Waxaan ku dhaartay] Kitaabka cad ee [Qur’aanka].</li>
                <li>Annagaa dejinnay [Qur’aanka] habeen barakeysan [Laylatul Qadr]
                    anagaana wax u digi.</li>
                <li>Habeenkaasaana la kala bixiyaa amar kastoo xikmo leh.</li>
                <li>Waana amar agtannada ka ahaaday, anagaana wax dirra [Rasuulo].</li>
                <li>Naxariis ka ahaatey xagga Eebbahaa, Eebbaana wax maqle ah wax
                    og.</li>
                <li>Waana Eebbaha samooyiinka iyo dhulka iyo waxa u dhexeeya haddaad
                    yaqiinsanaysaan.</li>
                <li>Ilaahay mooyee Eebbe kalana ma jiro, isagaa wax nooleeya waxna dila,
                    waana Eebbihiina iyo Eebbaha aabbayaalkiinii horreeyey.</li>
            </ol>
            <p>Eebbe Sarreeye wuxuu ku dhaartay inuu soo dajiyay Kitaabka Qur’aanka
                ah habeen barakeysan oo wax kasta la kala bixiyo, waana habeenka
                Laylatul Qadarka ee bisha Soon ku jirta ee Qur’aanka lasoo dajiyey siday
                aayado kale caddeeyeen, saasaana sugan cidda tidhi waa shan-iyo-tobanka
                bisha Shacbaan wax xujo ah oo cad ma hayso. Eebbana waa naxariiste,
                maqle, oge oo xukunka caalamka iska leh, wax nooleeya waxna dila, waana
                Eebbaha khalqiga dhammaan hor iyo dibba, ee waa in laga yaabo Eebbe si
                dhab ah. Ad-Dukhaan (1-8)</p>
            <ol start="9" type="1">
                <li>Waxayse ku sugan yihiin shaki wayna ciyaari.</li>
                <li>Ee sug maalinta uu ku imaan cirku qiiq muuqda [isagoo ku
                    dheehan].</li>
                <li>Oo dabooli dadka kaasina waa cadaab daran.</li>
                <li>Waxayna dheheen, “Eebbow naga fayd cadaabka waxaan nahay
                    mu‘miniine.”</li>
                <li>Goormey waantoobi isagoos u yimid Rasuul cad [muuqda].</li>
                <li>Markaasay ka jeedsadeen [Nabiga] waxayna dheheen, “Waa wax-la-bare
                    waalan.”</li>
                <li>Annagu waxaan idiinka faydaynaa cadaabka wax yar idinkuna waxaad ku
                    noqonaysaan xumaanta.</li>
                <li>Maalintaan qabanayno qabashada wayn [Qiyaamada ama Badar] waanu
                    aarsan.</li>
            </ol>
            <p>Nabigu wuxuu yidhi (naxariis iyo nabadgalyo Eebbe korkiisa ha
                yeelee), “Eebbihiin wuxuu idiinka digay saddex: Qiiq u qabta mu‘minka
                sida hargab gaalkana qabta intuu meel walba ka baxo, iyo daabad iyo
                Dajjaal.” Waxaa wariyey Ibnu Jariir iyo Dabaraani. Madax-adayg iyo
                gaalimana wax ma taraan illeen Eebbaa ka aarsan gaalo iyo
                Xaq-diidayaasha ku tilmaami Nabigu inuu waalan yahay, kuwaasi wax yar ha
                sugeen. Ad-Dukhaan (9-16)</p>
            <ol start="17" type="1">
                <li>Dhab ahaan baan imtixaanay hortood qawmkii Fircoon, waxaana u yimid
                    Rasuul sharaf leh.</li>
                <li>Isagoo dhihi, “Ii dhiiba addoommada Eebbe [ama maqalka] waxaan idiin
                    ahay Rasuul aamin ah.”</li>
                <li>“Hana iska-wayneynina Eebbe, waxaan idiin la imid xujo cad ee.”</li>
                <li>“Waxaana ka magan-galay Eebbahay iyo Eebbihiin inaad i
                    dhagaxyeysaan.”</li>
                <li>“Ee haddaydaan i rumeyn iga fogaada [i daaya].”</li>
                <li>Wuxuuna u qayliyey Eebbihiis in kuwaasu yihiin qawm dambiilayaal
                    ah.</li>
                <li>Guuri addoommadayda habeennimo, waa laydin raaciye.</li>
                <li>Kana tag badda iyadoo xasilloon oo furan iyagu waa col la
                    maanshayne.</li>
            </ol>
            <p>Wax badan yuu Qur’aanku ka warramay Fircoon iyo qawmkiisii iyo Nabi
                Muuse, iyo wixii isku qabsaday, waxay ku dambaysay oo ah Xaqii oo kor
                maray, iyo gaaladii oo la halaagay, waxaase loo baahan yahay uun in lagu
                waano qaato, lagana leexdo jidka gaalada. Ad-Dukhaan (17-24)</p>
            <ol start="25" type="1">
                <li>Imisey ka tageen beero iyo ilo?</li>
                <li>Iyo tallaal iyo meel sharaf leh.</li>
                <li>Iyo nicmooyin ay ku raaxaysanayeen.</li>
                <li>Xaalkuna waa saas, waxaana dhaxalsiinnay qawm kale.</li>
                <li>Uma ooyin samada iyo dhulku korkooda, lamana sugin.</li>
                <li>Waana ka korinay reer Banii Israa‘iil cadaab wax dulleeya.</li>
                <li>[Fircoon baan ka korinay] wuxuuna ahaa isla-weyne xad-gudbayaasha
                    kamid ah.</li>
                <li>Waxaana ka dooranay [dadkii waqtigoodii] annagoo og.</li>
                <li>Waxaana siinnay aayado imtixaan cad ku sugan yahay.</li>
            </ol>
            <p>Raaxo aduunyo iyo ku-nicmeysigeedu wax ma tarto hadday ciqaab iyo
                halaag ka dambeyni, taasoo ah nicmadoo laga wareejiyo iyo cidhib xun
                sidii Fircoon iyo qawmkiisii lagu falay cir iyo dhul midna ma xusuusan
                umana ooyin, nicmadana waxaa lagu dhawraa mahad Eebbe iyo toosnaan.
                Mujaahid iyo Sufyaan waxaa laga wariyay in cirka iyo dhulku u ooyi
                mu‘minka afartan maalmood (markuu dhinto). Ad-Dukhaan (25-33)</p>
            <ol start="34" type="1">
                <li>Kuwaasi [gaaladu] waxay dhihi.</li>
                <li>“Arrintu ma aha geerida hore mooyee, mana nihin kuwo lasoo
                    bixin.”</li>
                <li>“Noo keena aabbayowgano haddaad run sheegaysaan.”</li>
                <li>Ma iyagaa khayr roon mise qawmkii Tubbac iyo kuwii ka horreeyey?
                    Waan halaagnay waxayna ahaayeen dambiilayaal.</li>
                <li>Samooyinka iyo dhulka iyo waxa u dhaxeeya umaanaan abuurin
                    ciyaar.</li>
                <li>Mana aanaan u abuurin wax aan xaq ahayn hasa yeeshee badankood ma
                    oga.</li>
                <li>Maalinta kala-bixinta yaa ballan u ah dhammaan.</li>
                <li>Waana maalintaan qaraabanimo waxba laysugu tarayn laysuna
                    gargaarayn.</li>
                <li>Cid Eebbe u naxariisto mooyee, illeen waa adkaade naxariistee.</li>
            </ol>
            <p>Cid diidda oo isla-wayn iyo cid kalaba Eebbe wuu dili wuuna soo
                nooleyn, dhabtuna waa saas, Eebbana wuxuu u abuuray cirka iyo dhulka iyo
                waxa u dhexeeyaba xaq iyo in lays abaal-mariyo, arrintana maalintaas
                Eebbaa iska leh, wax isu gargaari ama wax isu tarina ma jiro, cid Eebbe
                u naxariisto mooyee. Waana arrin ay waajib tahay in aad loo eego looguna
                darbado. Ad-Dukhaan (34-42)</p>
            <ol start="43" type="1">
                <li>Geedka Zaquumka ah.</li>
                <li>Waa cunnada dambi-badanaha.</li>
                <li>Waana laami oo kale kuna kari caloosha.</li>
                <li>Sida xamiimka [kulayl daran] oo kale.</li>
                <li>[Waxaana lagu dhihi], “Qabta gaalka una jiida Jaxiimo
                    dhexdeeda.”</li>
                <li>Markaas ku shuba madaxiisa korkiisa cadaab kulul.</li>
                <li>[Waxaana lagu dhihi], “Dhadhami [cadaabka] waxaad tahay adkaade
                    Sharaf lehe.”</li>
                <li>Kaasina waa kaad ahaydeen kuwo shakiya [cadaabka].</li>
                <li>Kuwa dhawrsadana waxay ku sugnaan meel aamin ah.</li>
                <li>Jannooyin iyo ilo [yey ku sugnaan].</li>
                <li>Waxayna xidhan xariir jilicsan iyo mid adag [oo dhalaali] wayna
                    is-qaabili.</li>
                <li>Saasoo kale waxaa u sugnaaday haween indho waaweyn.</li>
                <li>Waxayna u yeedhan Jannada dhexdeeda khudaar kasta iyagoo aamin
                    ah.</li>
                <li>Mana ku dhadhamiyaan Jannada dhexdeeda geeri, geeridii hore mooye,
                    wuxuuna ka dhawray [Eebbe] cadaabka Jaxiimo.</li>
                <li>Waana fadliga Eebbahaa, taasina waa liibaanta wayn.</li>
                <li>Waxaan ugu fududaynay Qur’aanka carrabkaaga inay waantoobaan.</li>
                <li>Ee sug iyaguna way sugiye.</li>
            </ol>
            <p>Rasuulku wuxuu yidhi (naxariis iyo nabadgalyo korkiisa Eebbe ha
                yeelee), “Waxaa lagu odhan ehlu-Jannaha, ‘Waxaa idiin sugnaaday inaad
                caafimaadsanaataan oydaan bukoonin waligiin, iyo inaad noolaataan oydaan
                dhimanin waligiin, iyo inaad nicmeysataan oydaan rafaadin waligiin, iyo
                inaad da‘ yaraataan oydaan gaboobin waligiin.’” Waxaa wariyay Muslim.
                Dhabtuna waa inay arrintaasu tahay liibaanta wayn ee gaalo ha sugto
                dulli iyo ciqaab, mu‘miniintuna sharaf iyo wanaag. Ad-Dukhaan
                (43-59)</p>
            <h2 id="suurat-al-jaathiyah">Suurat al-Jaathiyah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Xaa. Miim. [Waa soo hormaray macnaheedu.]</li>
                <li>Soo dajinta Kitaabka [Qur’aanka] ah wuxuu ka ahaaday Eebbaha adkaada
                    iyo falka san.</li>
                <li>Samooyinka iyo dhulka dhexdiisana aayad baa ugu sugan
                    mu‘miniinta.</li>
                <li>Abuurkiinna iyo waxa Eebbe ku fidin [abuuri] dhulka oo wax socda ah
                    aayaad baa ugu sugan ciddii wax yaqiinsan.</li>
                <li>Is-khilaafka habeenka iyo maalinta iyo waxa Eebbe kasoo dajiyey
                    samada oo rizqi ah oo ku nooleeyo dhulka intuu dhintay kadib iyo
                    gadgaddoonka dabaylaha waxaa ugu sugan aayaad ciddii wax kasi.</li>
            </ol>
            <p>Qur’aanka sharafta leh Eebbaa soo dajiyay, samada, dhulka, wax kasta
                ee Eebbe ku fidiyay dhulka, habeenka, maalinta, roobka iyo gadgaddoonka
                dabaylaha waxay aayaad iyo calaamo ugu sugan tahay mu‘miniinta Xaqa
                yaqiinsan ee wax kasi, waana in la raaco amarka Eebba ahaysiiyey
                waxyaalahaa, laguna dhaqmo Kitaabkiisa, rumeyn, xukun, akhlaaq,
                mucaamalo iyo wax kastoo tallaaba ah. Al-Jaathiyah (1-5)</p>
            <ol start="6" type="1">
                <li>Taasi waa aayaadka Eebbe aan ku akhriyeyno korkaaga si xaq ah, ee
                    hadalkay Eebbe kadib iyo aayaadkiisa rumayn?</li>
                <li>Halaagna wuxuu u sugnaaday beenaale dambi badan dhammaantiis.</li>
                <li>Oo maqli aayaadka Eebbe oo la akhrin haddana daa‘ima gaalnimo,
                    isagoo is-kibrin sidii isagoon maqlin, ugu bishaaree cadaab daran.</li>
                <li>Markuu ogaado aayaadkannaga wax kamid ah wuxuu ka yeeshaa jeesjees,
                    kuwaasina waxaa u sugnaaday cadaab wax dulleeya.</li>
                <li>Waxaa koobi [kana dambeysa] Naarta Jahannamo, waxna uma taro waxay
                    kasbadeen, iyo waxay ka yeesheen Eebbe ka sokow awliyo, waxayna mudan
                    cadaab wayn.</li>
                <li>Qur’aankani waa hanuun, kuwii ka gaaloobay aayaadka Eebbehoodna
                    waxaa u sugnaaday cadaab xumaan daran.</li>
            </ol>
            <p>Cid Qur’aanka rumeyn-wayday wax xaq ah oo kale ma rumeyso, been
                badane, dambi badane maqla Qur’aankoo la akhrin markaas is-kibriya
                xumaanna ku madax-taagi, kuna jeesjeesi Qur’aanka waxaa u sugnaaday
                cadaab daran oo wax dulleeya, wax Eebbe ka sokeeya oo wax u tarina ma
                jiro, ee Xaqa cad uun hala raaco isagaa wax taree. Al-Jaathiyah
                (6-11)</p>
            <ol start="12" type="1">
                <li>Eebbe waa kan idiin fududeeyey badda say ugu socoto doonnidu [iyo
                    markabku] dhexdiisa amarka Eebbe, iyo inaad gaadhaan fadligiisa iyo
                    inaad ku mahadisaan.</li>
                <li>Wuxuu idiin fududeeyey waxa ku sugan samooyinka iyo dhulka, dhammaan
                    xaggiisay ka ahaadeen, arrintaasna waxaa ugu sugan aayaad ciddii
                    fikiri.</li>
                <li>Waxaad u dhahdaa kuwa rumeeyey u dhaafa kuwaan ka yaabayn ciqaabta
                    Eebbe si uu uga abaal mariyo qawm waxay kasbadeen.</li>
                <li>Ruuxii camal fiican fala naftiisuu u falay, ruuxii xumaan sameeyana
                    waxay uun dhibi naftiisa markaas xagga Eebbe uun baa laydiin celin.</li>
            </ol>
            <p>Wax kasta Eebbaa abuuray isagaana sakhiray, sida badda, markabka,
                waxa samada ku sugan iyo waxa dhulka ku sugan, dhammaanna xagga Eebbe
                yey ka ahaadeen, oo ma jiro wax la wadaagta Eebbe maamulka, waxaa uun la
                dhex-dabaalan nicmada Eebbe iyo khalqigiisa, waase in la fikiro, camal
                wanaagsanna lala yimaado, xumaantana laga fogaado, mana habboona in
                nicmada Eebbe iyo fadligiisa lagu kibro laysna weyneeyo adoon waxba
                ahayn, kuna turrayn, oo miskiin ah. Al-Jaathiyah (12-15)</p>
            <ol start="16" type="1">
                <li>Dhab ahaan baan u siinnay reer Banii Israa‘iil Kitaabka iyo xukun
                    iyo Nabinimo, waxaana ku arzuqnay wax wanaagsan, waxaana ka fadilnay
                    caalamkii [markaas].</li>
                <li>Waxaana siinnay xujooyin kamid ah amar, ismana khilaafin, inta cilmi
                    u yimid kadib mooyee, waxayna u diideen xasad iyo dulmi dhexdooda ah,
                    Eebbahaana wuu kala xukumi dhexdooda maalinta Qiyaame waxay isku
                    khilaafsan yihiin.</li>
                <li>Waxaana ku yeellay waddo amarka Diinta ah, ee raac, hana raacin
                    hawada kuwaan wax ogayn.</li>
                <li>Iyagu kaagama taraan Eebbe xaggiisa waxba, daalimiintana qaarkood
                    wuxuu u yahay sokeeye qaarka kale, Eebbana waa u wali kuwa
                    dhawrsada.</li>
                <li>Kaasi [Qur’aanku] waa aragti [nuurka] dadka iyo hanuun iyo naxariis
                    ciddii wax yaqiinsan.</li>
            </ol>
            <p>Banii Israa‘iil wuxuu Eebbe siiyay waqtiyadii hore Kitaabo iyo in
                Nabiyo laga bixiyo, waxayse ku jawaabeen is-khilaaf iyo Xaq-diiddo xasad
                iyo isla-wayni darteed, taasina ma aha waxay ku faani karaan gaalada
                Yuhuud, maxaa yeeley Nabiyadu waxay ahaayeen Muslimiin, waxaan isaga
                ahayn wax ma taro. saas darteed yuu Eebbe u faray Nabiga inuu ku
                toosnaado waddada Xaqa ah iyo Shareecada Islaamka, oosan maqlin warka
                kuwaan wax ogayn, oon waxna u tarayn, sokeeye dadna wax ma tarto ee
                waxaa wax tari gargaarka iyo Xaq-raacidda Eebbe. Al-Jaathiyah
                (16-20)</p>
            <ol start="21" type="1">
                <li>Mise waxay u maleeyeen kuwii kasbaday xumaanta inaan ka yeeleyno
                    kuwa Xaqa rumeeyey ee camal fiican falay oo kale, nolol iyo geeriba?
                    Waxaa xun waxay xukumi.</li>
                <li>Eebbaa u abuuray samooyinka iyo dhulka xaq iyo in laga abaal-mariyo
                    naf walba waxay kasbatay, lamana dulmiyo.</li>
                <li>Ka warran ruux ka yeeshay ilaahiisa hawadiisa, oo Eebbe dhumiyey
                    isagoo cilmi leh, oo daboolay maqalkiisa iyo qalbigiisa, yelayna
                    araggiisa dabool, yaa hanuunin Eebbe kadib? Miyaydaan wax
                    xusuusanayn?</li>
                <li>Waxay dheheen gaaladii, “Wax kale ma jiro ee waa uun noloshannada
                    dhaw, waana dhimaneynaa qaarna noolaan, waxaan waqtiga ahayna nama
                    dilo.” Wax ogaansho ahna uma leh arrintaas waxaan male ahayna kuma
                    socdaan.</li>
                <li>Marka lagu akhriyo korkooda aayaadkannaga oo cadcad wax xuja ah ma
                    helaan oon ahayn, “Noo keena aabbayowganno haddaad run
                    sheegaysaan.”</li>
                <li>Waxaad dhahdaa, “Eebbaa idin nooleeya idinna dili, idinna kulmin
                    maalinta Qiyaame shakina ma leh, laakiin dadka badankiis ma oga.”</li>
            </ol>
            <p>Sama-fale iyo xumaan-fale isku mid Eebbe kama dhigo nolol iyo geeri
                midna, Eebbana wuxuu u abuuray samada iyo dhulka xaq iyo inuu
                abaal-mariyo naf walba, cid hawadeeda raacday oo dhuntay iyadoo cilmi oo
                dhago, qalbi, iyo arag beelay cidna ma hanuuniso, gaalada caqliga xun oo
                lagu magacaabi jiray Dahriyyiin haddana lagu magacaabo Shuuciyiin waxay
                sheegeen in waqtigu uun dili, waxse ma oga ee Eebbaa wax dila, waxna
                nooleeya, Qiyaamaana la hor-tagi, cid walbana abaal-marin. Al-Jaathiyah
                (21-26)</p>
            <ol start="27" type="1">
                <li>Eebbaa iska leh xukunka samooyinka iyo dhulka, maalintay kacdo
                    Saacadda Qiyaame maalintaasay Khasaari xumaanlowgu.</li>
                <li>Waxaadna arki ummad kastoo lawyaha ku fadhida Qiyaamada, ummad
                    kastana waxaa loogu yeedhi Kitaabkii [camalkeeda]. Maalintaas waxaa
                    laydiinka abaal-marin waxaad camal-faleyseen.</li>
                <li>Kani waa Kitaabkannagii wuxuuna ku hadli Xaq korkiina, annaguna waan
                    qoraynay waxaad camal-falaysaan.</li>
                <li>Kuwa Xaqa rumeeyey oo camal fiican falay wuxuu galin Eebbohood
                    naxariistiisa, taasina waa liibaan wayn.</li>
                <li>Kuwa gaaloobayse waxaa lagu dhihi, “Miyeyna ahayn aayaadkeyga kuwa
                    korkiinna lagu akhriyo ood is-kibriseen noqoteen qawm dambi falayaal
                    ah?”</li>
                <li>Marka la dhaho, “Yabooha Eebbe waa xaq, Saacadda [Qiyaamana] shaki
                    ma leh,” waxaad dhahdaan, “Ma naqaan Saacadda [Qiyaame] waannu uun
                    malayn, mase yaqiinsanin.”</li>
            </ol>
            <p>Xukunka samada iyo dhulka iyo khalqiga dhammaantiis Eebbaa iska leh,
                maalinta Qiyaamana waxaa khasaari xumaanlow, cid walbana waxaa la arki
                iyadoo ku fadhida jilbaha, oo qaadan kitaabkii camalkeeda, Nabigu wuxuu
                yidhi (naxariis iyo nabadgalyo Eebbe korkiisa ha yeelee), “Waxaad
                mooddaa inaan arko idinkoo jilbaha ku fadhiya taag ka sokeeya
                Jahannamo.” Kitaabka Eebbena xaq buu ku hadli, kuwa fiicanna naxariista
                Eebbey heli iyo liibaantiisa, kuwa xunna waxay mudan abaal-marin daran,
                maxaa yeeley way is-kibriyeen Xaqiina way beeniyeen waxna ma rumeynin.
                Al-Jaathiyah (27-32)</p>
            <ol start="33" type="1">
                <li>Waxaa u muuqan gaalada xumaantay camal-faleen [ciqaabteedi] waxaana
                    koobi waxay ku jeesjeesi jireen [ciqaabtiisii].</li>
                <li>Waxaana loo dhihi, “Maanta [Qiyaamada] waannu idin ka tagi [idinko
                    cadaaban] sidaad u halmaanteen la-kulanka maalintiinan, hoygiinuna waa
                    Naar, wax idiin gargaarana ma jiro.”</li>
                <li>“Arrintaasna waxaa ugu wacan inaad ka yeelateen aayaadka Eebbe
                    jeesjees, idinna dhagartay nolosha dhaw [ee adduun].” Maanta [Qiyaamada]
                    lagama bixiyo Naarta, cudur-daarna lama warsado.</li>
                <li>Mahad Eebbaa iska leh Eebbaha samooyinka iyo dhulka, Eebbaha
                    caalamkana ah.</li>
                <li>Waxaana u sugnaatay waynida samooyinka iyo dhulka dhexdiisa, waana
                    Adkaade Falsan.</li>
            </ol>
            <p>Xumaanta ciqaabteeda waa la arki, Maalinta Abaal-marintana waxaa
                lagaga tagi xumaanle oo dhan Naar daran siduu u halmaamay Xaqa,
                gargaarna ma helo, illeen adduunyaa waashaye, lagamana saaro Naarta,
                cudur-daarna lama warsado. Mahad, weyni, xukun iyo tasarrufna waxaa iska
                leh maalintaas Qiyaame iyo had iyo jeerba Eebbaha caalamkee wax walba
                ahaysiiyey, una ahaan doono. Waxaa sugnaatay in Eebbe ku dhihi
                addoomadiisa qaar (Qiyaamada), “Miyaan kuu guurinin, miyaanaan ku
                sharfin, miyaanaan kuu sahlin waxaad korto sida fardaha iyo geela,
                miyaanaan madax kaa dhigin adoon xukumin?” Wuxuuna dhahaa, “Dhab ahaan
                waad yeeshay,” wuxuuna dhahaa Eebbe, “Ma waxaad u malaysay inaadan nala
                kulmi heyn?” Wuxuuna dhahaa, “Maya,” markaasuu Eebbe dhahaa, “Maanta
                waxaa lagugu dayn sidaad ii halmaantay.” Al-Jaathiyah (33-37)</p>
            <hr />
            <h2 id="suurat-al-axqaaf">Suurat al-Axqaaf</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Xaa. Miim. [Waxay ku tusin mucjisada Qur’aanka ee wayn, Eebbaa ogna
                    waa la dhahaa.]</li>
                <li>Kitaabka [Qur’aanka] ah wuxuu kasoo dagay Eebbaha adkaada ee falka
                    san xaggiisa.</li>
                <li>Samaawaadka iyo dhulka iyo waxa u dhexeeyana waxaan xaq iyo muddo
                    magacaaban ahayn uma aannaan abuurin, kuwii gaaloobayna wixii loogu
                    digay [ee Qur’aanka] ah way ka jeedsadeen.</li>
                <li>Waxaad dhahdaa Nabiyow, “Bal ka warrama waxaad caabudaysaan ee Eebbe
                    kasoo hadhay ina tusiya waxay ku abuureen dhulka, ama shirkad ah oy ku
                    leeyihiin samaawaadka, ii keena [oo i tusiya] Kitaab Qur’aanka ka
                    horreyay, ama wax raad cilmi ah, haddaad run sheegeeysaan.”</li>
                <li>Wax ka dulmi badan ma jiro ruux baryi Eebbe ka sokow waxaan
                    ajiibeynin [maqleyn] tan iyo Qiyaamada, baryadoodana halmaansan
                    [ogeyn].</li>
                <li>Marka dadka lasoo kulmiyana u noqon doona kuwii caabudi jiray col,
                    inay caabudi jireenna dafiri.</li>
            </ol>
            <p>Qur’aanka Eebbeheenna wayn yaa soo dajiyay, cirka, dhulka iyo
                khalqiga kale ee badanba Eebbaa abuuray, si ruux walba looga abaal
                mariyo wuxuu camal falay muddaduu noolaa, wax Eebbe la wadaaga
                milkigiisa iyo awooddiisana ma jiro, wax in lala caabuda ama lala
                baryana ma bannaana, xaqna ma aha, ruuxa waxaan Eebbe ahayn caabuda ama
                baryana maalinta Qiyaame ee kulanka wax uma taro, wuuna dafiraa.
                Al-Axqaaf (1-6)</p>
            <ol start="7" type="1">
                <li>Marka gaalada lagu dul akhriyo aayaadkannaga [Qur’aanka] oo cad
                    waxay dhahaan kuwa gaalada ah markuu u yimid Xaqu, “Kani waa sixir
                    cad.”</li>
                <li>Waxay dhihi, “Waa been uu abuurtay [Nabigu].” Waxaad dhahdaa,
                    “Haddaan been abuurto waxba iigama taraysaan Eebbe xaggiisa? Isagaana og
                    waxaad dhumbanaysaan [oo been ah] Eebbaana marag ugu filan dhexdeenna,
                    waana dambi-dhaafe naxariista ah.”</li>
                <li>Waxaad dhahdaa, “Ma ihi bidci ka gaar ah Rasuullada, mana ogi waxa
                    lagu fali aniga iyo idinka, waxaan uun raaci waxa lay waxyoodo [ee
                    Qur’aanka ah] waxaana ahay u-dige cad [oo muuqda].”</li>
                <li>Waxaad dhahdaa, “Bal ii warrama hadduu Qur’aanku Eebbe kasoo dagay
                    ood ka gaalowdaan oo uu ka marag-furo marag reer Banii Israa’iil ah
                    isaga oo kale [xaqnimada iyo runta] oo uu rumeeyay idinkuna aad
                    is-kibriseen, Eebbana ma hanuuniyo kuwa dulmilowga ah.”</li>
            </ol>
            <p>Qur’aanku waa xaq sugan oo Eebbe usoo dhiibay Malaku Jibriil, kuna
                soo dajiyay Nabiga Muxammad ah (naxariis iyo nabadgalyo Eebbe korkiisa
                ha yeelee), mana aha wararkii dadkii hore oo lasoo uruuriyay, siday
                gaalada Xaq-diidayaasha ah sheegteen, sixirna ma aha iyo wax la
                been-abuurtay, Nabiguna jeebkiisa kama keenin, siduu Eebbaba aayada
                badan ku caddeeyay, maragna waxaa ugu filan Nabiga Eebbaha Wayn ee
                naxariista badan, Nabiguna wax gaar ah oo hor leh oon toosnayn lama
                imaanin, ee wuxuu raaci wixii Eebbe u waxyooday. Waxaa Qur’aanka u marag
                furay oo rumeeyay culimo kamid ah reer Banii Israa’iil, siday u
                rumeeyeen Kitaabkoodii, inkastood idinku ka gaalowdeen isna kibriseen.
                Al-Axqaaf (7-10)</p>
            <ol start="11" type="1">
                <li>Gaaladii waxay dheheen hadduu Qur’aanku khayr yahay noogama
                    hormareen rumayntiisa, iyagoon hanuunsanayn gaaladu yay haddana dhihi,
                    “Kan [Qur’aanka ah] waa beenihii hore.”</li>
                <li>Qur’aanka waxaa ka horreeyay Kitaabkii [Nabi] Muuse, isagoo ah
                    hanuuniye iyo naxariis, kanna waa Kitaab u rumayn [Xaqa], af-Carabina
                    kusoo dagay, si uu ugu digo kuwa dulmiga falay, uguna bishaareeyo kuwa
                    wanaagga falay.</li>
                <li>Kuwa yidhi, “Eebbahanno waa Alle,” haddana toosnaaday cabsi iyo
                    murugi midna ma arkaan.</li>
                <li>Kuwaasna waa ehlu-Janno wayna ku waari dhexdeeda, abaal-marin
                    camalkoodii [wanaagsanaa] darteed.</li>
            </ol>
            <p>Xaqa rumayntiisa ruuxna gaar uma aha, ee ciddii Eebbe waafajiyo oo
                hanuunka doonta yaa hanuuna, sida ay gaaladu dheheenna xaalku ma aha oo
                ah in ruuxa xoolaha badan ama madaxda ah uu ku xaq- leeyahay inuu wax
                walba ugu horreeyo, xataa hanuunkaba. Qur’aankuna ma aha kii ugu
                horreeyay kutubta Eebbe ee waxaa hortiisa ahaa Tawreeddii Nabi Muuse ee
                wanaagsanayd, iyo Kutubihii kale ee Eebbe, Qur’aankuna wuxuu kusoo dagay
                luqadda Carabiga ah si uu ugu digo kuwa leexday, uguna bishaareeyo kuwa
                wanaagga fala, ruuxiise Eebbe aqoonsada haddana toosnaada cabsi iyo
                murugo midna ma qabato maalinta Qiyaame, Jannana wuu gali isagoo ku
                waari camalkiisa wanaagsan dartiis. Al-Axqaaf (11-14)</p>
            <ol start="15" type="1">
                <li>Dadka waxaan u dardaarannay labadiisii waalid inuu u wanaag falo,
                    hooyadiis uurkay ku sidday iyadoo dhibban wayna dhashay iyadoo dhibban,
                    uurkiisa iyo gudhintiisuna waa soddon bilood, markuu ilmihii tabar
                    yeesho oo afartan gaadho yuu [kan fiican] dhahaa, “Eebbow igu toosi
                    inaan kugu mahadiyo nicmadaada aad iigu nicmaysay aniga iyo
                    waalidiintay, iguna toosi inaan camal fiican ood ka raalli tahay falo,
                    iina wanaaji faracayga, waana kuu tawbad-keenaye, waxaana ka mid ahay
                    Muslimiinta.”</li>
                <li>Kuwaasi waa kuwaannu ka aqbalayno camalkoodii fiicnaa, kana
                    dhaafayno koodii xumaa, waxayna noqon ehlu-Janno Eebbana wuxuu u
                    yaboohay yabooh run ah.</li>
            </ol>
            <p>Waalidka xaqiisu aad buu u wayn yahay, Eebbana in badan yuu Qur’aanka
                kusoo celceliyay, sida aayadahan oo kale, meelo badanna wuxuu Eebbe la
                xidhiidhiyay cibaadadiisa, si gaar ahna wuxuu u xusay hooyada, maxaa
                yeelay waxay la kulantaa dhib badan, xagga uurka iyo xagga dhalmada iyo
                nuujintaba, saas daraaddeed ilmaha wanaagsan wuu u sama-falaa, isagoo
                Eebbe warsan inuu waafajiyo mahaddiisa, siduu ugu sama-falay isaga iyo
                waalidkiisba, una fududeeyo inuu camal fiican falo, faraciisana u
                suubiyo, ruuxa saas yeelana waa midka Eebbe wanaagga ka aqbalo,
                xumaantana ka dhaafo Janno iyo wanaagna ku abaal-mariyo. Al-Axqaaf
                (15-16)</p>
            <ol start="17" type="1">
                <li>Waxaa jira mid ku dhihi labadiisii waalid, “Uf baa la idin yidhi ee
                    ma waxaad ii yaboohaysaan in la i soo bixin iyadoo dadkii horaba tagay,”
                    labada waalidna ay Eebbe uga baryi [hanuun], iyagoo ku dhihi “Magacaa
                    ba’, ee rumee, ballanqaadka Eebbana waa xaq ee,” oo markaas ku dhihi,
                    “Waxaasi waa beentii dadkii hore.”</li>
                <li>Kuwaasi waa kuwa caddibaadi u sugnaatay iyagoo kamid noqon kuwii
                    horay u tagey oo jinni iyo insiba leh, waxayna ahaayeen kuwa
                    khasaaray.</li>
                <li>Cid walba waxay mudan waxay camal-fashay Eebbana wuu u oofin
                    camalkooda iyagoon la dulmiyaynin.</li>
            </ol>
            <p>Waalidka xaqiisa waxaa sheegay aayado badan, waxaana inoo soo hor
                maray ilmihii baarriga u ahaa waalidkii xaalkiisa, aayadahanna waxay
                caddayn xumaanta caaqnimada iyo caasiyidda waalidka, iyo in ruuxii
                waalidkiis caasiya, xumaan, Eebba-khilaafld, Qiyaamo-inkirid iyo
                baadinnimoba uu u dhawyahay, kuwa saas yeelana, waa kuwa Naartu u
                waajibtay oo khasaarana ku dhacay, illeen ruux walba Eebbe wuxuu ka
                abaal-marin wuxuu camal-falay wanaag iyo xumaaanba. Al-Axqaaf
                (17-19)</p>
            <ol start="20" type="1">
                <li>[Xusuuso] maalinta kuwii gaaloobay loo bandhigi Naarta,iyagoo lagu
                    dhihi, “Waxaad wanaaggiinii ku dhammaysateen noloshiinnii dhawayd,
                    waadna ku raaxaysateen, maantase waxaa laydinku abaal marin caddibaad
                    dulli ah, is-kibrintiinnii aad xaq-darro isula weyneydeen iyo
                    faasiqnimadiinna darteed.”</li>
                <li>Xusuuso reer Caad walaalkood [Nabi Huud] markuu u digay qawmkiisii
                    iyagoo daggan Axqaaf, iyagoo Rasuullo wax u diga ka horreeyeen kana
                    dambeeyeen, isagoo ku dhihi, “Eebbe mooyee wax kale ha caabudina, waxaan
                    idiinka yaabi caddibaad maalin wayn.”</li>
                <li>Waxay ku dheheen, “Ma waxaad noola timid inaad naga iisho
                    ilaahyadannada, noo keen waxaad noogu goodiyayso haddaad run
                    sheegeyso.”</li>
                <li>Wuxuuna ku yidhi, “Eebbaa ku cilmi leh [goorta caddibaaddiinna] ee
                    anugu waxaan idin gaadhsiin waxa lay faray inaan gaadhsiiyo, waxaanse
                    idinku arkaa kuwa jaahiliin ah.”</li>
            </ol>
            <p>Raaxo adduun oo caddibaadi ka dambayso wax ma tarto, ruuxiise
                gaalnimo, kibir iyo Xaq-diidnimo ku kaca waxaa lagu abaal-marin Aakhiro
                caddibaad. Aayadaha kale waxay ka qisoon qawm la dhihi jiray reer Caad
                oo loo diray Nabi Huud, beeniyeenna markuu Xaqa ugu yeedhay iyo in Eebbe
                kaliya ay caabudaan, kana digtoonaadaan caddibaad daran, wayse
                madax-adaygeen, waxayna u caddeeyeen inayan marna ilaahyaalkooda ka
                tagaynin, ee wuxuu keeni ha keeno, Eebbaase wax walba og awoodna leh,
                hadalladaas oo kalana waxaa ku hadla jaahiliinta isla-wayn. Al-Axqaaf
                (20-23)</p>
            <ol start="24" type="1">
                <li>Markay gaaladii reer Caad arkeen caddibaaddii [sida daruur] oo
                    toggooda soo qaabishay waxay dheheen, “Waa daruur na waraabinaysa,” ma
                    aha ee waa waxaad dadajisanayseen inuu yimaado oo caddibaad ah, waana
                    dabayl caddibaad darani ku jirto.</li>
                <li>Wax kasta oy martana way burburin amarka Eebbe dartiis, markaasay
                    ahaadeen kuwa aan la arkaynin guryohoodii mooyee, saasaana ku
                    abaal-marinnaa kuwa dambiilayaasha ah.</li>
                <li>Waxaan makaninnay [siinnay] reer Caad wax aannaan idin makaninnin,
                    waxaana u yeellay maqal, arag iyo quluub, waxbase uma tarin maqalkoodii,
                    araggoodii iyo quluubtoodii, maxaa yeelay waxay diidayeen aayaadka
                    Eebbe, waxaana ku dhacay [oo koobay] caddibaaddii ay ku
                    jeesjeesayeen.</li>
            </ol>
            <p>Gaaladii reer Caad way kibreen waxayna beeniyeen Nabigii Eebbe ee
                Huud ahaa, markaasaa Eebbe ku halaagay caddibaad dabayleed oo Naari ku
                dhex jirto, iyagoo roob mooday dabayshaas oo baabbi‘isay halaagtayna,
                saas oo kalana waxaa mudan ciddii isla-waynaata, oo gaalawda
                dhammaanteed, cid dhuntayna maqal, arag iyo qalbi wax uma taro, saas
                daraaddeed waa in lagu waana qaato qisadan, Eebbana lagu xidhnaado
                illeen xoog iyo quwad cidna agtiisa wax uma tartee. Al-Axqaaf
                (24-26)</p>
            <ol start="27" type="1">
                <li>Waxaan halaagnay wixii gaararkiinna ahaa oo magaalooyin ah,
                    xujooyinkana waan caddaynay si dadku Eebbe ugu noqdo.</li>
                <li>Maxay ugu gargaari waayeen kuway ilaahyaal ay u dhawaadaan ka
                    dhigteen Eebbe ka sokow, way ka dhumeen, taasina waa beentoodii iyo
                    war-abuurashadoodii.</li>
                <li>Xusuuso markaan kuu soo iilnay koox jinni ah oo Qur’aanka dhagaysan,
                    markay yimaadeen [meesha lagu akhriyina] ay isu dheheen dhagaysta,
                    markii la dhammeeyayna ay ciddoodii ku noqdeen iyagoo u digi.</li>
                <li>Oo ku dhihi, “Qawmkannow waxaan maqallay Kitaab [Qur’aan] lasoo
                    dajiyay [Nabi] Muuse kadib oo rumayn Kitaabihii ka horreeyey, kuna
                    hanuunin Xaq iyo Waddada Toosan.”</li>
                <li>“Qawmkannow ajiiba [raaca] u-yeedhaha Xaqa Eebbe, rumeeyana,
                    dambigiinna Eebbe ha dhaafee, hana idinka koriyo caddibaad darane.”</li>
                <li>“Ruuxaan ajiibin [raacin] u-yeedhaha Eebbe kuma daaliyo Eebbe dhulka
                    dhexdiisa [kama cararo] wax Eebbe kasoo hadhay oo u gargaarina ma jiro,
                    kuwaas [aan maqlaynin yeedhidda Eebbana] waa kuwa baadi cad ku
                    sugan.”</li>
            </ol>
            <p>Labada aayadood ee hore waxay ka warrami sida Eebbe u halaagay
                gaaladii kibirtay ee Makka ag dagnayd, ilaahyadoodii Eebbe kasoo
                hadhayna ayna wax u tarin, Ilaahayna saasuu u karaa inuu Xaq-diidayaashu
                u halaago. Aayadaha kale waxay ka qisoon in Nabiga Muxammad ah (naxariis
                iyo nabadgalyo korkiisa Eebbe ha yeelee) loo diray jinni iyo insiba,
                ayna koox jinni ah maqashay isagoo Qur’aanka akhrin dhagaysteenna
                rumeeyeenna. Al-Axqaaf (27-32)</p>
            <ol start="33" type="1">
                <li>Miyeyna ogayn Eebbaha abuuray samaawaadka iyo dhulka aan kana noogin
                    abuurkooda inuu karo inuu soo nooleeyo wixii dhintay? Saas ma aha ee
                    Eebbe wax walba oo uu doono wuu karaa.</li>
                <li>Maalinta kuwii gaaloobay loo bandhigi Naarta waxaa lagu odhan,
                    “Miyuuna xaq ahayn kan [caddibaadda ah]?” Markaasay dhahaan, “Eebbaan ku
                    dhaarannaye waa xaq,” Eebbe wuxuu ku dhahaa. “Dhadhamiya caddibaadda
                    gaalnimadiinna darteed.”</li>
                <li>U-samir siday u samreen kuwii sugnaanta iyo niyadda u saaxiibka ahaa
                    ee Rasuullada ahaa, hana ku dagdagin in la caddibo waxay la mid noqon
                    markay arkaan waxa loogu gooddiyay ineeyan ku nagaanin adduunka saacad
                    maalin ah waxaan ahayn, Qur’aankuna waa gaadhsiin, kuwa faasiqiinta ah
                    un baana la halaagaa.</li>
            </ol>
            <p>Ilaaheen isagaa wax walba abuuray, wax daaliya ama cajis-galiyana ma
                jiro, soo-bixinta dadkuna way u fududdahay, maalinta gaalada Naarta la
                horkeenana waxay qiran xumaantoodii ay ku faleen adduunka, waxaana lagu
                abaal-marin caddibaad, waxaase laga rabaa ruuxa Muslimka ah sabir,
                adkaysi iyo Xaq-ku-sugnaansho, sida Eebbe faray Rasuulladiisuna
                ahaayeen, Qur’aankuna waa digniin Eebbe iyo war cad iyo gaadhsiin
                caalamka oo dhan, inkastoo ruuxu ku raaxaysto adduunyada ama ku raagaba
                waxay la mid noqon isagoon ku nagaanin mudda yar mooyeene. Al-Axqaaf
                (33-35)</p>
            <h2 id="suurat-muxammad">Suurat Muxammad</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Kuwii gaaloobay oo jidka Eebbana ka leexiyay dadka Eebbe waa buriyay
                    camalkooda.</li>
                <li>Kuwa rumeeyay Xaqase oo camal fiican falay oo rumeeyay Qur’aanka
                    lagu soo dajiyay [Nabiga] Muxammad ah ee xaqa ah Eebbe wuu asturi
                    xumaantooda, xaalkoodana wuu wanaajin.</li>
                <li>Saasna waxaa ugu wacan in kuwa gaaloobayna ay raaceen baadil, kuwa
                    rumeeyayna ay raaceen Xaqa Eebbe, saasuuna Eebbe u yeelaa tusaale.</li>
                <li>Haddaad kula kulantaan gaalada dagaal luqunta ka garaaca, markaad
                    sugtaanna ku adkeeya xidhidda, markaas ama iska sii daaya ama hays
                    furteen, inta dagaalku ka xasili, xaalku waa saas, hadduu Eebbe doonana
                    wuu ka aarsan karaa, hase yeeshee wuxuu saas u falay inuu qaarkiin
                    qaarka kale ku imtixaano, kuwa Jidka Eebbe lagu dilana camalkooda Eebbe
                    ma halleeyo.</li>
                <li>Eebbana wuu toosin oo hanuunin kuwaas, wuuna wanaajin
                    xaalkooda.</li>
                <li>Wuxuuna galin Janno [uu baray] u caddeeyay.</li>
            </ol>
            <p>Gaaladii Nabiga ka gaalowday Xaqana dadka u diidday camalkoodu wuu
                buri, sida kuwa Nabiga rumeeya camal fiicanna fala dambigooda loo
                dhaafo, maxaa yeelay isku mid ma noqon karaan ruux Xaqa raacay oo dadka
                faray iyo mid gaaloobay dadkana Xaqa ka reebay, tan kale wuxuu Eebbe
                farayaa mu‘miniinta inay ku jihaadaan Jidka Eebbe, gaaladana isaga
                caabbiyaan si daran, Jahaadkuna waa imtixaan Eebbe, ciddii ku dhimatana
                waa ehlu-Janno haddii kalana waxay heli guul iyo sharaf, saas daraaddeed
                yaa ciddii Jahaadka ka tagta dulli iyo gumaysi u dul fuulaa. Muxammad
                (1-6)</p>
            <ol start="7" type="1">
                <li>Kuwa Xaqa rumeeyow, haddaad u gargaartaan Eebbe [Diintiisa] isna wuu
                    idiin gargaari, gommadihiinnana wuu sugi [geesinnimo].</li>
                <li>Kuwa gaaloobayse halaag iyo [hoos-u-dhac] yaa u sugnaaday,
                    camalkoodiina Eebbe wuu halleeyay.</li>
                <li>Saas waxaa ugu wacan inay neceen waxa Eebbe soo dajiyay oo xaqa ah,
                    markaasuu hoobiyay camalkoodii.</li>
                <li>Miyayna ku soconin dhulka oo markaas ay arkaan siday noqotay
                    cidhibtii kuwii gaaloobay ee reer Makka ka horreeyay? Eebbaa halaagay,
                    gaaladana waxaa u sugnaaday saasoo kale halaag.</li>
                <li>Saas waxaa ugu wacan in Eebbe yahay gargaaraha mu’miniinta,
                    gaaladuna ayna gargaare lahayn.</li>
                <li>Eebbe wuxuu galin mu‘miniinta camalka fiicanna falay Jannooyin ay
                    dureeri dhexdeeda wabiyaal, kuwa gaaloobayna way raaxaysan [adduunka]
                    una cuni sida xooluhu wax u cunaan, Naarna waa gurigay ku hoyan.</li>
            </ol>
            <p>Eebbe dadka gargaar ugama baahna ee imtixaan dartiis yuu u falay
                saas, ciddiise Diinta Eebbe difaacda wuu u gargaaraa, gaaladana dulli
                iyo halaag yaa u dambayn, maxaa yeelay waa Xaq-diidayaal, waana ruuxu
                dhulka inuu maraa kuna waana-qaato wixii dhacay. Tan kale waa in
                mu‘miniintu rumeeyaan in Eebbe u gargaari hadday la yimaaddaan niyad
                san, midnimo, toosni iyo Xaq-daaficid. Taasina waxay ka muuqataa siduu
                Eebbe u gargaaray Nabigii (naxariis iyo nabadgalyo korkiisa Eebbe ha
                yeelee) iyo asxaabtiisii, mudda yar kadibna Diinta Islaamku meel walba
                ku faaftay kana talisay, intaas waxaa u dheer Jannada Aakharo, maxayse
                tari in sida xoolaha wax loo cuno mar hadday Naaru ka dambayso. Muxammad
                (7-12)</p>
            <ol start="13" type="1">
                <li>Imisay jirtay magaalo ka xoog badan magaaladaadan ku bixisay [Makka]
                    aanna hallignay, gargaarana aan helin.</li>
                <li>Ruux Xaqa cad ee Eebbe ku sugan ma lamid baa ruux loo qurxiyay
                    camalkiisa xun oo haddana waxa naftiisu jeceshahay [ee xun] raaca?</li>
                <li>Tilmaanta Jannada loogu yaboohay mu’miniinta waa in wabiyaal biya ah
                    oon doorsoomaynin dhexdeeda yihiin, iyo wabiyaal caano ah oon iyana
                    dhadhankoodu doorsoomaynin, iyo wabiyaal khamro [xalaal ah] oo u macaan
                    dadka cabbi, iyo wabiyaal malab ah oo la sifeeyay, waxayna Jannada ku
                    leeyihiin nooc kasta oo midho ah, iyo dambi-dhaafka Eebbe. Ma lamid baa
                    ruux Naarta ku waari lagana waraabin biyo kulayl daran oo xiidmahooda
                    gooya?</li>
                <li>Waxaa kamid ah gaalada kuwo ku dhagaysan [Nabiyow], markay agtaada
                    ka baxaanna ku dhihi kuwa cilmiga leh [asxaabta], “Muxuu lahaa dhawaan?”
                    Kuwaasi waa kuwa Eebbe daabacay quluubtooda, waxay naftoodu jeclaydna
                    [oo xunna] raacay.</li>
            </ol>
            <p>Xoog Eebbaa iska leh, Xaq-diide kastana Eebbe wax kuma aha inuu
                halligo sidii kuwii horeba uu ku falay, Xaq iyo baadilna isku mid ma
                aha, Jannada Eebbe u darbay mu’miniinta ee wanaaggu ku dhan yahay iyo
                Naar daranna ma sinna, Eebbeheenna dadka ma dulmiyo ee ruux walba wuxuu
                falo yuu ka abaal-mariyaa, samaan iyo xumaanba, Qur’aanka iyo Xaqa oo
                lagu jeesjeeso waa ficilka gaalada iyo xumaanlowga ee waa in layska
                jiraa. Muxammad (13-16)</p>
            <ol start="17" type="1">
                <li>Kuwa hanuunay [Eebbe] wuxuu u siyaadiyaa hanuun, wuxuuna waafajiyaa
                    [Eebbe] ka-yaabiddiisa.</li>
                <li>Gaaladu ma waxay sugi in Qiyaamadu kado ugu timaaddo? Waxaase
                    yimidba calaamooyinkeedii, ee sidee bay xusuus ugu sugnaan hadday
                    Qiyaamadu timaaddo?</li>
                <li>Ogow [kuna sugnow Nabiyow] inaan Eebbe mooyeen ilaah kale [xaq lagu
                    caabudo] jirin, una dambi-dhaaf waydii naftaada iyo mu‘miniinta rag iyo
                    haweenba, Eebbana waa ogyahay dhaqdhaqaaqiinna iyo nagaadigiinnaba.</li>
                <li>Waxay kuwa Xaqa rumeeyay dhahaan, “Maa lasoo dejiyo suurad,”
                    markiise lasoo dajiyo suurad sugan dagaalkana [Jahaadkana] lagu sheego
                    waxaad arkaysaa kuwa quluubta ka buka oo kusoo fiirin [Nabiyow] sida
                    ruux sakaraad hayo oo kale, halaag bayna mutaan kuwaasi.</li>
                <li>Daacadnimo iyo hadal wanaagsan yaa u khayr roonaan lahayd, markase
                    xaalku dhaboobo [Jahaad la galo] hadday Eebbe u run sheegaan yaa u khayr
                    badan.</li>
            </ol>
            <p>Ruuxii Xaqa raaciddiisa iyo Jidka Eebbe ku dadaala Eebbe wuxuu ku
                abaal-mariyaa inuu u siyaadiyo hanuun, wuxuuna waafajiyaa wanaag iyo
                Eebbe ka-yaabid, ciddii caqli lehna waa inay waqtiga ka faa’iidaysataa,
                maxaa yeelay Qiyaamadu waxay ku imaan kado, markay timaaddana cidna
                calaacal iyo catow wax uma tarto, mar haddii fursaddu dhaafto, waana in
                Eebbe si dhab ah loo qiraa laguna sugnaado arrintaas, dambi-dhaafna had
                iyo jeer la waydiistaa, Jidkiisana lagu toosnaadaa laguna jihaadaa,
                hadal wanaagsan, niyyad adag, daacadnimo iyo Eebbe rumayn dhab ahna lagu
                dadaalo. Muxammad (17-21)</p>
            <ol start="22" type="1">
                <li>Amaad mudan tihiin haddaad Xaqa [Jahaadka] ka jeedsataan inaad
                    fasaadisaan dhulka, qaraabadiinnana goysaan.</li>
                <li>Kuwaasi waa kuwa Eebbe lacnaday, dhagaha iyo indhahana tiray.</li>
                <li>Miyayna Qur’aanka u fiirsanin [si dhab ah] mise quluubtoodaa
                    daboolan.</li>
                <li>Kuwa riddoobay [gaalnimo ku noqday] inta Xaqu iyo hanuunku u
                    caddaaday kadib, Shaydaan baa u qurxiyay, yididiilo [been ahna] uguna
                    yaboohay.</li>
                <li>Saas waxaa ugu wacan iney kuwa riddoobay ku dheheen kuwa Xaqa nacay
                    waxaan idinku [waafaqaynaa] adeecaynaa amarka qaarkiis [colnimada
                    Nabiga], Eebbana waa ogyahay waxay qarsan.</li>
                <li>Ee say noqon markay nafta ka qaadayso malaa’igtu iyadoo ka garaaci
                    wajiga iyo gadaashaba?</li>
                <li>Saas waxaa ugu wacan inay raaceen kuwaasi wax Eebbe ka cadhoodo,
                    neceenna raalli-ahaanshihiisa, markaasuu buriyay camalkoodii.</li>
            </ol>
            <p>Xaqa iyo wanaagga iyo Jihaadka oo laga jeedsado waxay sabab u noqotaa
                halaag iyo dhibaato, fasaadinta dhulka iyo qaraabada oo la gooyo, kuwa
                saa falana waa kuwa lacnadda Eebbe ku dhacdo, maqal iyo aragna aan
                lahayn, maxaa yeelay ma aha kuwo Qur’aanka fiiriya, arrintaasuna ciqaab
                adduun yay leedahay Aakhira ka hor, Nabiguna (naxariis iyo nabadgalyo
                korkiisa Eebbe ha yeelee) wuxuu yidhi, “Dambi ka dhaw in Eebbe ciqaabta
                u soo dadajiyo isagoo tii Aakhirana u dheer tahay ma jiro dulmi iyo
                qaraaba-goys.” Waxaa wariyay Imaam Axmad binu Xanbal. Kuwaase Xaqa ka
                riddooba waa kuwa Shaydaan ka adkaaday, Xaq-diidayaalna ah, Eebbana kama
                qarsoona xaalkoodu, waana kuwa si daran nafta looga qaadi, illeen waxay
                raaceen wax Eebbe cadha galiya wanaaggana way neceene. Muxammad
                (22-28)</p>
            <ol start="29" type="1">
                <li>Kuwii qalbiga ka bukay ma waxay u maleeyeen inaan Eebbe soo
                    muujinayn xumaanta [iyo xasadka] qalbiga kaga jira?</li>
                <li>Haddaan doonno waan ku tusin karnaa kuwaas, waxaadna ku aqoonsan
                    calaamad, waxaad kaloo ku aqoonsan hadalka leexsan, Eebbana waa ogyahay
                    camalkooda.</li>
                <li>Waannu idin imtixaanaynaa intaan ka muujinno kuwiinna jahaadi iyo
                    kuwa samra, waana imtixaanaynaa xaalkiinna.</li>
                <li>Kuwa gaaloobay ee Jidka Eebbe ka leexiya dadka Rasuulkana khilaafa
                    [lana collooba] inta Xaqu u caddaaday kadib waxba Eebbe kama dhimayaan
                    camalkoodana wuu burin.</li>
                <li>Kuwa Xaqa rumeeyow, Eebbe adeeca, Rasuukiisana adeeca, camalkiinnana
                    hays ka burinina.</li>
                <li>Kuwa gaaloobay, oo Jidka Eebbe ka leexiyay dadka, kadibna dhinta
                    iyagoo gaala ah, Eebbe uma dambi-dhaafo.</li>
            </ol>
            <p>Waxa qalbiga ku jira Eebbe waa ogyahay samaan iyo xumaanba, hadduu
                doonana wuu muujin karaa xaalka munaafiqiinta, waxaa kamid ah
                calaamooyinkooda Diin iyo Muslim ceeb-ka-sheeg iyo carrab leexsan,
                adduunkuna waa guri imtixaan say u kala muuqdaan runlowga, jahaadaha,
                samirlaha iyo kuwa xunxun, ruuxiise gaalooba oo Xaqa dadka ka reeba
                Rasuulkana la collooba isagoo Xaqu u cad yahay, muxuu Eebbe u dhimi
                isagaa la kulmi xumaantiisee, cid xumaan fashay gaalnimana ku dhimatay
                (Eebbaan ka magan-galaynayee) Eebbe uma dambi-dhaafo umana naxariisto.
                Muxammad (29-34)</p>
            <ol start="35" type="1">
                <li>Ha tabar darraanina mu‘miniintaay ood markaa heshiis u yeedhaan,
                    idinkaaba ka sarreeyee Eebbana idinla jiraaye, camalkiinnana ma
                    nusqaaminaayee.</li>
                <li>Nolosha adduunyo waa uun ciyaar iyo dheeldheel, haddaadse Xaqa
                    rumaysaan ood dhawrsataan wuxuu idin siin [Eebbe] abaalkiinna,
                    xoolihiinnana idin waydiisan maayo.</li>
                <li>Hadduu idin waydiiyo [Eebbe] xoolihiinna [dhammaan] idinkuna
                    celceliyo waad bakhayloobaysaan, waxaana soo bixi colnimadiinna.</li>
                <li>Kuwaas Xaqa rumeeyow, waxaa laydiinku yeedhi inaad Jidka Eebbe wax
                    ku bixisaan, waxaase idin kamid ah kuwo ku bakhayli, ruuxiise bakhayla
                    wuxuu uun kala bakhaylay naftiisa Eebbana waa hodon, idinkuna waxaad
                    tihiin fuqaro, haddaad Xaqa ka jeedsataanse wuxuu Eebbe idinku baddali
                    kuwa kale oon idin lamid noqonayn.</li>
            </ol>
            <p>Mu‘miniintu waa inay xoog yeeshaan, tabaryarina ka digtoonaadaan, si
                ayan gaalada ugu hoos noolaannin, xaqoodana loo duudsiyin, maxaa yeelay
                iyagaaba Eebbe la jiraa, hadday dhintaanna waa Janno, hadday
                noolaadaanna waa guul iyo sarrayn, adduunkuna waa dhalanteed ee waa in
                ruuxa caqliga leh uu ku maraa wanaag iyo Eebbe ka-cabsi, isagoo
                waajibkiisana gudanaya, waa in Jidka Eebbana xoolaha lugu bixiyaa,
                bakhaylnimadana layska jiraa illeen naftaada un bay dhibiye, Eebbase waa
                hodon dadkaase u baahan had iyo jeere, ciddiise is-kibrisa oo Xaqa ka
                jeedsata wuxuu Eebbe awoodaa inuu ku baddalo mid ka khayr badan kana
                wanaagsan. Muxammad (35-38)</p>
            <h2 id="suurat-al-fatxi">Suurat al-Fatxi</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Annagaa ku siinnay fatxi [gargaar] cad [Nabiyow].</li>
                <li>Si Eebbe kuugu dhaafo waxaad hormarsatay iyo wixii dib maray oo gaf
                    ah, nicmadiisana kuugu taam-yeelo, Jidka Toosanna kuugu hanuuniyo.</li>
                <li>Kuuna gargaaro Eebbe gargaar wayn.</li>
                <li>Eebbe waa kan ku dajiyay xasilloonida quluubta mu‘miniinta si ay
                    iimaan ugu siyaadsadaan iimaankoodii, Eebbaana iska leh samaawaadka iyo
                    dhulka junuudda ku sugan, Eebbana waa wax walba oge falsan.</li>
                <li>Si uu u galiyo mu‘miniinta rag iyo haweenba Jannooyin ay dureereyso
                    dhexdeeda wabiyaal iyagoo ku waari, dambigoodana wuu asturi,
                    arrintaasuna Eebba agtiisa waxay ku tahay liibaan wayn.</li>
            </ol>
            <p>Suuraddan wanaagsani waxay kusoo dagtay markay Nabigu (naxariis iyo
                nabadgalyo korkiisa Eebbe ha yeelee) iyo asxaabtiisii kasoo laabteen
                heshiiskii Xudeybiyya, oo gaaladii Qureysheed u diideen Nabiga iyo
                asxaabtiisa inay cumraystaan, fareenna inay Madiina ku noqdaan, shuruudo
                adagna la dhigteen inkastooy xagga daahirka aad mooddo tabar yari
                Muslimiinta, haddana waxaa ka dambeeyay khayr badan iyo fatxi, waxayna
                caddayn in Eebbe Naasir iyo Gargaare u yahay mu‘miniinta. Waxaa kale oy
                ku tusin in Jidka Toosan lagu sugnaado, xoogna Eebbaa iska leh, cirka
                iyo dhulkuna awooddiisay ku hoos jiraan, liibaanta kama-dambaysta ahse
                waa saamaxaad Eebbe oo la helo iyo Jannadiisa siduu mu‘miniinta u
                ballan-qaaday. Al-Fatx (1-5)</p>
            <ol start="6" type="1">
                <li>Iyo inuu caddibo munaafiqiinta rag iyo haweenba, iyo mushrikiinta
                    [gaalada] rag iyo haweenba, Eebbana u maleeyey mala xun, xumaantu
                    korkooda haku wareegto, Eebbana ha u cadhoodo, hana lacnado, hana u
                    darbo Naarta Jahannamo, meel loo ahaadana iyadaa u xun.</li>
                <li>Eebbaa iska leh junuudda ku sugan samaawaadka iyo dhulka, Eebbana
                    waa adkaade falsan.</li>
                <li>Annagaa ku dirray Nabiyow adigoo marag ah, bishaareeye digena
                    ah.</li>
                <li>Si aad dadow Eebbe u rumaysaan iyo Rasuulkiisa uguna gargaartaan,
                    una waynaysaan, Eebbana ugu tasbiixsataan aroor iyo galabba.</li>
                <li>Kuwa [Nabiyow] kula ballamaya waxay la ballamayaan uun Eebbe,
                    ballanna ka qaadeen, ruuxiise buriya naftiisa un buu ku buriyay, ruuxii
                    oofiyana wuxuu Eebbe kula ballamay wuxuu siin ajri wayn.</li>
            </ol>
            <p>Eebbe wuxuu ugu goodiyay munaafiqiinta iyo mushrikiintaba caddibaad
                daran, maxaa yeelay way ka gaaloobeen waxayna u maleeyeen male xun,
                ciddii saas yeeshana Eebbe wuu dullayn wuuna u cadhoon oo lacnadi,
                wuxuuna ku abaal-marin Naarta Jahannamo (Eebbe hanaga koriyee), Eebbaana
                iska leh cirka iyo dhulka waxa ku sugan, Nabiga Muxammad ahna (naxariis
                iyo nabadgalyo korkiisa Eebbe ha yeelee) Eebbaa soo diray si uu marag,
                bishaareeye dige iyo gaadhsiiye ugu noqdo caalamka, dadkana waxaa ku
                waajib ah dhammaantood inay rumeeyaan, wayneeyaanna una gargaaraan,
                Eebbana had iyo jeer, habeen iyo dharaar ku xidhnaadaan kana
                dhawrsadaan. Al-Fatx (6-10)</p>
            <ol start="11" type="1">
                <li>Waxay kugu dhihi kuwii ka dib-maray [Jahaadka] ee reer-baadiyaha
                    [Carbeed ahaa], “Waxaa na shuqliyay xoolahannagii, iyo ahalkannagii, ee
                    Eebbe noo dambi-dhaaf waydii,” carrabkooda yay ka dhihi waxaan
                    qalbigooda jirin, waxaad ku dhahdaa, “Yaa Eebbe wax idiinka hanan kara
                    hadduu dhib idinla doono, ama gargaar idinla doono? Saas ma aha, ee
                    Eebbe waa ogyahay waxaad camal-falaysaan.”</li>
                <li>Waxaadse u malayseen inayan Rasuulka iyo mu‘miniinta u soo
                    noqonnaynin ehelkooda waligood, saasaana loogu qurxiyay qalbigiinna,
                    waxaadna ahaateen kuwo halaagsamay.</li>
                <li>Ruuxaan Eebbe rumayn iyo Rasuulkiisa waxaan gaalo u darabnay Naarta
                    Saciiro.</li>
                <li>Eebbaa iska leh xukunka waxa samaawaadka iyo dhulka ku sugan,
                    wuxuuna u dambi-dhaafi cidduu doono, wuxuu caddibi cidduu doono, waana
                    dambi-dhaafe naxariiste ah.</li>
            </ol>
            <p>Ma habboona in waqtiga Muslimiintu dagaal iyo Jihaad ku jirto uu
                ruuxna cudur-daar la’aan iska fadhiisto, isagoo ku marmarsoon in
                xoolihiisii iyo ehelkiisii shuqliyeen, siday faleen Carabtii reer
                baadiyaha ahayd, oy haddana dambi-dhaaf waydiistaan, arrintaasu waa
                carrab iyo qalbi is-khilaafsan, Eebbe un baana dhib iyo dheefba hanta
                wax walbana og, mana aha in Rasuulka iyo mu‘miniinta loo maleeyo xumaan
                iyo inay jabi ooyan guulaysanaynin iyagoo fayowna u soo noqonaynin
                ehelkoodii. Eebbe iyo Rasuulkiisa ciddaan rumaynin wuxuu Eebbe u darbay
                Naarta Saciira, cirka iyo dhulka xukunkooda Eebbaa iska leh, ruuxuu
                doonana wuu u dambi-dhaafaa, kuu doonana wuu caddibaa waana dambi-dhaafe
                naxariista ah. Al-Fatx (11-14)</p>
            <ol start="15" type="1">
                <li>Waxay idinku odhan kuwii dib-maray markaad qaniimo aaddaan si aad
                    usoo qaadataan, “Na daaya aan idin raacnee,” iyagoo dooni inay baddalaan
                    hadalka Eebbe, waxaad dhahdaa, “Na raaci maysaan Eebbaana sidaa yidhi
                    mar hore,” waxayse dhihi, “Waad na xasdaysaan,” waase kuwo aan wax
                    kasaynin in yar mooyeen.</li>
                <li>Waxaad ku dhahdaa Nabiyow kuwa dib-maray ee reer baadiyaha ah,
                    “Waxaa laydinku yeedhi kuwa xoog badan oo daran inaad la dagaallantaan
                    intay ka islaamaan, haddaadse addeecdaan wuxuu Eebbe idin siin ajri
                    fiican, haddaadse jeedsataan saad horayba ugu jeedsateen wuu idin
                    caddibi caddibaad daran.”</li>
                <li>Ruux indha-la’ korkiisa dhib [Jahaad] ma saarra, iyo ka naafada ah
                    iyo kan buka, ruuxiise Eebbe addeeca iyo Rasuulkiisa wuxuu galin
                    Jannooyin ay dhex dureeri wabiyaal, ruuxiise jeedsada wuu caddibi
                    caddibaad daran.</li>
            </ol>
            <p>Saas oo kale ma habboona in marka Muslimiintu dagaal iyo duullaan ku
                jirto laga fadhiisto, marka xoolo iyo qaniimo gaalada laga helana la
                doono in wax laga helo, saas waa inayan Muslimiintu oggolaanin, maxaa
                yeelay Eebbe kama raalli aha, inkastooy dhihi, “Waad na xasdaysaan,”
                maxaa yeelay waa wax-ma-gartayaal, waase in la imtixaano kuwaas, lana
                faro inay la dagaallamaan kuwa daran oo xoog badan intay ka islaamaan,
                hadday saas yeelaan wanaag buu Eebbe siin, haddayse jeedsadaan siday
                horayba ugu jeedsadeen wuu caddibi, ruuxna Eebbe kuma kallifo wuxuusan
                karin, saas daraaddeed indhoole, naafo, iyo ruux buka midna dhib
                (dagaal) ma saarra. Al-Fatx (15-17)</p>
            <ol start="18" type="1">
                <li>Eebbe wuu ka raalli noqday mu’miniinta markay kugula ballantamayeen
                    [Nabiyow] geedka hoostiisa, Eebbana waa ogaaday waxa quluubtooda ku
                    sugan, wuxuuna ku dajiyay xasillooni, wuxuuna ku abaal marin fatxi
                    [nasri] dhaw.</li>
                <li>Iyo qaniimooyin badan oy qaadan doonaan, Eebbana waa adkaade
                    falsan.</li>
                <li>Eebbana wuxuu idiin yaboohay qaniimooyin badan ood qaadanaysaan,
                    tanna wuu idiin hormariyay [waa qaniimadii Khaybar], wuuna idin ka
                    reebay gacmaha dadka [gaalada] si ay ugu noqoto mu‘miniinta calaamo
                    [runta Nabiga] idiinkuna hanuuniyo Jidka Toosan.</li>
                <li>Waxaa kale oo uu idiin dadajiyay qaniimo kale oydaan awooddeen,
                    Eebbana wax walba waa karaa.</li>
                <li>Hadday idinla diriraan kuwa gaaloobay way carari [oy jabi] sokeeye
                    iyo gargaarna heli maayaan.</li>
                <li>Saasna waa waddadii Eebbe ee u horreysay ummadihii tagay, wax
                    baddali karana ma jiro.</li>
            </ol>
            <p>Xaqa kuwa ku ballantama Eebbe waa ka raalli noqdaa, sida asxaabtii
                Nabiga (naxariis iyo nabadgalyo korkiisa Eebbe ha yeelee) markay kula
                ballantameen Xudaybiyya oo Makka u dhaw, wanaag iyo xasilloonina ku
                abaal-mariyay, ruuxii mu‘min ah oo laga helo saasna Eebbe wuxuu ku
                abaal-marin gargaar iyo nasri iyo qaniimooyin, maxaa yeelay isagaa awood
                leh, Eebbana waa u oofiyay ballankii mu‘miniinta oo waa kii magaalada
                Makka ee barakaysan u soo celiyay mu‘miniintii, waxaana Sunnada Eebbe
                kamid ah in dadka Xaqa ku toosan ee mu‘miniinta ah ay adkaadaan, waana
                xaq aan la baddali karin, waase kuwee kuwaas Eebbe u gargaari, waa kuwa
                dhab ahaan Xaqa u rumeeyay una raacay. Al-Fatx (18-23)</p>
            <ol start="24" type="1">
                <li>Eebbe waa kan idin kala reebay [idinna kala ilaaliyay] gaaladii
                    markaad Makka gudeheeda joogteen intuu idin makaniyay korkooda kaddib,
                    Eebbana waa arkaa waxaad camal-falaysaan.</li>
                <li>Gaaladii Makkaad waa kuwii masaajidka xurmaysan idinka reebay
                    iyadooy hadyadii darban tahay inay gaadho halkii lagu xalaalayn lahaa,
                    haddaynan jirin rag iyo haween mu‘miniin ah [oo la nool] idinna aydaan
                    ogayn markaad baabi’ineysaan ayna mashaqo idin haleesho [Eebbe waa idiin
                    fasixi lahaa]. Si uu u galiyo naxariistiisa cidduu doono [yuu saas u
                    yeelay], hadday mu‘miniintu ka soocmi lahaayeen gaalada wuxuu Eebbe
                    caddibi lahaa gaalada caddibaad daran.</li>
                <li>Xusuusta marka Eebbe yeelay kuwii gaaloobay quluubtooda isla-wayni
                    iyo cadho, sidii isla-waynidii iyo cadhadii jaahiliinta oo Eebbe ku
                    dajiyay xasilloonidiisii Rasuulkiisa korkiisa iyo mu’miniinta,
                    waafajiyayna kalimada dhawrsashada [Ashahaadada iyo ballan
                    ku-sugnaanshaha], iyagaana ugu mudan kalimadaas ehelna u ah, Eebbana wax
                    walba waa ogyahay.</li>
            </ol>
            <p>Eebbaa awood leh, markuu doonana wuu kala baajiyaa dagaalka
                mu‘miniinta iyo gaalada, xikmo darteed, sidii uu ku falay Nabigii
                (naxariis iyo nabadgalyo korkiisa Eebbe ha yeelee) iyo asxaabtiisii iyo
                gaaladii reer Makkaad ee ahaa kuwii ka celiyay inay Makka galaan, si ay
                u cumraystaan, Eebbe wuu dhawraa mu‘miniinta, wuuna u naxariistaa,
                isla-wayni iyo jaahilnimana wax ma tarto ee wanaag, Eebbe ka-yaabid,
                xasillooni iyo iimaan baa wax tara waana jidka mu‘miniinta. Al-Fatx
                (24-26)</p>
            <ol start="27" type="1">
                <li>Eebbe waa u rumeeyay Rasuulka riyadiisii si dhab ah, ahaydna in
                    mu’miniintu gali Masjidka Xurmaysan hadduu Eebbe doono, iyagoo aamin ah
                    oo timaha xiiri ama gaabin [Xajka iyo Cumrada kadib] iyagoon cidna ka
                    cabsanaynin, wuxuuna Eebbe ogyahay waxaydaan ogayn, markaasuu yeelay
                    galitaanka Makka ka soke Fatxi [Xudaybiyya].</li>
                <li>Eebbe waa kan la diray Rasuulkiisa hanuun iyo diin xaq ah, si uu uga
                    sare mariyo diimaha oo dhan, Eebbaana marag ku filan.</li>
                <li>Muxammad waa Rasuulkii Eebbe, kuwa la jirana waa ku daran yihiin
                    gaalada, dhexdoodana way isu naxariistaan, waxaad arkaysaa iyagoo
                    rukuucsan oo sujuudsan oo dalbi deeqda Eebbe iyo raalli-ahaanshihiisa,
                    calaamadooduna wajigooday ka muuqataa sujuudda raadkeeda darteed,
                    saasaana lagu tilmaamay Tawreed, tilmaantooda Injiilna waxay la mid
                    yihiin beer soo bixisay fiidda oo xoogaysatay oo si fiican u is-taagtay
                    la-yaabna galisay beertaha, si uu Eebbe ugu cadho-galiyo gaalada, Eebbe
                    wuxuu u yaboohay kuwa Xaqa rumeeyay camal wanaagsanna falay oo
                    mu’miniinta kamid ah dambi-dhaaf iyo ajri wayn.</li>
            </ol>
            <p>Riyada Nabiyadu waa xaq, markuu Rasuulkuna arkay isaga iyo asxaabta
                oo dawaafi Kacbada haddana laga soo celiyay inuu Makka galo yaa dad
                waydiiyeen xaalkaas, markaasaa Eebbe caddeeyay inay xaq noqon, wayna
                rumowday ru‘yadii, Nabigii iyo asxaabtiina waa galeen iyagoo aamin ah,
                wayna dawaafeen sidii Eebbe ugu yaboohay. Tan kale waa in mu‘miniintu
                isu naxariistaan dhexdooda, waase inay ku darraadaan iskana celiyaan
                gaalada, sida Eebbe tilmaamay, Nabiguna wuxuu yidhi, “Mu‘miniinta
                is-jacaylkoodu iyo naxariistoodu waxay la mid tahay jidh kaliya oo
                hadduu qaar jirrado qaarka kale la xanuunsan lana soo jeedi.” Rasuulka
                Muxammad ah iyo asxaabtiisa Kutubihii hore waa lagu tilmaamay
                wanaaggooda iyo is-jacaylkooda iyo geesinnimadoodaba iyagoo lagu
                shabbahay beer soo kacaysa, ee waa in raadkoodii la raacaa
                wanaaggoodiina lagu daydaa. Al-Fatx (27-29)</p>
            <h2 id="suurat-al-xujuraat">Suurat al-Xujuraat</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Kuwa Xaqa rumeeyow, haku dagdagina Eebbe iyo Rasuulkiisa hortiisa
                    [waxayan fasixin], Eebbana ka dhawrsada illeen wax walba wuu maqli wuuna
                    ogyahaye.</li>
                <li>Kuwa Xaqa rumeeyow, haka kor-yeelina codkiinna codka Nabiga, hana
                    kula jahrina [qayliyina] hadal sida qaarkiin qaar ugula jahro [qayliyo]
                    si aan camalkiinnu u burin idinkoon ogayn.</li>
                <li>Kuwa codkooda hoos u dhiga Rasuulka agtiisa kuwaasi waa kuwo Eebbe
                    imtixaanay quluubtooda dhawrsasho darteed, waxayna mudan yihiin
                    dambi-dhaaf iyo ajri wayn.</li>
                <li>Kuwa kaaga dhawaaqi qolalka gadaashooda badankoodu wax ma
                    kasayaan.</li>
                <li>Hadday samraan intaad ugasoo bixi yaa u khayr badnaan lahayda,
                    Eebbana waa dambi-dhaafe naxariista.</li>
            </ol>
            <p>Ruuxa mu‘minka xaqa ah waa inuu Eebbe u hoggaansamo iyo Rasuulkiisa,
                waxaan Eebbe iyo Rasuulkiisu bannaynna (xalaalaynin) lagu degdegin waana
                in si adab iyo xushmad ah loo qaddariyaa Nabiga, si fiicanna looga
                asluubsadaa Eebbe Qur’aankiisa iyo Nabiga qawlkiisa. Aayadahanna
                dhammaan waxay mu‘miniinta ku hanuunin waynaynta Eebbe iyo tixgalinta
                Nabiga iyo addeeciddooda, si loogu liibaano adduunka iyo Aakhiraba.
                Al-Xujuraat (1-5)</p>
            <ol start="6" type="1">
                <li>Kuwa Xaqa rumeeyow, hadduu idiin la yimaaddo faasiq war, hubsada, si
                    aydaan dad u dhibin ogaansho la’aan, markaasna aad shallaydaan waxaad
                    fasheen.</li>
                <li>Ogaadana in Rasuulkii Eebbe idin dhex joogo, hadduu idinku addeeco
                    waxyaala badanna aad dhibboonaysaan, wuxuuse Eebbe idin la jeclaaday
                    iimaan, una qurxiyay quluubtiinna, wuxuuna idinla nacay gaalnimo,
                    faasiqnimo iyo caasinnimo, kuwaasina waa kuwa hanuunsan.</li>
                <li>Waa fadliga [siinta] Eebbe iyo naxariistiisa, Eebbana wax walba waa
                    ogyahay, waana falsame.</li>
                <li>Hadday laba qolo oo mu‘miniinta ah dagaallamaan heshiisiiya
                    dhexdooda, hadday midu ku xad-gudubto tan kale la dirira tan
                    xad-gudubtay intay amarka Eebbe uga noqoto [xaqa aqoonsato], hadday u
                    noqotana si caddaalad ah u wanaajiya dhexdooda una garsoora, Eebbe wuxuu
                    jecel yahay kuwa garsooree.</li>
                <li>Mu‘miniintu waa uun walaala, ee wanaajiya walaalihiin dhexdooda,
                    Eebbana ka dhawrsada, waxaad u dhawdihiin inuu idiin naxariistee.</li>
            </ol>
            <p>Ruuxa mu‘minka ah waa inuusan maqlin ku-tidhi-kuteen iyo sheeko, si
                uusan dad kale meel ugaga dhicin, markaasna nidaamo iyo shallayto ugu
                dambayn, waase in wax la hubsadaa, Kitaabka Eebbe iyo Sunnada Nabigana
                la raaco, lana toosnaado oo xumaanta iyo gaalnimada laga fogaado, si
                mu‘min dhab ah loo noqdo, dadka mu‘miniinta ahna waa walaalo, waana inay
                is-jeclaadaan isna gargaaraan, siduu Nabigu (naxariis iyo nabadgalyo
                korkiis Eebbe ha yelee) yidhi, “Muslimku waa walaalka Muslimka, yuuna
                dulmiyin, yuunana dhiibin, cidda gardaranna la qabto wanaaganna
                mu‘miniinta dhexdooda la yeelo illeen waa walaalee.” Al-Xujuraat
                (6-10)</p>
            <ol start="11" type="1">
                <li>Kuwa Xaqa rumeeyow, yuuna yasin ragna rag [kale] waxay u dhawdahay
                    inuu ka khayr badan yahaye, haweenna yayna haween yasin waxay u dhaw
                    yihiin inay ka khayr badan yihiine, hana ceebeynina naftiinna, hana
                    isugu dhawaaqina naanays xun, waxaa xun magaca faasiqnimada iimaan
                    kadib, ciddaan tawbad keeninna waa daalimiin.</li>
                <li>Kuwa Xaqa rumeeyow, ka dhawrsada wax badan oo mala ah, maxaa yeelay
                    malaha qaarkiis waa dambi, hana is-jaasuusina, qaarkiinna qaar yuusan
                    xamanin, miyuu jecel yahay midkiinna inuu cuno hilibka walaalkiis oo
                    mayd ah? Waad neceb tihiin arrintaa, Eebbana ka dhawrsada waa
                    tawba-aqbale naxariistee.</li>
                <li>Dadow waxaan idinka abuurray lab iyo dhaddig, waxaana idinka yeellay
                    shucuub iyo qabiilooyin si aad isu aqoonsataan, ruuxase ugu sharaf badan
                    Eebbe agtiisa waa ka idiinku dhawrsasho badan, Eebbana wax walba waa
                    ogyahay.</li>
            </ol>
            <p>Aayadahani waa aayado la-yaab leh, oo mu‘miniinta ku toosin kuna
                hanuunin waddada wanaagsan, ugana digi jidka xun sida xaqiraadda
                yasidda, naanays xun isugu yeedhidda, is-ceebeynta, tuhunka, malaha
                badan, iyo is-jaasuusidda, dhammaan waxyaalahaasuna waa wax ku xun
                diinta Islaamka, ruuxa mu‘minka xaqa ahna waa inuu ka fogaadaa dhibka
                walaalihiisa Muslimka iyo xumayntiisa siduu Nabigu yidhi (naxariis iyo
                nabadgalyo korkiisa Eebbe ha yeelee), “Ruuxa Muslimka ah waa ka xaaraan
                Muslimka, xoolihiisa, sharaftiisa iyo dhiiggiisaba, waxaana shar ugu
                filan ruux inuu xaqiro walaalkiisa Muslimka ah.” Waxaa wariyay Abuu
                Daawuud iyo Tirmidi. Al-Xujuraat (11-13)</p>
            <ol start="14" type="1">
                <li>Waxay dheheen reer-baadiyihii Carbeed “Waan rumaynay [Xaqa],” waxaad
                    ku dhahdaa, “Maydaan rumaynin, laakiin dhaha waan hoggansannay,
                    iimaankuna wali quluubtiinna ma galin, haddaadse adeecdaan Eebbe iyo
                    Rasuulkiisa kama nusqaamiyo camalkiinna waxba, Eebbana waa dambi-dhaafe
                    naxariista.”</li>
                <li>Kuwa mu‘miniinta ah waa kuwa uun rumeeyay Eebbe iyo Rasuulkiisa oon
                    shakiyin, kuna jahaada xoolahooda iyo naftooda jidka Eebbe dartiis,
                    kuwaasi waa kuwa runlowga ah.</li>
                <li>Waxaad dhahdaa, “Ma Eebbaad u sheegeysaan diintiinna isagoo og waxa
                    samaawaadka iyo dhulkaba ku sugan?” Eebbana wax walba waa ogyahay.</li>
                <li>Waxay kugu mannaysan inay islaameen, waxaad dhahdaa, “Haygu
                    mannaysanina Islaamkiinna Eebbaa manna idinku leh inuu idinku hanuuniyay
                    iimaanka haddaad run sheegeysaan.”</li>
                <li>Eebbe waa ogyahay waxa samaawaadka ku maqan iyo dhulkaba, Eebbana
                    waa arkaa waxaad camal falaysaan.</li>
            </ol>
            <p>Xaq-rumaynta iyo Eebbe-aqoontu ma aha wax ruux walba iska sheegan, ee
                waxay u baahan tahay camal-fal iyo iimaan dhab ah, waana inaan la
                noqonin kuwo daahirka ka Muslim ah hoostana aan iimaanku qalbigooda
                galin, sida kuwa aayaddu sheegeyso. Mu’minka runta ah waa ka Xaqa si
                dhab ah u rumeeyay shakina galin, xoolihiisa iyo naftiisana Jidka Eebbe
                ugu jihaada, cid walbana Eebbe waa ogyahay wuxuu yahay umana baahna in
                looga warramo, illeen isagaa wax walba oge, Islaamnimadana cidna haku
                mannaysan adaaba Eebbe kuu sama-falaye markuu kugu hanuuniyay Jidka
                Toosan, isagaana manno kugu leh. Siduu Nabigu yidhi (naxariis iyo
                nabadgalyo korkiisa Eebbe ha yeelee), “Ansaarey miyaanan idin helin
                idinkoo baadi ah oo Eebbe igu kiin hanuuniyay iyo idinkoo kala tagsan oo
                Eebbe igu kiin kulmiyay, ood caydh ahaydeen oo Eebbe igu kiin hodmiyay?”
                Markuu hadal dhahaba waxay dhahayeen, “Eebbe iyo Rasuulkiisa yaa manno
                leh.” Al-Xujuraat (14-18)</p>
            <h2 id="suurat-qaaf">Suurat Qaaf</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Qaaf. [Eebbe wuxuu ku dhaartay] Qur’aanka sharafta leh [in dadka
                    lasoo bixin].</li>
                <li>Waxayse la yaabeen inuu u yimid dige kamid ah oy markaas dheheen
                    gaaladii, “Kan waa wax la-yaab leh.”</li>
                <li>“Ma markaan dhimanno oon carro noqonno yaa nala soo celin, taas waa
                    soo-celin fog.”</li>
                <li>Waan ognahay waxa dhulku ka cunay jidhkooda, agtannadana waxaa
                    yaallaa Kitaab koobay wax walba, oo ilaashan.</li>
                <li>Waxaybase beeniyeen Xaqii markuu u yimid, waxayna ku sugan yihiin
                    xaal qasan.</li>
                <li>Miyayna eegin samada korkooda ah sidaan u dhisnay una qurxinay ayna
                    duleella u lahayn?</li>
                <li>Dhulkana waan waasicinnay waxaana ku sugnay buuro, waxaana kasoo
                    bixinnay dhexdiisa nooc kasta oo quruxsan.</li>
                <li>Inay aragti iyo waano u noqoto ruux kasta oo addoon Eebbe oo
                    tawbad-keen badan ah.</li>
            </ol>
            <p>Suuraddani waa suurad la-yaab leh oo kulmisay abuuridda khalqiga,
                soo-bixinta, xisaabta, Jannada, Naarta, wanaag-marinta, ciqaaabta
                rajo-galinta iyo cabsi-galintaba. Eebbana wuxuu Qur’aanka ugu dhaartay
                in waxa suuraddu sheegeyso xaq yahay, Eebbana wax kama cajiso,
                soo-bixinta dadka iyo kulminta xubnohoodiina awood buu u leeyahay, maxaa
                yeelay wax walba waa ogyahay, waana kan inoogu nimceeyay cirka korkeenna
                ah ee quruxda badan iyo dhulka uu inoo waasiciyay ee aan ku dul
                noollahay wax kasta oo wanaagsanna inooga soo bixiyay, si ay waano,
                Eebbe-aqoonsi iyo tawbad-keen innoogu noqoto, waana arrin Eebbe lugu
                mahadiyaa. Qaaf (1-8)</p>
            <ol start="9" type="1">
                <li>Waxaan kasoo dajinnay samada biyo barakaysan oon kusoo bixinnay
                    beero iyo midho la goosta</li>
                <li>Iyo timir dheer oo fidsan oo leh fiido wax kasoo dhashaan oo is dul
                    saaran.</li>
                <li>Si addoommada Eebbe loogu irsaaqo, biyahaana waxaan ku noolaynay
                    magaalo dhimatay, saasayna soo-bixintu tahay.</li>
                <li>Kuwa Reer Makkaad hortooda waxaa Xaqii beeniyay qawmkii [Nabi] Nuux
                    iyo Rassi dadkeedii iyo Thamuud.</li>
                <li>Iyo Reer Caad iyo Fircoon iyo [Nabi] Luud walaalihiis
                    [qawmkiisii].</li>
                <li>Iyo kayntii dadkeedii [Nabi Shucayb qawmkiisii] iyo qawmkii Tubbac,
                    dhammaantood waxay beeniyeen Rasuulladii, waxaana ku dhacay wixii Eebbe
                    ugu gooddiyay [ciqaabtii].</li>
                <li>Ma waxaan ka noognay abuuriddii hore? Waxayse shakisan yihiin
                    abuuridda cusub [soo-bixinta].</li>
            </ol>
            <p>Ilaaheen nicmadiisu waa badan tahay, waxaana kamid ah roobka uu kusoo
                bixiyo cunnada kala duwan, si khalqiga Eebbe ugu noolaadaan, una
                nooleeyo magaalo abaarowday oo dhimatay, si ay daliil ugu noqoto dadka
                soo-bixinta Qiyaame, maxaa yeelay kama darra abuuriddii hore siduu Eebbe
                ku yidhi hadalkiisa Qudsiga ah, “Waxay dhihi banii-Aadamku ‘Iima soo
                celinayo Eebbe siduu igu billaabay.’ Abuurka horana iigama fududa soo
                celinta.” Xaq-diidayaashu ma aha wax cusub iyo wax ku gaar ah kuwii
                Nabiga beeniyay, ee waxaa Nabiyadoodii iyo Rasuulladoodii beeniyay gaalo
                badan oo hore, waxaase ku dhacday halaag, waxaana dhulkii u hadhay Xaqii
                Eebbe ee Nabiyadu u yeedhayeen. Qaaf (9-15)</p>
            <ol start="16" type="1">
                <li>Dhab ahaan yaan u abuurray insaanka [dadka] waana ognahay waxay
                    naftiisu ku waswaasin Annagaana uga dhaw xididka dhuunta.</li>
                <li>Markay kulmi malaa’igta ilaalinaysa oo midigta iyo bidixda ka
                    fadhida.</li>
                <li>Wax kastoo lugu hadlo waxaa la jooga Raqiib iyo Catiid [oo
                    qori].</li>
                <li>Waxaa u yimid sakaraadkii geerida si dhab ah waana taas geeridaad ka
                    cararaysay.</li>
                <li>Suurkii [Qiyaamana] waa la afuufi waana maalin laysu yaboohay [oo
                    sugan].</li>
                <li>Naf walba way iman iyadoo malag hoggaamin midna ku marag furi.</li>
                <li>Waxaana loo odhan waad halmaansanaydeen arriintan [Qiyaamada]
                    waxaana kaa faydnay daboolkii araggaaguna maanta waa xoog badan
                    yahay.</li>
                <li>Malaggii la xidhiidhayna wuxuu dhihi, “Waa kan waana darban yahay,
                    [kii lay xilsaaray].”</li>
                <li>Markaasaa lugu dhihi, “Ku tuura Naarta Jahannamo gaalnimo-badane
                    madax-adag dhammaantiis.”</li>
                <li>“Oo khayrka reebid-badan gardarraalowna ah, shakkilowna ah.”</li>
                <li>“Ee Eebbe miciisa ilaah kale yeelay, ku tuura caddibaad daran.”</li>
            </ol>
            <p>Dadka Eebbaa abuuray, malaa’igna wuu u diray wax kastoo la
                camal-falana way qoraysaa Eebbana waa ogyahay, dadkana waxaa ka dambeeya
                sakaraadka geerida, suurka Qiyaamaha iyo xisaab, saa darteed waa in loo
                darbadaa siduu Nabigu yidhi (naxariis iyo nabadgalyo korkiisa Eebba ha
                yeelee), “Seed u raaxaysan isagoo malaggii suurka afka uu saaray
                wajigana uu leexiyay uuna sugi in la idmo?” Markaasay dheheen,
                “Rasuulkii Eebbow seen dhahnaa?” Markaasuu yidhi, “Dhaha: Eebbaa
                Kaafiyahannaga ah Wakiilna isagaa u wanaagsan.” Qaaf (16-26)</p>
            <ol start="27" type="1">
                <li>Saaxiibkiisii [shaydaankiisii] wuxuu dhihi, “Eebbow anigu ma
                    dhuminnin laakiin isagaa baadi fog ku sugnaa.”</li>
                <li>Eebbe wuxuu dhihi, “Haku murmina agtayda waan idiin hormariyay
                    gooddigii.”</li>
                <li>“Hadalla agtayda laguma baddalo, mana dulmiyo addoomada.”</li>
                <li>Xusuusta maalinta u dhahayno Naarta Jahannama, “Ma buuxsantay?” oo
                    markaa ay dhihi, “Wax mala ii siyaadin?”</li>
                <li>Jannadiina loo soo dhaweeyo kuwii dhawrsaday iyadoon ka fogayn.</li>
                <li>Waxaasina waa wixii loo yaboohay ruux kasta oo tawbad-keen badan oo
                    dhawrid badan [ballaanka].</li>
                <li>Ruuxii Eebbaha Raxmaan ah ka yaaba isagoon arkaynin, oo la yimaada
                    qalbi tawbad-keen badan.</li>
                <li>Waxaa lugu dhihi, “Ku gala Jannada nabadgalyo, waana maalintii
                    waariddee.”</li>
                <li>Jannada waxay ka heli waxay doonaan, agtannadana waxaa ah
                    siyaado.</li>
                <li>Imisa qarniyaan halaagnay Reer Makkaad ka hor oo kana xoog badan
                    iyagoo dhulka ku gadgaddoomay? Meel Eebbe looga cararana ma jirto.</li>
                <li>Waxaasina waa waanada ruuxii qalbi leh ama wax dhagaysan isagoo
                    qalbigiisu joogo.</li>
            </ol>
            <p>Saaxiibka xun wuu ku luggooyn, wuuna ku dhumin, marka dhib kugu
                dhacana wuu kaa tagi kaana carari sida Shaydaanka, Eebbana wax walba waa
                ogyahay muranna agtiisa ma yaallo, maxaa yeelay horuuba wax walba u
                caddeeyay cidnana ma dulmiyo, Naarta Jahannamana (Eebbe hanaga koriyee)
                waxay codsan in loo kordhiyo ehelkeeda, Jannadana waxaa loo soo dhaweyn
                kuwii Eebbohood dhabnimo uga yaabay, xumaantana ka dhawrsaday, ruuxii
                Eebbe-aqoon ah, tawbadna keena waxaa lagu abaal marin Janno wax walba uu
                ka heli. ee waa in lagu waana-qaato ummadihii hore iyo waxay ku
                dambeeyeen, xumaantana laga fogaado illeen Eebbe wax ka fakan kara ma
                jiree. Qaaf (27-37)</p>
            <ol start="38" type="1">
                <li>Dhab ahaan annagaa samaawaadka iyo dhulka iyo waxa u dhaxeeya ku
                    abuurray lix maalmood, wax daal ahna nama taabanin.</li>
                <li>Ku-samir [Nabiyow] waxay sheegayaan, Eebbana u tasbiixso adigoo ku
                    mahadin qorrax soo-bax ka hor iyo dhicidda ka hor.</li>
                <li>Habeenkana qaar u tasbiixso iyo sujuudda dabadeed.</li>
                <li>Dhagayso maalinta uu ka dhawaaqi mid dhawaaqa meel dhaw.</li>
                <li>Waa ay maqli qaylada oo dhab ah, waana maalinta soo-bixidda.</li>
                <li>Annagaa waxna noolaynna waxna dilla, xaggannagaana loo soo
                    ahaan.</li>
                <li>Maalinta dhulku ka dillaaci iyagoo dagdagi, taasina waa soo kulmin
                    noo fudud.</li>
                <li>Annagaa og waxay dhihi, aduguna ma tihid mid xoogi korkooda, ee ku
                    waani Qur’aanka ruuxii Eebbe waciidkiisa [gooddigiisa] ka yaabi.</li>
            </ol>
            <p>Cirka iyo dhulka iyo waxa khalqi ah ee ku dhex-noolba Eebbaa abuuray,
                wax daaliyana ma jiro, waxaase loo baahan yahay ku-xidhnida Eebbe
                adkaysi iyo cibaadadiisa oo la badiyo habeen iyo dharaarba, maxaa yeelay
                waxaa imaan maalin dadka la kulmin oo qayla daran ka kor-dhawaaqi,
                qubuurahana ay si dagdag ah ugasoo bixi, Nabiguna wuxuu yidhi (naxariis
                iyo nabadgalyo Eebbe korkiisa ha yeelee), “Anaa ugu horrayn ruux dhulku
                ka dillaaco.” Waxaa wariyay Muslim. Eebbaana wax nooleeya waxna dila,
                dadkuna isagay u ahaan, wax walbana waa u fudud yahay, waase in dadka la
                waaniyo si quruxsanna wax loogu sheego, illeen xoog wax kuma hanuunee,
                hallawna wax ma taree. Qaaf (38-45)</p>
            <h2 id="suurat-ad-daariyaat">Suurat ad-Daariyaat</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Eebbe wuxuu ku dhaartay dabaysha [carrada kicisa].</li>
                <li>Iyo daruurta xambaarta culayska [roobka].</li>
                <li>Iyo doonnida sida fudud u socota.</li>
                <li>Iyo malaa’igta amarka qaybisa.</li>
                <li>Ee dadow waxa laydiinku goodin waa run.</li>
                <li>Abaalmarintuna waa sugan tahay.</li>
                <li>Samada yuu Eebbe ku dhaartay ee quruxda iyo waddooyinka leh.</li>
                <li>Ee dadow waxaad ku sugan tihiin hadal is-khilaafsan.</li>
                <li>Iimaankana waxaa laga iilaa ruux dhumay.</li>
                <li>Waxaana la nacladay beenaalayaasha.</li>
                <li>Ee ah kuwa xumaantooda [baadinimadooda] ku dhex hilmaansan.</li>
                <li>Waxay waydiin goorta abaal-marinta [Qiyaamada].</li>
                <li>Waana maalinta Naarta lagu gubi.</li>
                <li>Laguna dhihi dhadhamiya caddibaaddii aad dadajisanayseen.</li>
            </ol>
            <p>Sida aayado badan sheegeen Eebbe wuxuu ku dhaartaa wax badan oo
                khalqigiisa kamid ah, xaqna wuu u leeyahay, waxayna ku tusin adkaynta
                waxa la sheegi, sida Qiyaamada, xisaabta iyo abaal-marinta. Jidka
                Toosanna waxaa ka leexda kuwa Xaqa isu diida ee beenaalayaasha ah
                xumaantana dhex dabaasha, Qiyaamada iyo soo-bixintana si xun u waydiiya,
                waxaase lagu abaal-marin Naar daran, saas daraaddeed waxaa waajib ah in
                Jidka Toosan la qaado ee Jannada aadaya, jidka xunna laga leexdo ee
                Jahannama u baxa. Ad-Daariyaat (1-14)</p>
            <ol start="15" type="1">
                <li>Kuwa dhawrsaday waxay ku sugnaan Jannooyin iyo ilo.</li>
                <li>Iyagoo qaadan waxa Eebbe siiyay, maxaa yeelay waxay ahaayeen horay
                    kuwo wanaag fala.</li>
                <li>Waxayna ahaayeen kuwo wax yar habeenkii seexda.</li>
                <li>Waagana way dambi-dhaaf waydiisanayeen.</li>
                <li>Xoolohoodana xaq bay ku leeyihiin kuwa waydiista iyo ka
                    dhibaataysan.</li>
                <li>Dhulkana waxaa ugu sugan calaamooyin kuwa wax yaqiinin.</li>
                <li>Naftiinna miyaydaan arkaynin [waana-qaadasho].</li>
                <li>Samada yuuna jiraa rizqigiinnu iyo waxa laydiin yaboohi.</li>
                <li>Eebbaha cirka iyo dhulka yaan ku dhaarannaye waxa Qur’aanku sheegi
                    waa sugan yahay sida hadalkiinna oo kale.</li>
            </ol>
            <p>Sama-fale Eebbe wuxuu ku abaal-mariyaa wanaag iyo Janno, waxaana
                kamid ah kuwa habeenkii cibaadaysta dadkoo hurda, siduu Nabigu yidhi
                (naxariis iyo nabadgalyo Eebbe korkiisa ha yeelee), “Dadow wax quudiya,
                qaraabadana xidhiidhiya, salaantana faafiya, habeenkiina tukada dadkoo
                hurda Jannada aad ku gasheen nabadgalyee.” Iyo kuwa aroorta Eebbe
                dambi-dhaaf warsada, xoolohoodana xaq ka bixiya, kuna waana-qaata dhulka
                iyo naftoodaba, sida oo kale cirka siduu Eebbe u habeeyay. Saa
                daraaddeed waa in Eebbe laga yaabo wuxuu ballan-qaadayna la rumeeyo
                illeen waa dhab sida hadalkoodee. Ad-Daariyaat (15-23)</p>
            <ol start="24" type="1">
                <li>Ma kusoo gaadhay warkii martidii [Nabi] Ibraahiim ee sharafta
                    lahayd.</li>
                <li>Markay salaameenna, isna uu salaantii ka celiyey kuna yidhi, “Waxaad
                    tihiin kuwo aan la aqoonnin.”</li>
                <li>Markaasu aaday ehelkiisii lana yimid dibi shilis [una
                    gawracay].</li>
                <li>Una soo dhaweeyay isagoo ku leh maxaad u cuni waydeen.</li>
                <li>Wuxuuna naftiisa ka kasay cabsi xaggooda ah, waxayna ku dheheen, “Ha
                    cabsanin,” waxayna ugu bishaareeyeen wiil cilmi yeelan.</li>
                <li>Markaasay soo qaabishay haweenaydiisii iyadoo ku qayliyi wajigana
                    garaaci, “Ma habar ma-dhalays ah [yaa wax dhali]?”</li>
                <li>Waxayna ku dheheen, “Xaalku waa saas, Eebbahaaga falka san ee wax
                    walba og yaa yidhi.”</li>
                <li>[Nabi Ibraahiim] wuxuu ku yidhi, “Xaalkiinnu see yahay kuwayohow
                    lasoo diray?”</li>
                <li>Waxayna dheheen, “Waxaa naloo soo diray qawm dambiilayaal ah.”</li>
                <li>“Si aan ugu soo dirro korkooda dhagaxyo dhoobo [kulul].”</li>
                <li>Oo Eebbe agtiisa loogu calaameeyay kuwa xad-gudbay.</li>
                <li>Markaasaan ka bixinnay kuwii mu‘miniinta ahaa oo ku dhex jiray.</li>
                <li>Kamana aannaan helin waxaan hal guri oo Muslim ah ahayn.</li>
                <li>Waxaana kaga tagnay dhexdeeda calaamad [ay ku waana qaataan] kuwa ka
                    cabsan caddibaad daran.</li>
            </ol>
            <p>Qisada Nabi Ibraahiim iyo martidiisa waxay kaloo kusoo aroortay
                suuradda Huud iyo ***alxur, marti-soorka iyo is-xurmayntuna waa dabeecad
                wanaagsan oo Diinta Islaamku farayso sida qisadana ka muuqata. waxaa
                kale oo aayaduhu caddeeyeen in Eebbe awooddiisu baaxad-wayn tahay, oo
                cid duq ah iyo midaan dhali jirinba carruur ka beero, taasina waa
                naxariista Eebbe iyo deeqdiisa. Tan kale waa in Eebbe la aqoonsado
                laguna waana qaato tusaalooyinkiisa si uu inooga nabadgaliyo caddibaad
                daran. Ad- Daariyaat (24-37)</p>
            <ol start="38" type="1">
                <li>[Nabi] Muusana calaamo lagu waana qaatuu ahaa markaan u dirray
                    Fircoon isagoo wata xujo cad.</li>
                <li>Wuuna jeedsaday isagoo la jira colkiisii, wuxuuna ku yidhi, “Waa
                    saaxir ama waa waalan yahay.”</li>
                <li>Markaasaan qabannay [ciqaabnay] isaga iyo askartiisiiba, waxaana ku
                    tuurray badda isagoo la dagaalay.</li>
                <li>Reer Caadna [calaamo lagu waana qaato yaa ku sugan] markaan ku
                    dirray dabayl wax halaagta.</li>
                <li>Wax kasta oy martana ka dhigi wax tirtiran.</li>
                <li>Reer Thamuudna [calaamo lagu waana qaato yaa ku sugan] markii lagu
                    yidhi, “Raaxaysta ilaa waqti.”</li>
                <li>Waxayna iska kibriyeen amarkii Eebbe, waxaana qabtay qaylo daran
                    iyagoo eegi.</li>
                <li>Mana ayna karin kicid, isumana ayna gargaarin.</li>
                <li>[Nabi] Nuux qawmkiisiina waa horreeyeen, waxayna ahaayeen kuwo
                    faasiqiin ah.</li>
            </ol>
            <p>Aayadahani waxay ka qisoon ummadihii hore ee beeniyay Nabiyadoodii
                iyo Rasuulladoodii iyo sida Eebbe u halligay markay Xaqa diideen, waana
                wax lagu waana qaato lagana fogaado camalkoodii oo kale. Waxay kaloo
                aayaduhu caddayn in la ciqaabi dulmiile oo dhan, sida loo ciqaabay
                Fircoon iyo wixii la mid ahaa. Waxaase taas u sii dheer caddibaaddii
                Aakhiro ee wayneyd. Ad-Daariyaat (38-46)</p>
            <ol start="47" type="1">
                <li>Samada annagaa u dhisnay si xoog ah, waana waasicinnay.</li>
                <li>Dhulkana waan gogolnay cid wax gogoshana annagaa u fiican
                    [Eebbe].</li>
                <li>Wax walbana waxaan ka abuurray laba nooc, si aad ugu waana
                    qaadataan.</li>
                <li>Ee Eebbe u carara [tawbad keena], waxaana idiin ahay dige cad
                    [muuqda].</li>
                <li>Hana yeelina Eebbe miciisa ilaah kale, waxaan idiin ahay dige
                    cad.</li>
                <li>Xaalku waa saas, gaaladii Reer Makkaad ka horreysayna mar kastoo
                    Rasuul u yimaado waxay dhihi jireen, “Waa saaxir ama waa waalan
                    yahay.”</li>
                <li>Miyay isu dardaarmeen arrintaas, waase qawm xad-gudbay.</li>
                <li>Ee Nabiyow iskaga jeedso xaggooda, ma tihid mid la dagaaliye [Eebbe
                    agtiisa].</li>
                <li>Ee wax waani, waanaduna waxay anfici mu‘miniintee.</li>
            </ol>
            <p>Cirka iyo dhulkuba waxay ku ahaadeen amarka Eebbe, isagaana
                abuurkooda hagaajiyay, wax walbana Eebbe wuxuu ka abuuray lammaane [lab
                iyo dhaddig] sida uu u abuuray laba kala gaddisan, bad iyo barri, macaan
                iyo khadhaadh, habeen iyo dharaar, lab iyo dhaddig iyo wixii la mid ah,
                wuxuuna u abuuray inuu ku intifaaco dadku, kuna waana qaato darteed, oo
                ay Eebbe xaggiisa u jeedsadaan, taasoo ah daacaddiisa, iyo in isagoo
                kaliya la caabudo lagana fogaado falkii iyo hadalkii xumaa; ee kuwii
                hore ee xumaa. Ad-Daariyaat (47-55)</p>
            <ol start="56" type="1">
                <li>Jinni iyo insi waxaan cibaadadayda ahayn uma abuurin.</li>
                <li>Kamana doonaayo rizqi, iyo inay i quudiyaan.</li>
                <li>Illeen Eebbe un baa ah arzuqe xoog badane.</li>
                <li>Kuwii dulmilowga ahaa waxaa u sugnaaday qayb [ciqaab ah] oo la mid
                    ah tii saaxiibbadoodii [ka horreeyey] ee ha dadajisanin.</li>
                <li>Halaag wuxuu u sugnaaday kuwii gaaloobay maalintoodii [Qiyaame] ee
                    loogu yaboohay.</li>
            </ol>
            <p>Aayadahan waxay caddayn in Eebbe u abuuray addoomadiisa inay
                caabudaan kaliya, ee uusan uga baahnayn wanaag iyo quud midna,
                cibaadaduna waa sida ashahaadada, salaadda, zakada, soonka, Xajka,
                Jahaadka, ammaanada, runta, deeqsinnimada iyo ku-dhaqanka siday diintu
                farayso liibaanna lagu gaadho. Aakharo iyo adduunba. Eebbana wuxuu ku
                yidhi hadalkiisii quduska ahaa, “Ibnu Aadamow cibaadadayda u kali-noqo
                laabtaada aan ka buuxiyo hodontinnimee, faqrigana aan kaa awdee.
                Haddaadan sidaa falin laabtaada waxaan ka buuxin shuqul, faqrigana kaa
                awdi mayo.” Waxaa wariyay Imaamu Axmad, Tirmidi iyo Ibnu Maajah. Waana
                in la ogaado in dulmilowgu uu mari waddadii kuwii ka horreeyay ee
                daalimiinta ahaa, halaag iyo balaayana waxay u sugnaan maalinta Qiyaame
                gaalo. Ad-Daariyaat (56-60)</p>
            <h2 id="suurat-ad-duur">Suurat ad-Duur</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbe wuxuu ku dhaartay] Duur Saynaa.</li>
                <li>Iyo Kitaabka la dhigay,</li>
                <li>Oo ku qoran warqado la fidiyay.</li>
                <li>Iyo gurigii cammirnaa [Beytul Macmuur].</li>
                <li>Iyo saanqaafka la kor yeelay [cirka].</li>
                <li>Iyo baddii la kululeeyay.</li>
                <li>Ee caddibaadda Eebbe waa wax dhici [sugan]</li>
                <li>Wax celinna ma jiro.</li>
                <li>Waxay dhici caddibaaddaas maalinta samadu wareegi.</li>
                <li>Buuruhuna socon.</li>
                <li>Halaagna waxaa iska leh maalintaas kuwa Xaqa beeniyay.</li>
                <li>Ee ah kuwa tiimbashada xumaanta ku dhex ciyaari.</li>
                <li>Maalinta Naarta xoog loogu tuurina [waxaa lagu dhihi]</li>
                <li>“Waatan Naartii aad beenin jirteen.”</li>
                <li>“Ma sixir baa, mase wax baydaan arkayn.”</li>
                <li>“Gala, ama samra ama ha samrinee, waa isugu kiin mid, waxaa uun
                    laydinka abaal-marin waxaad camal-falayseen.”</li>
            </ol>
            <p>Eebbe wuxuu ku dhaaran makhluuqaadkiisa ku tusin qudradiisa, sida
                Buurta Duuri Saynaa, Kitaabka la dhawray, Qur’aanka, Beytul Macmuur,
                cirka, dhulka, badda iyo wixii la mid ah, intaas oo dhanna waxaa lagu
                xoojin in ciqaabta Eebbe oo xumaanlowga u darbay sugan tahay, wax
                reebina uusan jirin, maalinta Qiyaamana Xaq-diidayaasha lagu abaal-marin
                ciqaab daran, maxaa yeelay waxay ku madax-adkaadeen oo dabbaasheen
                wabigii xumaanta, Eebbana ma dulmiyine iyagaa is-dulmiyay. Ad-Duur
                (1-16)</p>
            <ol start="17" type="1">
                <li>Kuwa Eebbe ka dhawrsaday waxay gali Jannooyin iyo nicmo.</li>
                <li>Iyaga oo ku raaxaysan waxa Eebbe siiyay, Eebbohoodna wuxuu ka
                    dhawray caddibaadda Jaxiiimo.</li>
                <li>[Waxaana lagu dhihi] “Cuna oo cabba idinkoo shifaysan camalkiinnii
                    dartiis.”</li>
                <li>“Idinkoo ku dangiiga sariiro la safay,” waxaanna [Eebbe] u guurin
                    haween Janno [xuural-cayn].</li>
                <li>Kuwa Xaqa rumeeyay ee carruurtooduna iimaanka ku raacday waxaannu
                    haleeshiin carruurtooda [darajada iyo naxariista], camalkoodana waxba
                    kama nusqaaminayno, ruux walbana wuxuu kasbaday yuu u rahmanaan [u
                    xidhnaani].</li>
                <li>Waxaannu u badinnay faakiho iyo hilib oo ah waxay jecel yihiin.</li>
                <li>Waxayna isku siin Jannada dhexdeeda [iyagoo sheekeysan] weel
                    [macaan] ka buuxo, oon hadal xun iyo dambi midna lahayn.</li>
                <li>Waxaana u adeegi wiilal aad mooddo jawhar la dhawray.</li>
            </ol>
            <p>Kuwa Eebba caabuda xumaantana ka dhawrsada wuxuu Eebbe ku abaal-marin
                Janno iyo wanaag, iyaga iyo carruurtoodii Xaqa rumeeyayba, siduu ka
                wariyay Dabaraani Ibna Cabbaas, ‘Wuxuu yidhi waxaan u malayn Nabigu
                (naxariis iyo nabadgalyo korkiisa Eebbe ha yeelee) inuu yidhi, “Marka
                ruuxu Jannada galo yuu warsadaa labadiisii waalid iyo haweenaydiisii iyo
                carruurtiisii, markaasaa la dhihi, ‘Ma ayan gaadhin darajadaada,’
                markaasuu dhihi, ‘Eebbow waxaan u camal-falay naftayda iyo tooda,’
                markaasaa la fari in la haleeshiiyo.”’ Camal cid fashayna lagama
                nusqaamiyo, waxay ehlu-Jannuhu doonaanna waxay ka heli dhexdeeda, muran,
                hadal xun iyo dambina ma yaallo Jannada dhexdeeda, ee waa uun wanaag,
                nicmo iyo raaxo. Ad-Duur (17-24)</p>
            <ol start="25" type="1">
                <li>Qaarkood [ehlu-Jannaha] yaa qaarka kale qaabila iyagoo wax
                    is-waydiin.</li>
                <li>Waxayna isu dheheen, “Waxaan ahayn horay [adduunkii] kuwo ehelkoodii
                    dhexdiisa ku cabsada.”</li>
                <li>“Eebbaase nagu mannaystay [dambi-dhaaf], wuxuuna naga dhawray
                    caddibaadda Samuumka [Jahannama].”</li>
                <li>“Waxaan ahayn horay kuwo barya Eebbe, Ilaahayna waa Baarri
                    naxariista.”</li>
                <li>Ee waani [Nabiyow dadka], nicmada darteed ma tihid wax sheege iyo
                    waalane midnee.</li>
                <li>Mise waxay dhihi waa gabayaa ee aan la sugno geerida.</li>
                <li>Waxaad dhahdaa suga anna waan idin la sugiye.</li>
                <li>Mise caqligooda [xun] yaa saas faray, ma aha ee waa qawm
                    xad-gudbay.</li>
                <li>Mise waxay dhihi isagaa abuurtay [Qur’aanka] waxba ma ayan
                    rumeynin.</li>
                <li>Hala yimaadeen hadal la mid ah hadday run sheegi.</li>
            </ol>
            <p>Ehlu-Jannaha Eebbaa u nicmeeyay, waxayna ku kulmi Jannada dhexdeeda
                iyagoo is-warsan dhibaatadii adduunka iyo say Eebbe uga cabsan jireen
                iyo siduu ugu naxariistay wanaagna ugu mannaystay, maxaa yeelay Ilaahay
                waa sama-fale, tan kale Nabigu (naxariis iyo nabadgalyo korkiisa Eebbe
                ha yeelee) waa raxmad Eebbe soo diray, jirro, waalli, iyo wax xumaan
                ahna ma qabo, Qur’aankuna waa Kalaamkii Eebbe, haddii kale ha keeneen
                gaaladu iyo beenaalayaashu wax hadalkii la mid ah ama kusoo dhaw, lagama
                yaabo taasna waligeed. Ad-Duur (25-34)</p>
            <ol start="35" type="1">
                <li>Mise waxaa la abuuray abuure la‘aan, mise iyagaa abuuray
                    [naftooda]?</li>
                <li>Mise iyagaa samaawaadka iyo dhulka abuuray? Saas ma aha ee wax ma
                    ayan yaqiininin.</li>
                <li>Mise agtoodaa khayraadka Eebbe yaallaa, mise iyagaa xisaabin
                    dadka?</li>
                <li>Mise waxay leeyihiin sallaan ay wax ku dhageystaan? Hala yimaado
                    kooda wax dhagaystay xujo cad.</li>
                <li>Mise Eebbaa gabdho u sugnaaday idinkana wiilal?</li>
                <li>Mise waxaad warsan [Nabiyow] ujuuro, oo markaas ku cuslaatay?</li>
                <li>Mise waxa maqan baa agtooda ah oo ay qoraan?</li>
                <li>Mise ilaah Eebbe kasoo hadhay leeyihiin? Eebbaa ka fog waxay la
                    wadaajiyeen [ilaahnimada].</li>
                <li>Mise dhagar bay rabaan? Kuwa gaaloobay iyagaa dhakran.</li>
            </ol>
            <p>Aayadahan waxay waran dilaa ah ku yihiin dhuunta gaalada, mulxidiinta
                ah iyo diin-laawayaasha diidi oo inkiri Ilaaheenna wayn ee sharafta leh
                ee abuuray caalamka iyo wax kasta, kuwaas doqommada ah ee isla-waynida
                ku darsaday waxay inkiri Ilaaheen iyo abuurkiisa, aayaduhuna waxay la
                hadli ciddii wax yar oo fikir ah ama caqli ah ku jirto, maxaa yeelay
                khalqiga, dad leh, cir leh, ee dhul leh, ee bad leh, ee xiddigo leh, ee
                xayawaan leh, waxayna ka baxsanayn saddex xaalo midkood: Inay iska
                abuurmeen khaaliq abuuray la‘aan, inay iyagu is-abuureen naftooda, iyo
                in cid kale abuurtay oo ahaysiisay. Tan hore iyo tan labaadba waa
                wax-kama-jiraan, cid is-abuurtayna ma jirto, mid iska abuurantayna ma
                jirto, wixii wax-garad ahna ama caqli lehna saasuu rumaynsan yahay,
                waxaa soo hadhay tan saddexaad oo ah in cid wax abuurtay jirto oo
                makhluuqaadka ka duwan, waana arrin dhab ah waana Ilaaheenna caalamka
                ahaysiiyay xaggiisana u ahaan, awoodna ku dhammaato, mu‘miniintuna ay
                rumaysan yihiin wanaagna ku abaal-marin. Bukhaari iyo Muslim waxay ka
                wariyeen Jubayr binu Mudcim inuu yidhi, “Waxaan maqlay Nabiga oo Maqrib
                akhrin Suuradda Duur, markuu gaadhay aayaddan, ‘Mise waxaa la abuuray
                abuure la‘aan,’ qalbigaygu wuxuu u dhawaaday inuu duulo.” Ad-Duur
                (35-43)</p>
            <ol start="44" type="1">
                <li>Hadday arkaan goosin kamid ah samada oo soo dhacaysa waxay odhan waa
                    daruuro is dul saaran [madax-adayg dartiis].</li>
                <li>Ee iskaga tag [Nabiyow] intay kala kulmaan maalinta dhexdeeda lagu
                    halaagi doono.</li>
                <li>Maalinta ayan dhagartoodu wax u taraynin wax u gargaarana uusan
                    jirin.</li>
                <li>Kuwa xad-gudbay waxaa u sugnaaday caddibaad ka sokaysa [Qiyaamada],
                    laakiin badankoodu ma oga.</li>
                <li>Ee ku samir xukunka Eebbahaa [Nabiyow] annagaa ku ilaalinaynee, kuna
                    tasbiixso oo ku mahadi Eebbahaa markaad kici.</li>
                <li>Habeenka qaarkiisna tuko, iyo marka xiddiguhu jeedsadaan.</li>
            </ol>
            <p>Madax-adayggu gaalo wax u tari mahayo marka ciqaabta Eebbe timaaddo,
                khiyaamo, dhagar iyo xumaanna Eebbe wax kama dhibto, ee waxay wax yeeli
                cidda la timid uun, adduunkana Eebbe waa karaa inuu ku ciqaabo
                xumaanlowga (sida dhacda in badan). Aakhirana waa u dheer tahay
                ciqaabteedii, waxaase Eebbe Nabiga (naxariis iyo nabadgalyo Eebbe
                korkiisa ha yeelee) faray ummaddiisuna waa la mide inuusan u walbahaarin
                xumaanlowga ee uu Xaqa tusaa, kuna samraa, kaddibna wax kama dhibayso
                ciddii dhunta, maxaa yeelay Eebbaa awoodda leh, waana in tasbiixda
                Eebbe, mahaddiisa, salaadda iyo ka-yaabiddiisana la badiyo si kastoo la
                yahayba. Ad-Duur (44-49)</p>
            <h2 id="suurat-an-najm">Suurat an-Najm</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Wuxuu ku dhaartay [Eebbe] xiddiggu markuu hoobto.</li>
                <li>Ee saaxiibkiin [Nabigu] ma dhumin, Xaqana kama leexan.</li>
                <li>Kumana hadlo hawadiisa.</li>
                <li>Qur’aankuna waxaan waxyi Eebbe ahayn ma aha.</li>
                <li>Waxaana wax baray [oo xagga Eebbe kasoo gaadhsiiyay] ku xoog wayn
                    [Malaku Jibriil].</li>
                <li>Ee caafimaad iyo quwaba leh, abuuriddiisuna egtahay.</li>
                <li>Wuxuu joogay jihadii sare [Jibriil].</li>
                <li>Kaddibna u soo dhawaaday kuna soo hoobtay [Nabiga].</li>
                <li>Intuu uga jirsado qaanso [xadhiggeed] ama ka dhaw.</li>
                <li>Wuxuuna Eebbe u waxyooday addoonkiisa [Nabiga] wuxuu u
                    waxyooday.</li>
            </ol>
            <p>Eebbe wuxuu ku dhaartaa wuxuu doono oo khalqigiisa kamid ah,
                addoomadiisuna kuma dhaartaan waxaan isaga ahayn, siduu sheegay Sheekh
                Shacbi. Eebbana wuxuu halkan ku dhaartay xiddiggu markuu hooban, in
                Nabigu toosan yahay, xaqna ku hadlo wuxuu sheegina uu yahay wax Eebbe
                kusoo dajiyay uguna soo dhiibay Malaku Jibriil, Nabiguna (naxariis iyo
                nabadgalyo korkiisa Eebbe ha yeelee) had iyo jeer marka waxyi soo dagi
                wuxuu la kulmi jiray Malaku Jibriil, taasina waxay tummaato ku tahay
                gaalada iyo Xaq-diidayaasha diidi xaqnimada Qur’aanka. Nabiguna
                (naxariis iyo nabadgalyo korkiisa Eebbe ha yeelee) wuxuu yidhi, “Anugu
                kuma hadlo waxaan xaq ahayn.” Waxaa wariyay Imaam Axmad binu Xanbal.
                An-Najm (1-10)</p>
            <ol start="11" type="1">
                <li>Qalbiguna ma beeniyo wuxuu arkay [Nabigu].</li>
                <li>Ee ma idinkaa ka murmi [kana doodi] wuxuu arkay?</li>
                <li>Dhabnimuu Nabigu u arkay Jibriil mar kale.</li>
                <li>Sidratul-Muntahaa agteeda.</li>
                <li>Agteedana waxaa ah Jannatul Ma’waa.</li>
                <li>[Wuxuu arkay] waqtiguu daboolayay Sidrada wax daboola.</li>
                <li>Aragguna kama iilan wuxuu arkay [Nabigu] mana xad-gudbin.</li>
                <li>Dhabnimo yuuna u arkay [Nabigu] aayado Eebbe oo waawayn.</li>
                <li>Ka warrama [sanamyada] Laata iyo Cuzzaa.</li>
                <li>Iyo Manaatadii saddexaad ee kale.</li>
                <li>Idinku ma waxaad leedihiin lab Eebbana dhaddigga?</li>
                <li>Taasi waa qayb dulan ah.</li>
                <li>Sanammaduna magacyo aad magacowdeen idinka iyo aabbayawgiin mooyeen
                    wax kale ma aha, wax xuja ahna Eebbe uma soo dajinin, waxaan mala
                    ahaynna ma raacayaan iyo waxa naftoodu doonto, xagga Eebbana waxaa uga
                    yimid hanuun.</li>
            </ol>
            <p>Nabigu (naxariis iyo nabadgalyo korkiisa Eebbe ha yeelee) wuxuu arkay
                Malaku Jibriil oo soo gaadhsiinayay waxyiga Eebbe marar badan, (sidaan
                horayba usoo sheegnay) shakina kuma jiro siduu Nabigu Jibriil u arkay,
                sidaa oo kale wuxuu arkay Nabigu aayadi waawayn oo Eebbe, maxayse
                sanamyo ama wax ha garteen ama yay wax garannine la caabudo ama la raaco
                tari, waa uun halaag iyo luggooyo, illeen xagga Ilaaheen baa inooga
                yimid nuur iyo hanuun ay waajib tahay in la raaco. An-Najm (11-23)</p>
            <ol start="24" type="1">
                <li>Mise dadka waxaa u sugnaaday waxay yididiishaan.</li>
                <li>Aakhiro iyo Adduunba Eebbaa iska leh.</li>
                <li>Badanaa malag samada ku sugan oon shafeecadiisu waxba anfacaynin in
                    Eebbe idmo mooyee, cidduu la doono oo ka raalli noqdo.</li>
                <li>Kuwa aan rumaynin Aakhiro waxay malaai’gta ku magacaabi magac
                    dhaddig.</li>
                <li>Wax cilmi ahna uma laha, ee waxay raaci mala uun, malana Xaqa wax
                    kama taro.</li>
                <li>Ee iskaga jeedso [Nabiyow] ruux ka tagay xuskayga [Qur’aanka] oon
                    doonin waxaan nolosha adduunka ahayn.</li>
                <li>Kaasina waa garaadkooda aqooneed intuu gaadhay, Eebbana waa ogyahay
                    cidda ka dhuntay jidkiisa, waana ogyahay cidda hanuunsan.</li>
            </ol>
            <p>Ruuxna siduu doona uun xaalku ma noqdo, ee waa sida amarka Eebbe ku
                fulo, maxaa yeelay Aakharo iyo adduunba Eebbaa iska leh, xataa
                malaa‘igtu waxaan Eebbe fasixin ma samayn karto, cidna uma shafeeci
                karto, idanka Eebba mooyee. Eebbana siduu meelo badan oo Qur’aanka ah ku
                sheegay uma baahna ehel iyo carruur midna, maxaa yeelay khalqiga
                dhammaantiisba isagaa iska leh, markaas maxay gaaladu u sheegi in
                malaa’igtu gabdho Eebbe yihiin, wax ma oga ee waxay ku socdaan male,
                muxuuse tari male? Nabiguna (naxariis iyo nabadgalyo korkiisa Eebbe ha
                yeelee) wuxuu ku yidhi hadalkiisii saxiixa ahaa, “Iska jira malaha,
                maluhu waa ka u beensan hadale.” Eebbana wuxuu Nabiga faray inuusan ku
                daba luggu, in kuwa Xaqa ka jeedsaday ee cilmigoodii ku koobtay adduunyo
                ladaba ordaa uun, waxaa la wariyay Caa’isha hooyadii mu’miniinta ahayd
                (Eebbe haka raalli noqdee) inay tidhi, “Rasuulkii Eebbe wuxuu yidhi
                (naxariis iyo nabadgalyo korkiisa Eebbe ha yeelee), ‘Adduunku waa guriga
                ruuxaan guri lahayn, iyo xoolaha ruuxaan xoola lahayn, waxaana wax u
                kulmista ruuxaan caqli lahayn.’” Waxaa sheegay Imaam Axmad iyo labadii
                sheekh (Bukhaari iyo Muslim). An-Najm (24-30)</p>
            <ol start="31" type="1">
                <li>Samaawaadka iyo dhulka waxa ku sugan Eebbaa iska leh, si uu uga
                    abaalmariyo kuwa xumaanta falay camalkoodii, ugana abaalmariyo kuwii
                    wanaagga falay wanaag.</li>
                <li>Waana kuwa ka fogaada dambiga waawayn iyo xumaanta, wax yaryar
                    mooyeen, Eebbana waa waasac dambi-dhaafkiisu, wuuna idin ogyahay markuu
                    idinka abuuray dhulka iyo markaad ku asturan tihiin uurka hooyadiin, ee
                    naftiinna ha ammaanina Eebbaa og cidda dhawrsashada badane.</li>
                <li>Ka warrama midka Xaqa ka jeedsaday.</li>
                <li>Oo wax yar bixiyay inta kalana reebtay.</li>
                <li>Ma agtiisaa cilmiga maqan yaallaa oo wuu arkaa.</li>
            </ol>
            <p>Mar hadduu Eebbe cirka, dhulka, iyo makhluuqaadka dhammaantiisba
                leeyahay, uuna cid walba ka abaal-marin falkeeda uuna addoomihiisa ka
                saamixi gafafka yaryar, oo naxariistiisu waasac tahay, wax walbana
                ogyahay marka ruuxa la abuuro iyo goor kastaba, soo ma wanaagsana in
                wanaagga lagu dadaalo, xumaanta, isla-waynida, iyo naftii ammaankana
                laga fogaado. Maxammad binu Camar ibnu Cadaa‘ wuxuu yidhi, “Waxaan ku
                magacaabay gabadh tay ah Barrah, markaasay igu tidhi Saynab binti Abii
                Salamah, ‘Rasuulkii Eebbe wuxuu reebay magacan, adna waxaad ku
                magacawday Barrah,’ markaasuu Rasuulkii Eebbe (naxariis iyo nabadgalyo
                korkiisa Eebbe ha yeelee) yidhi, ‘Naftiinna ha ammaanina Ilaahay waa
                ogyahay cidda baarriga ah oo idin kamid ah.’ Markaasay dheheen, ‘Maxaan
                ku magacawnaa?’ Wuxuuna yidhi, ‘Ku magacaaba Saynab.’” Waxaa wariyay
                Muslim, wuxuuna Nabigu reebay inaan dadka ammaanta lagu badinnin, ee
                khayrka iyo wanaagga uun hala badsado iyagaa ammaan ugu filane. An-Najm
                (31-35)</p>
            <ol start="36" type="1">
                <li>Miyaan looga warramin [dadka] wixii ku yiillay Kitaabkii [Nabi
                    Muuse]?</li>
                <li>Iyo kii [Nabi Ibraahimkii] ee oofiyay [wixii la faray].</li>
                <li>Inaan nafna dambi naf kale qaadaynin.</li>
                <li>Ruuxna wuxuusan camal-falin heleynin.</li>
                <li>Camalkiisana la arki doono.</li>
                <li>Kadibna looga abaal-marin doono si buuxda.</li>
                <li>Eebbaa xaggiisana loo ahaan.</li>
                <li>Eebbe waa kan wax ka qosliya kana oohiya.</li>
                <li>Isagaana wax dila waxna nooleeya.</li>
                <li>Isagaana abuuray labada nooc ee ah lab iyo dhaddigba.</li>
                <li>Kana ahaysiiyay dhibic soo baxday.</li>
                <li>Isagaana ahaysiin soo celinta kale.</li>
                <li>Eebbe isagaa wax hodmiya isagaana wax faqiiriya.</li>
                <li>Waana Eebbaha xiddigga Shicra.</li>
            </ol>
            <p>Aayadahani waxay caddayn sida aayado badan oo kalaba in naf walba
                laga abaal-marin waxay camal fasho, nafna naf kale dambigeed ayna
                qaadaynin, ruux walbana uu arki camalkiisa, xaalkuna wuxuu ku dhammaan
                Eebbe xaggiisa. Camar binu Maymuun waxaa laga wariyay inuu yidhi, “Waxaa
                na dhex is-taagay Mucaad binu Jabal wuxuuna yidhi, ‘Reer Awdow waxaan
                ahay farriintii Rasuulkii Eebbe (naxariis iyo nabadgalyo korkiisa Eebbe
                ha yeelee) idiin soo diray, waadna ogtihiin in Eebbe loo ahaan, ama
                Janno ama Naar.’” Waxaa wariyay Ibnu Abii Xaatim. Eebana waa
                ka-qosliyaha, ka-oohiyaha, dilaha, nooleeyaha, abuuraha, soo-celiyaha,
                hodmiyaha, faqiiriyaha, iyo Eebbaha makhluuqaadka dhammaantood, ee waa
                in ruux walba uu u darbadaa inuu la kulmi camalkiisa, macaan iyo
                khadhaadhba. An-Najm (36-49)</p>
            <ol start="50" type="1">
                <li>Eebbe isagaa halaagay caadkii horay.</li>
                <li>Iyo Thamuudba waxna kama reebin.</li>
                <li>[Nabi Nuux] qawmkiisiina horuu [u halaagay], waxayna ahaayeen kuwa
                    dulmi badan oo xad-gudub badan.</li>
                <li>Qawmkii [Nabi Luudna] wuu riday [Eebbe].</li>
                <li>Wuxuuna ku daboolay wuxuu ku daboolay [oo caddibaad ah].</li>
                <li>Teebaadse nicmooyinka Eebbe shakinaysaan [kana doodaysaan]
                    dadow?</li>
                <li>Kan [Nabiga iyo Qur’aankuba] waa dige kamid ah u digayaashii
                    hore.</li>
                <li>Wayna dhawaatay saacaddi Qiyaame.</li>
                <li>Wax Eebbe kasoo hadhay oo ogna ma jiro [markay dhici].</li>
                <li>Ma Qur’aankanaad la yaabban tihiin?</li>
                <li>Ood qoslaysaan [idinkoo beenin] oydaanna ooyeynin [cabsi
                    darteed].</li>
                <li>Idinkoo waliba hilmaansan [islana-wayn].</li>
                <li>Ee dadow Eebbe u sujuuda caabudana.</li>
            </ol>
            <p>Eebbe awooddiisa yaa wax walba ku jiraa, hadduu doonana wuu halaagaa
                cidduu doono sida kuwaas Qur’aanku in badan ka warramay oo kale, maxaa
                yeelay way kibreen, nicmada Eebbana way beeniyeen iyo Xaqaba, saas
                daraaddeed waa in Eebbe laga yaabo, Qiyaamadana loo darbado, Qur’aankana
                la rumeeyo, kibir, isla-wayni iyo qosol Xaq ku beeninna la iska jiro,
                sujuudda Eebbe iyo cibaadadiisana la badiyaa, iyo xumaantaada oo laga
                ooyaa. Ibni Cabbaas wuxuu yidhi, “Waxaa sujuuday Nabiga (naxariis iyo
                nabadgalyo Eebbe korkiisa ha yeelee) markuu akhriyay An-Najm waxaana la
                sujuuday Muslimiintii, mushrikiintii, jinni iyo insiba.” Waxaa wariyay
                Bukhaari. An-Najm (50-62)</p>
            <h2 id="suurat-al-qamar">Suurat al-Qamar</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa dhawaatay Saacaddii [Qiyaame], dayixiina wuu dillaacay.</li>
                <li>Hadday gaaladu arkaan aayad way ka jeedsadaan waxayna dhahaan, “Waa
                    sixir daran.”</li>
                <li>Way beeniyeen [Nabiga iyo Xaqa] waxayna raaceen hawadooda, amar
                    kastana wuxuu leeyahay meel uu ku sugnaado.</li>
                <li>Waxaana ugu yimid dhab ahaan warar ku dheehan waano.</li>
                <li>Waana xikmad xeel dheer, maxaysa tari udigidi?</li>
                <li>Ee iskaga jeedso [sugna] maalinta mid dhawaaqaa uu ugu yeedhi wax
                    daran.</li>
                <li>Araggooduna wuu dullaysnaan, waxayna kasoo bixi qubuurahooda iyagood
                    mooddid ayax faafay.</li>
                <li>Iyagoo u dagdagi dhawaaqaha xaggiisa, waxayna dhihi gaaladu kani waa
                    maalin daran.</li>
            </ol>
            <p>Calaamooyinka Qiyaamada waxaa kamid ah soo-bixintii Nabiga (naxariis
                iyo nabadgalyo korkiisa Eebbe ha yeelee). Gaaladuna wax kastoo ku tusin
                xaqnimada Nabiga oy arkaanba way beeninayeen, iyagoo sixir iyo xumaanba
                ku sheegi, wax walbase meel uu ku dhammaaduu leeyahay, waase in la waana
                qaato lana raaco xikmada Qur’aanku sheegi inta ka horraysa Qiyaamada iyo
                abaal-marinta loona darbado maalintaas wayn. Waxaa laga wariyay Khaalid
                binu Cumayr inuu yidhi, “Waxaa khudbad noo akhriyay Rasuulkii Eebbe
                (naxariis iyo nabadgalyo Eebbe korkiisa ha yeelee) Eebbuuna ku mahadiyay
                kor ahaaye, wuuna ammaanay wuxuuna yidhi, ‘Intaa kadib adduunyadii waxay
                ogaysiisay goyn, wayna jeedsatay, kamana hadhin wax yar oo la mid ah
                weel wax ku hadhay oo ruuxu qaadanayo, waadna ka guuraysaan xaggeeda una
                guuraysaan daar aan tagaynin, ee ka guura idinkoo wata camalkiinna
                khayrka badan, waxaa naloo sheegay in dhagax lagu tuuray salka Jahannamo
                uuna sii socon toddobaatan sano isagoon salka gaadhin, wallaahi in la
                buuxin. Mala yaabteen? Wallaahi waxaa naloo sheegay in Jannada labadeeda
                albaab loo socdo afartan sano, waxaana iman maalin ay cidhiidhi la
                buuxdo.’” Waxaa wariyay Imaam Axmad binu Xanbal. Al-Qamar (1-8)</p>
            <ol start="9" type="1">
                <li>Waxaa beeniyay [Xaqa] iyaga hortood [Nabi] Nuux qawmkiisii, waxay
                    beeniyeen addonkannagii, waxayna dheheen wuu waalan yahay, waana la
                    guulguulay [oo la canaantay].</li>
                <li>Eebbuuna tuugay inuu tabar yar yahay oo u gargaaro.</li>
                <li>Markaasaan ku furay albaabbada samada [cirka] biyo badanna ka
                    keenay.</li>
                <li>Dhulkana Eebbaa ka dillaaciyay ilo, wayna kulmeen biyihii amar la
                    qaddaray dartiis.</li>
                <li>Waxaanna ku xambaaray [Nabi] Nuux [doon] looxyo iyo musbaarro
                    leh.</li>
                <li>Kuna socota ilaalintannada si loo abaalmariyo cidda gaalowday.</li>
                <li>Waxaan uga tagnay [yuu Eebbe yidhi] calaamad [lagu waantoobo] ee ma
                    jirtaa cid wacdoomi [oo wax xusuusan]?</li>
                <li>Seese yahay caddib Eebbe iyo digiddiisu?</li>
                <li>Waan fududaynnay Qur’aanka xusuus darteed ee ma jirtaa cid
                    wacdoomi?</li>
            </ol>
            <p>Qisada Nabi Nuux iyo qawmkiisii wax badan buu Qur’aanku sheegay, si
                loogu waana qaato, falkoodii xumaanna looga leexdo, samaantana la falo,
                Qur’aanka Eebbe fududeeyayna la raaco, laguna dhaqmo wanaagguu u yeedhi.
                Ibnu Cabbaas wuxuu yidhi, “Haddaan Eebbe u sahlin Qur’aanka carrabka
                aadamiga ruux khalqiga kamid ah ma kareen inuu ku hadlo Kalaamka Eebbe.”
                Al-Qamar (9-17)</p>
            <ol start="18" type="1">
                <li>Caadna way beenisay [Xaqii], seese noqotay caddibaaddii Eebbe iyo u
                    digiddiisii?</li>
                <li>Waxaan ku dirray korkooda dabayl qabaw daran maalin baasaysan
                    dhexdeed oo joogta ah.</li>
                <li>Oo dadka siibaysa sida timir gunteedii la rujiyay.</li>
                <li>Seese ahaa caddibaaddii Eebbe iyo u digiddiisii?</li>
                <li>Waxaan u fududaynay Qur’aanka xusuus darteed ee ma jirtaa cid ku
                    wacdoomi?</li>
                <li>Waxaa beenisay [Xaqii] loogu digay Thamuud.</li>
                <li>Waxayna dheheen, “Ma ruux dad ah oo naga mid ah yaan raacaynaa?
                    Markaas waxaan ku sugannahay baadi iyo dhibaato.”</li>
                <li>“Ma isagoo na dhex joogaa waxyi lagu soo dajiyay? Saas ma aha ee waa
                    been-badane kibirlow ah.”</li>
                <li>Way ogaan doonaan barri cidda been-badane kibirlow ah.</li>
                <li>Hashii annagaa soo bixinnay jirrabkooda dartiis, ee sug kuna
                    samir.</li>
                <li>Una warran in biyuhu yihiin qayb [iyaga iyo hasha], cidbana maalin
                    gaara leedahay.</li>
                <li>Waxay u dhawaaqeeen saaxiibkood hashiina wuu dilay.</li>
                <li>Seese ahaa caddibaaddii Eebbe iyo u-digiddiisii?</li>
                <li>Dhawaaq kaliyaan ku siidaynay, waxayna la mid noqdeen jabad
                    burburay.</li>
                <li>Qur’aankana waan u fududaynay xusuus darteed ee ma jirtaa cid ku
                    wacdoomi?</li>
            </ol>
            <p>Qisooyinkan iyana saasoo kale yuu Qur’aanku meela badan ugu sheegay,
                murtiduse waa in wanaag la raaco, xumaanta iyo madax-adayggana laga
                leexdo iyo ma ruux banii-Aadam ah yaa na hanuunin, Xaqa un baa wax la
                raaca ah. Al-Qamar (18-32)</p>
            <ol start="33" type="1">
                <li>Way beeniyeen qawmkii [Nabi] Luud u-digiddii.</li>
                <li>Waxaana ku dirray korkooda dabayl dhagaxyo wadata, waxaanse ka
                    nabadgalinnay [Luud] ehelkiisii [rumeeyay] goor aroor ah.</li>
                <li>Nicmad xaggannaga ka timid darteed, saasaana u abaalmarinnaa ciddii
                    mahadisa [Eebbe].</li>
                <li>Nabi Luud wuxuu uga digay qawmkiisii qabashadannada [daran], wayse
                    shakiyeen digiddaas.</li>
                <li>Waxayna dooneen martidiisii [inay xumeeyaan] markaasaan indhaha
                    tirray, waxaana lagu yidhi dhadhamiya caddibaadda Eebbe iyo
                    digiddiisa.</li>
                <li>Waxaa ku waabariistay caddibaad sugan.</li>
                <li>Waxaana lagu yidhi, “Dhadhamiya caddibaadda Eebbe iyo
                    digiddiisa.”</li>
                <li>Waan fududaynay Qur’aanka xusuus darteed ee ma jirtaa cid
                    wacdoomi?</li>
                <li>Fircoon iyo ehelkiisii waxaa u yimid digid.</li>
                <li>Wayna beeniyeen aayaadkannagii dhammaanteed, markaasaan u qabannay
                    si xoog iyo awood leh.</li>
            </ol>
            <p>Sidoo kale qawmkii Nabi Luud iyo falkoodii xumaa, iyo Fircoon iyo
                isla-waynankiisii wax badan bay Qur’aanka kusoo arooreen, mana qarsoona
                waxay ku dambeeyeen, xumaanlowna saas ha fisho. Al- Qamar (33-42)</p>
            <ol start="43" type="1">
                <li>Ma gaaladiinnan baa ka khayr badan kuwaas mase dambi la‘aan baa
                    idiin ku sugan kutubta?</li>
                <li>Mase waxay dhihi koox guulaysan yaanahay?</li>
                <li>Waa la jabin kooxda, dabadayna jeedin.</li>
                <li>Saacadda [Qiyaame] yaa ballan u ah, Saacadduna iyadaa daran oo
                    khadhaadh.</li>
                <li>Kuwa dambiilayaasha ah baadi iyo fogaansho yay ku sugan yihiin.</li>
                <li>[Waxaana lagu dhihi] maalinta Naarta wajiwaji loogu ridi,
                    “Dhadhamiya taabashada Saqara.”</li>
                <li>Wax kasta waxaan ku abuurray qadar.</li>
                <li>Amarkannaguna ma aha mid mooyeen sida ilbidhiqsi.</li>
                <li>Dhab ahaan baan u halaagnay kuwa idin la mid ah, ee wax waantoobi ma
                    jiraa?</li>
                <li>Wax kastoo dadku falo wuxuu ku sugan yahay kutubta.</li>
                <li>Wax kastoo yar ama waynna waa qoran yahay.</li>
                <li>Kuwa dhawrsadana waxay gali Jannooyin iyo wabiyaal.</li>
                <li>Meel la fadhiisto oo xaq ah oo Eebbaha awoodda leh agtiisa ah [yaa u
                    sugnaatay].</li>
            </ol>
            <p>Gaaladii reer Makkaad iyo Xaq-diidayaashuba kama wanaagsana gaaladii
                hore ee la halaagay, ruux iyaga kamid ah oo xumaan la’aan Eebbe u
                ballan-qaadayna ma jiro, xoog ku faanna qiimo ma leh, immisaa jabtay cid
                is-bidaysay tiro iyo tayaba, xusuuso maalintii Badar ee Muslimiinta iyo
                gaaladu kulmeen iyo maalmihii ka dambeeyayba, waxayna ku tusin xaqnimada
                Qur’aanka iyo siduu Eebbe ballankiisii u oofiyay, waxaase gaalo jab
                adduun u sii dheer caddibaadda Qiyaame iyo Naarta Saqara. Eebbeheenna
                wax walbaba qadar buu ku ahaysiiyay, wax ku culusna ma jiro, wax walbana
                kitaab buu ku yaallaa, kuwa dhawrsadana wuxuu ku abaal-marin Janno iyo
                sharaf, iyo meel la fadhiisto meesha u fiican. Waxaa laga wariyay
                Cabdullaahi binu Cumar in Rasuulkii Eebbe yidhi (naxariis iyo nabadgalyo
                Eebbe korkiisa ha yeelee), “Ummad la arko waxay leedahay Majuusi,
                Majuusiga ummaddaydu waa kuwa dhihi qadar ma jiro, hadday bukoodaan ha
                booqannina, hadday dhintaanna ha u tagina.” Waxaa wariyay Imaam Axmad
                binu Xanbal. Hadalkii Nabiga ee saxiixa ahaana waa, “Eebbe kaalmayso
                hana cajisin, haddii wax kugu dhaco dheh waa qadar Eebbe wuxuu doonayna
                wuu falay, ha dhihin haddaan fali lahaa sidaas waxay noqon lahayd
                sidaas, qoomammo waxay furtaa fal Shaydaan.” Al-Qamar (43-55)</p>
            <h2 id="suurat-ar-raxmaan">Suurat ar-Raxmaan</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbaha] Raxmaan ah.</li>
                <li>Wuxuu baray [Nabiga iyo dadka kalaba] Qur’aanka.</li>
                <li>Dadkana wuu abuuray.</li>
                <li>Wuxuuna baray dadka [hadalka].</li>
                <li>Qorraxda iyo dayaxuna waxay ku socdaan xisaab.</li>
                <li>Xiddigga iyo geedkuba way sujuudaan [Eebbe dartiis].</li>
                <li>Samadana Eebbaa kor yeelay, garsoorna wuu dajiyay.</li>
                <li>Si aydaan uga gudbin caddaaladda.</li>
                <li>Miisaanka ku hagaajiya caddaalad, hana nusqaamininna.</li>
                <li>Dhulkana Eebbe wuxuu u dajiyay khalqiga.</li>
                <li>Dhexdiisa waxaa ah faakihad [khudaar] iyo timir fiido leh.</li>
                <li>Xubuubna [midho] bali leh iyo udgoonna wuu abuuray.</li>
                <li>Nicmooyinka Eebbe tee baad beeninaysaan [insi iyo jinniyow]?</li>
                <li>Dadka Eebbaa ka abuuray dhoobo jilay oo kale ah.</li>
                <li>Jaankana wuxuu ka abuuray ololka naarta.</li>
                <li>Nicmooyinka Eebbe tee baad beeninaysaan?</li>
            </ol>
            <p>Eebbe wuxuu ku billaabay magaciisa Raxmaan ah, iyo nicmooyin badan
                oos ugu nicmeeyay khalqigiisa, sida Qur’aanka uu baray addoomadiisa,
                abuuridda, hadalka, qorraxda, dayaxa, xiddigaha, geedaha, cirka, dhulka
                iyo caddaaladda uu soo dajiyay, saas daraaddeed yuu kusoo celceliyay
                suuraddan u-digidda beeninta nicmooyinkiisa. Jaabir waxaa laga wariyay
                Eebbe haka raalli noqdee inuu yidhi, “Waxaa usoo baxay Rasuulkii Eebbe
                (naxariis iyo nabadgalyo korkiisa Eebbe ha yeelee) asxaabtiisii, wuxuuna
                ku akhriyay Suuratu Raxmaan billawgeeda ilaa dhammaadkeeda, markaasay
                aamuseen wuxuuna yidhi, ‘Waxaan ku akhriyay suuraddan jinniga habeenkii
                jinniga, iyagaana idinka fiicnaa raddinta (jawaab), markastoon imaaddo
                hadalka Eebbe Sarreeye, Nicmooyinka Eebbe tee baad beeninaysaan? waxay
                dhahaan, ‘Mid nicmaddaada kamid ahna Eebbahannow beenin mayno adaana
                mahad iska leh.’” Waxaa wariyay Tirmidi. Ar-Raxmaan (1-16)</p>
            <ol start="17" type="1">
                <li>Ilaaheen waa Eebbaha labada qorrax-kasoo-bax iyo labada
                    qorrax-u-dhac.</li>
                <li>Nicmooyinka Eebbe tee baad beeninaysaan?</li>
                <li>Eebbe waan kan labada badood dariseeyey iyagoo kulmi.</li>
                <li>Dhexdoodana yeelay soohdin [kala reebta] iskumana xad-gudbaan.</li>
                <li>Nimcooyinka Eebbe tee baad beeninaysaan.</li>
                <li>Waxaa lagala baxaa baddaas lu‘lu‘ iyo marjaan [jawhar].</li>
                <li>Nimcooyinka Eebbe tee baad beeninaysaan?</li>
                <li>Eebbe waxaa u sugnaaday doomaha socda badda oo buuro la mid ah.</li>
                <li>Nimcooyinka Eebbe tee baad beeninaysaan?</li>
                <li>Dhammaan waxa [dhulka] korkiisa ah wuu tagi.</li>
                <li>Waxaase hadhi Eebbaha wayn ee sharafta leh.</li>
                <li>Nimcooyinka Eebbe tee baad beeninaysaan?</li>
            </ol>
            <p>Qorraxdu halkay kasoo muuqato, ama ku qarsoonto, badaha aan isku
                khaldamaynin jowharta Iagala soo baxo, doomuhuna dhex sabbeeyaan iyo
                khalqiga intiisa kalaba Eebbaa iska leh, isagaana maamula, wax kasta oo
                dhulka ku dul noolna wuu tagi oo dhiman, wax Eebba kasoo hadhay oo joogi
                ama baaqi ahaanna ma jiro, saa darteed waa in la hormarsadaa camal wax
                tara maalinta aan naf kale wax taraynin in Eebbe doono mooyeen.
                Ar-Raxmaan (17-28)</p>
            <ol start="29" type="1">
                <li>Waxaa Eebbe wax waydiista samada iyo dhulka waxa ku sugan, goor
                    walbana wuxuu maamuli arrin.</li>
                <li>Nimcooyinka Eebbe tee baad beeninaysaan?</li>
                <li>Waana idin xisaabin si dhab ah insi iyo jinniyow.</li>
                <li>Nimcooyinka Eebbana tee baad beeninaysaan?</li>
                <li>Jinni iyo insiyow haddaad kartaan inaad ka baxdaan samada
                    jahooyinkooda iyo dhulka ka baxa, kamana bixi kartaan xujo la‘aan.</li>
                <li>Nimcooyinka Eebbe tee baad beeninaysaan?</li>
                <li>Eebbe [hadduu doono] wuxuu idinku diri olol Naar ah, iyo maar [la
                    dhalaaliyay] umana gargaarsanaysaan.</li>
                <li>Nimcooyinka Eebbe tee baad beeninaysaan?</li>
                <li>Markay samadu dillaacdo oy noqoto ubax guduudan oo subag la mid ah
                    [dhalaasho markaas dadkaa la abaalmarin].</li>
                <li>Nimcooyika Eebbe tee baad beeninaysaan?</li>
                <li>Maalintaas ruux la warsan dambigiisa insi iyo jinniba ma jiro.</li>
                <li>Nicmooyinka Eebbe tee baad beeninaysaan?</li>
            </ol>
            <p>Cid walba way u baahan tahay Ilaaheed, cir iyo dhul iyo meel kastaba
                ha joogtee, Eebbana isagaa goor walba maamula khalqigiisa, isagaana
                xisaabin Qiyaamada, wax awood ah ama xoog ah oo Ilaahay lagaga
                hortagaana ma jiro, iyo wax ka carari kara midna, xumaanlowgana wuxuu ku
                abaal-marin xumaan, wax gargaara ahna ma helo maalinta xisaabta iyo
                Qiyaamaha, Eebbana wax kama qarsoona cidna wax ma warsado maaiinta
                abaal-marinta. Ar-Raxmaan (29-40)</p>
            <ol start="41" type="1">
                <li>Dambiilayaasha waxaa lagu aqoonsan astaamahooda, waxaana la qaban
                    foodda iyo gommadaha [Naartaana lagu tuuri].</li>
                <li>Nimcooyinka Eebbe tee baad beeninaysaan?</li>
                <li>Tani waa Jahannamadii ay beeniyeen dambiilayaashu [yaa lagu
                    dhihi].</li>
                <li>Waxay ku meereysan Jahannamo iyo biyo kulayl daran dhexdooda.</li>
                <li>Nimcooyinka Eebbe tee baad beeninaysaan?</li>
                <li>Ruuxii ka yaaba Eebbe hor istaaggiisa wuxuu mudan laba Janno.</li>
                <li>Nimcooyinka Eebbe tee baad beeninaysaan?</li>
                <li>Jannooyinkaas oo midabyo leh [iyo laamo].</li>
                <li>Nicmooyinka Eebbe tee baad beeninaysaan?</li>
                <li>Waxaa laga helaa ilo socda.</li>
                <li>Nimcooyinka Eebbe tee baad beeninaysaan?</li>
                <li>Waxaa laga helaa nooc kasta oo faakiha ah [khudaar ah].</li>
                <li>Nimcooyinka Eebbe tee baad beeninaysaan?</li>
            </ol>
            <p>Sama-falaha iyo xumaan-faluhu iskuma qasna Eebba agtiisa, waxaana
                dambiilaha lagu aqoonsan calaamooyinkiisa, ciqaab iyo Naarta Jahannama
                oo lagu tuurana wuu la kulmi, taasoo uu dhex meereysan, lamana dulmiyin
                ee isagaa Xaqa beeniyay, ruuxiise ka yaaba Eebbe la-kulankiisa iyo
                xisaabtiisa waxaa lagu abaal-marin Janno wanaag ku dhan yahay,
                nicmooyinka Eebbeheen waa in lagu mahadnaqo khayrkana loogu kaalmaysto.
                Ar-Raxmaan (41-53)</p>
            <ol start="54" type="1">
                <li>Waxay ku dangiigsan [ehlu-Jannuhu] gogol ay tahay hoosteedo istabraq
                    [xariir] midhaha Jannooyinku waa u dhawyihiin.</li>
                <li>Nicmooyinka Eebbe tee baad beeninaysaan?</li>
                <li>Jannooyinka iyo firaashka waxaa ku sugan haween indha waawayn oo
                    dhawrsoon oosan taabanin horay insi iyo jinni midna.</li>
                <li>Nicmooyinka Eebbe tee baad beeninaysaan?</li>
                <li>Waxaad mooddaa haweenkaas yaaquut iyo marjaan [jawhar midab
                    leh].</li>
                <li>Nicmooyinka Eebbe tee baad beeninaysaan?</li>
                <li>Wanaag abaalkiisu soo wanaag ma aha?</li>
                <li>Nicmooyinka Eebbe tee baad beeninaysaan?</li>
            </ol>
            <p>Adduunku waa guri shaqo, Aakhirana waa guriga abaal-marinta,
                suuraddanna wax badan yuu Ilaaheen kaga warramay Jannada iyo
                tilmaameheeda, iyo wanaaggeeda, iyo in ehlu-Jannuhu ku noolaan khayr iyo
                nicmo, iyo wax kasta oo wanaag ah, Eebbaana ku abaal-mariyay nicmadaas,
                maxaa yeelay wanaag abaalkiisu waa wanaag. Anas binu Maalik waxaa laga
                wariyay inuu yidhi, “Rasuulka Eebbe yaa akhriyay (naxariis iyo
                nabadgalyo korkiisa Eebbe ha yeelee), ‘Wanaag abaalkiisu soo wanaag ma
                aha?’ wuxuuna yidhi, ‘Ma ogtihiin wuxuu Eebbihiin yidhi?’ Waxay dheheen,
                ‘Eebbe iyo Rasuulkiisaa og,’ wuxuu yidhi, ‘Wuxuu leeyahay ruuxaan ugu
                nicmeeyay Eebbe aqoonsi abaalkiisu waa Janno.’ Waxaa shegay Baqawi.
                Ar-Raxmaan (54-61)</p>
            <ol start="62" type="1">
                <li>Waxay heli labadaas Janno ka sokow kuwa kale.</li>
                <li>Nicmooyinka Eebbe tee baad beeninaysaan?</li>
                <li>Waana laba Jannoo madow [cagaaran].</li>
                <li>Nicmooyinka Eebbe tee baad beeninaysaan?</li>
                <li>Waxaa dhexdeeda ah laba ilood oo burqan.</li>
                <li>Nicmooyinka Eebbe tee baad beeninaysaan?</li>
                <li>Dhexdooda waxaa ah faakihad [khudrad] iyo timir iyo rummaan.</li>
                <li>Nicmooyinka Eebbe tee baad beeninaysaan?</li>
                <li>Dhexdooda waxaa ah haween khayr leh oo quruxsan.</li>
                <li>Nicmooyinka Eebbe tee baad beeninaysaan?</li>
                <li>Waa haween indha cad oo gurigooda jooga.</li>
                <li>Nicmooyinka Eebbe tee baad beeninaysaan?</li>
                <li>Waa haween uusan horay u taabanin insi iyo jinni midna.</li>
                <li>Nicmooyinka Eebbe tee baad beeninaysaan?</li>
                <li>Waxayna ehlu-Jannuhu ku dangiigsan barkimo cagaaran iyo gogol
                    quruxsan.</li>
                <li>Nicmooyinka Eebbe tee baad beeninaysaan?</li>
                <li>Waxaa barakadiisu badnaatay magaca Eebbaha wayn ee sharafta
                    leh.</li>
            </ol>
            <p>Saasoo kale waxay aayadahani ka qisoon Jannada iyo ehelkeeda iyo waxa
                wanaag ah ee Eebbe ku dhammeeyay, waxayna suuraddu kusoo uruursatay
                markay wax badan soo celcelisay nicmada Ilaahay iyo inaan la beeninin
                waynida Ilaaheen iyo sharaftiisa, waxaana waajib ah in si dhab ah loo
                qaddariyo loona caabudo, maxaa yeelay waa Ilaaha adduunkiyo Aakhiraba,
                ee mu‘miniinta u naxariista, dambiilayaashana ka aarsada. Waxaa la
                waydiiyay Xasanul Basri hadalka Eebbe Sarreeye “gogol quruxsan.” Wuxuuna
                yidhi, “Waa gogosha ehlu-Jannaha ee Aabbihiin waayee doona.” Ar-Raxmaan
                (62-78)</p>
            <h2 id="suurat-al-waaqicah">Suurat al-Waaqicah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Markay Qiyaamadu dhacdo.</li>
                <li>Dhiciddaas wax beenin ma jiro [markay arkaan].</li>
                <li>Waana [mid] hoos-u-dhiga kor-u-dhiga ah.</li>
                <li>Marka la gilgilo dhulka gilgilid.</li>
                <li>Buurahana la ridqo.</li>
                <li>Oy noqoto boodh firdhisan.</li>
                <li>Ood ahaataan saddex nooc, [markaasaa dadka lasoo bixin].</li>
                <li>Kuwa midigta mari [waa ehlu-Jannehee], ma taqaan kuwa midigta
                    mari?</li>
                <li>Iyo kuwa bidixda mari [waa ehlu-Naarkee] ma taqaan kuwa bidixda
                    mari?</li>
                <li>Iyo kuwii aad u hormaray.</li>
                <li>Waa kuwa Eebbe dhaweeyay.</li>
                <li>Waxayna gali Jannooyin nicma leh.</li>
                <li>Waana koox kamid ah kuwii hore.</li>
                <li>Iyo wax yar oo kamid ah kuwii dambeeyay.</li>
                <li>Sariiro dahab laga sameeyay yayna ku sugnaan.</li>
                <li>Oy kuna dangiigsan korkeeda iyagoo is-qaabili.</li>
            </ol>
            <p>Maalinta Qiyaame waa magacyo badan tahay, waynideeda iyo dhibkeeda
                darteed, dhab-ahaan bayna u iman markaasay cid walba rumayn, maxayse
                tari rumayni waqtigaas, waxaana dhaca maalintaas dad kor loo qaado oo la
                sharrifo iyo mid hoos loo dhigo oo la dulleeyo, dadkuna wuxuu noqon
                saddex qaybood, kuwa aad u hormaray iyo kuwo kitaabkooda midigta ka
                qaadan, iyo kuwo xun oo jidka Jahannama qaadi, saas darteed yey waajib
                tahay inuu u darbado ruux walba maalintaas, kana fiirsado kooxduu noqon
                isagoo Eebba ku xidhan. Cusmaan binu Suraaqa wuxuu sheegay in saacadda
                Qiyaame hoos ugu dhigi Naarta cadawga Eebbe, Jannaduna kor ugu qaadi
                awliyadiisa. Al-Waaqicah (1-16)</p>
            <ol start="17" type="1">
                <li>Waxaa la dhex wareegi wiilal waari.</li>
                <li>Koobab iyo kildhiyo iyo weel uu ka buuxo macaan socda.</li>
                <li>Madax-xanuun iyo caqli-tagid midna ma leh.</li>
                <li>Faakihaday [khudaartay] doonaanna way heli.</li>
                <li>Iyo hilib shimbir oo kay rabaan ah.</li>
                <li>Iyo haween Janno oo indha cadcad.</li>
                <li>Ood mooddo jawhar la ilaaliyay.</li>
                <li>Waana abaal-marin waxay camal-fali jireen [oo wanaag ahaa].</li>
                <li>Kumana maqlaan Jannada hadal micno darra iyo dambi midna.</li>
                <li>Waxayse ku maqli salaan [dhexdooda ah].</li>
            </ol>
            <p>Waxaas wanaag iyo Janno ah waxaa Eebbe u darbay koox kamid ah
                ehlu-Jannaha oo ah kuwo ku hormaray wanaagga iyo khayrka, waxayna muujin
                arrintaasu inayan darajada Jannadu isku mid ahayn, inkastoy mid waliba
                ku filan tahay ehelkeeda. Nicmada Aakhiro iyo cabbitaankeedu midna
                xanuun iyo madax-xanuun ma leh. Ibnu Cabbaas waxaa laga wariyay inuu
                yidhi, “Khamrada (adduunka) afar arrimood bay leedahay: Waalli,
                madax-xanuun, mantag iyo kaadi.” Al-Waaqicah (17-26)</p>
            <ol start="27" type="1">
                <li>Kuwa midigta mari, ma taqaan kuwa midigta?</li>
                <li>Waxay heli geedka Sidriga ah oon qodax lahayn.</li>
                <li>Iyo geedka dhalxiga ah oo buuxa.</li>
                <li>Iyo hoos joogta ah.</li>
                <li>Iyo biyo socda [goor walba].</li>
                <li>Iyo faakiha badan.</li>
                <li>Oon la goynaynin lana reebaynin.</li>
                <li>Iyo gogol la kor yeelay.</li>
                <li>Annagaa ahaysiin [da‘ yarayn haweenka Jannada].</li>
                <li>Kana dhigi kuwa aan la taaban.</li>
                <li>Oy is jecel yihiin [raggooda] simanna.</li>
                <li>Kuwa midigta yaa muta [arrintaas].</li>
                <li>Waana koox kuwii hore kamid ah.</li>
                <li>Iyo koox kuwa dambe kamid ah.</li>
            </ol>
            <p>Kuwa midigta mari oo Jannada aadi, ama kitaabkooda midigta laga siin
                waa kooxda labaad ee suuraddani ka warrami, waxaana ka horreeyay
                saabiqiintii, siduuna Eebbe khayr badan iyo Janno ugu abaal-marin kuwii
                hormaray yuu ugu yaboohay wanaag kuwii midigtana, maxaa yeelay khayrka
                iyo naxariista Eebbe waa badan tahay wuxuuna ku shubaa cidduu doono,
                camal wanaagsan iyo shaqase waa lagama maarmaan ruuxii caqli leh.
                Al-Waaqicah (27-40)</p>
            <ol start="41" type="1">
                <li>Kuwa bidixda mari, ma taqaan kuwa bidixda.</li>
                <li>Waxay ku sugnaan Naar daran iyo biyo kulayl badan.</li>
                <li>Iyo hoos madow oo wax guba.</li>
                <li>Aan qaboobayn aragna fiicnayn.</li>
                <li>Waxay ahaayeen arrintaas ka hor kuwo ku raaxaysta [xumaanta].</li>
                <li>Waxayna daa’imi jireen dambi wayn.</li>
                <li>Waxayna dhihi jireen, “Ma markaan dhimanno oon lafo iyo carro
                    noqonnaa lana soo bixin?”</li>
                <li>“Ama aabbayaalkannagii horreeyay?”</li>
                <li>Waxaad dhahdaa, “Kuwii horreeyay iyo kuwii dambeeyayba.”</li>
                <li>“Waxaa loo soo kulmin maalin la yaqaan [Qiyaamo].”</li>
                <li>“Markaas baadiyaalyahow beeniyayaasha ah”</li>
                <li>“Waxaad wax ka cunaysaan geed xun.”</li>
                <li>“Aad kana buuxinaysaan caloosha.”</li>
                <li>“Waxaadna ku cabbaysaan biyo kulayl badan.”</li>
                <li>“Waxaadna u cabbaysaan sida geel aad u ooman.”</li>
                <li>Kaasina waa waxa lagu soori [gaalada] maalinta abaalmarinta
                    [Qiyamada].</li>
            </ol>
            <p>Kuwanna waa qaybtii saddexaad ee suuraddu sheegtay, labadii horana
                waxay ahaayeen ehlu-Janno, kuwan bidixda marayna waxay noqdeen
                ehlu-Naar. Eebbana cidna ma dulmiyo, hase yeeshee wuxuu ka abaal-mariyaa
                camalkiisa uun maxaa yeelay xumaan-badane, xad-gudba, soo-bixinta
                beeniyay oo jidka xun raacay la mid ma aha sama-fale, Eebbe-addeece iyo
                jid-wanaagsan-qaade. Ibnu Cabbaas wuxuu yidhi, “Dambiga wayni waa
                gaalnimo,” Mujaahid iyo Cikrimana saasaa laga sheegay. Al-Waaqicah
                (41-56)</p>
            <ol start="57" type="1">
                <li>[Eebbe wuxuu yidhi] “Annagaa idin abuurraye maxaad la rumayn waydeen
                    [soo bixinta]?”</li>
                <li>Ka warrama dhibicda aad tuuraysan [manida].</li>
                <li>Ma idinkaa abuura mase Annagaa abuurra?</li>
                <li>Annagaa idinku eheynay geerida, ruux naga fakanna ma jiro.</li>
                <li>Inaan idinku baddallo kuwo idin la mid ah oon idinka ahaysiinno
                    waxaydaan aqoon.</li>
                <li>Dhab ahaan baad u ogtihiin abuuriddii hore, ee maad wax
                    xusuusataan.</li>
                <li>Ka warrama waxaad beereysaan.</li>
                <li>Ma idinkaa soo dhaliya mase Annagaa soo dhalinna?</li>
                <li>Haddaan doonno waxaan ka dhigaynaa burbur [aan wax tarin] markaasaad
                    yaabaysaan [murugoonaysaan].</li>
                <li>[Idinkoo dhihi] “Waa nala khasaariyay.”</li>
                <li>“Mase waa nala hoojiyay.”</li>
                <li>Ka warrama biyahaad cabbaysaan.</li>
                <li>Ma idinkaa kasoo dajiyay daruurta mase Annagaa soo dajinnay?</li>
                <li>Haddaan doonno waxaan ka yeelaynaa khadhaadh [aan la hollin karin]
                    ee maad ku mahadisaan [Eebbe].</li>
                <li>Ka warrama dabkaad madagta ka shiddaan.</li>
                <li>Ma idinkaa ahaysiiyay geedkeeda mase Annagaa ahaysiinnay?</li>
                <li>Annagaa ka dhignay dabka waano iyo nafciga kuwa safarka ah [iyo
                    cidlada].</li>
                <li>Ee waynee oo u tasbiixso magaca Eebbaha wayn.</li>
            </ol>
            <p>Aayadahan waxay ka warrami awoodda Eebbe iyo nicmooyinkiisa uu dadka
                ugu nicmeeyay, sida abuuridda cunnada uu dhulka kasoo bixiyo, biyaha
                macaan oos cirka inooga keeno, iyo geedaha uu dabka ku abuuray si looga
                shito iyo khayrkiisa kale ee badanba, hadal iyo dhammaanna Eebbe mahad,
                ammaan iyo addeecid buu mutaa si loogu liibaano naxariistiisa waasaca
                ah. Waxaa la wariyay in Muslimiintu saddex wadaagaan: Dabka, daaqa iyo
                biyaha. Waxaa wariyay Axmad iyo Abuu Daawuud. Al-Waaqicah (57-74)</p>
            <ol start="75" type="1">
                <li>[Eebbe wuxuu yidhi] “Waxaan ku dhaartay halkay xiddiguhu ku dhacaan
                    [ku qarsoomaan].”</li>
                <li>Waana dhaar wayn haddaad ogtihiine.</li>
                <li>Qur’aanku waa shay sharaf leh.</li>
                <li>Wuxuuna ku sugan yahay Kitaab la dhawray.</li>
                <li>Mana taabto ruuxaan daahir ahayn.</li>
                <li>Waxaana soo dajiyay Eebbaha caalamka.</li>
                <li>Ee ma Qur’aankan yaad beeninaysaan?</li>
                <li>Ood ka yeeleysaan [mahaddii] rizqigiinna beenin [Xaqa]?</li>
                <li>Maxaydaan markay naftu dhuunta gaadho.</li>
                <li>Idinkuna aad fiirinaysaan [ruuxa dhiman].</li>
                <li>Annaguna aan idiinka dhawnahay, laakiinse aydaan arkaynin.</li>
                <li>Haddaad tihiin kuwa aan lasoo bixinaynin.</li>
                <li>Maad nafta ku celisaan, haddaad run sheegaysaan?</li>
                <li>Hadduu kamid yahay [ruuxa dhiman] kuwa Eebbe dhaweeyay.</li>
                <li>Wuxuu heli naxariis iyo farax iyo Jannada naciima.</li>
                <li>Hadduu yahay kuwa midigta marina</li>
                <li>Nabadgalyaa u sugnaatay [iyo wanaag].</li>
                <li>Hadduu yahay kuwa Xaqa beeniyay ee dhumayna</li>
                <li>Wuxuu heli marti-qaad iyo kulayl badan.</li>
                <li>Iyo galidda Naarta Jaxiimo.</li>
                <li>Waxaas [lasoo sheegay] waa run dhab ah.</li>
                <li>Ee u tasbiixso magaca Eebbaha wayn.</li>
            </ol>
            <p>Eebbe wuxuu ku dhaartay xiddigaha iyo halkay ku qarsoomaan, waana
                dhaar wayne in Qur’aanku sharaf leeyahay, dhawrsoonna yahay, ruuxaan
                nadiif ahaynna u habboonayn inuu taabto, xagga Eebbana kasoo dagay, wax
                la beeniyo iyo wax la dafirana uusan ahayn, Eebbahaas wayn ee awoodda
                leh isagaa wax dila wuxuu doonana wax baajin kara ma jiro, dadkuna siday
                suuraddu horayba u sheegtay waa saddex qaybood, laba ehlu-Janna ah oo
                liibaanay iyo mid khasaaray. Cuqba binu Caamir wuxuu yidhi, “Markay
                kusoo dagtay Rasuulka Eebbe (naxariis iyo nabadgalyo korkiisa Eebbe ha
                yeelee), ‘U tasbiixso magaca Eebbahaaga wayn,’ wuxuu yidhi, ‘Yeela
                rukuucdiinna,’ markay soo dagtay, ‘U tasbiixso magaca Rabbigaaga Sare,’
                wuxuu yidhi Rasuulkii Eebbe, ‘Yeela sujuudiinna.’ Waxaa wariyay Axmad,
                Abuu Daawuud iyo Ibnu Maajah. Bukhaarina wuxuu ka wariyay Abii Hurayre
                inuu yidhi, “Rasuulkii Eebbe wuxuu yidhi, ‘Laba kalimo oo carrabka ku
                fudud miisaankana ku culus Eebbaha Raxmaan ahna jecel yahay waa: Eebbaa
                ceeb ka dheer, mahadna leh, waxaa ceeb ka dheer Eebbaha wayn.’”
                Al-Waaqicah (75-96)</p>
            <h2 id="suurat-al-xadiid">Suurat al-Xadiid</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa Eebbe sharrifa [oo wayneeya] waxa ku sugan samaawaadka iyo
                    dhulka, Eebbana waa Adkaade Falsan.</li>
                <li>Waxaa Eebbe u sugnaaday xukunka samaawaadka iyo dhulka, isagaa waxa
                    nooleeya waxna dila, wax walbana wuu karaa.</li>
                <li>Eebbe waa kan horreeyay, waana kan dambayn, waana kan muuqda
                    [khalqigiisa] awgiis waana kan [indhaha] ka qarsoon wax walbana og.</li>
                <li>Eebbe waa kan ku abuuray samaawaadka iyo dhulka lix maalmood
                    qaddarkood, markaasna Carshiga ku ekaaday [si u cunnanta] wuxuuna
                    ogyahay waxa dhulka gali iyo waxa kasoo bixi, waxa samada kasoo dagi iyo
                    waxa u kori, Eebbana waa idinla joogaa meel kastood ku sugan tihiinba,
                    waxaad camal falaysaanna Eebbe waa arkaa.</li>
                <li>Eebbaa iska leh xukunka samada iyo dhulka, xaggiisaana loo celin
                    ummuuraha.</li>
                <li>Eebbe waa kan habeenka iyo dharaarta is dhex galiya [kala badiya]
                    waxa laabta ku jirana waa ogyahay.</li>
            </ol>
            <p>[La joogid ogaal iyo awood iyo kaalmo iyo ka warqab sida ay ku
                fasireen culumadii asxaabta iyo intii wanaag ku raacday mana aha Ilaah
                baa naftiisii ku dhex jira meel kasta, waana ka hufan yahay sidaas, ee
                Alle waa ka sarreeyaa khalqigiisa (dib u eegaha).]</p>
            <p>Eebbe wuxuu mutaa sharrifaad iyo waynayn, maxaa yeelay isagaa
                ahaysiiyay khalqiga, wax walbana maamula, waana kan horreeyay dambaynna,
                xukunka iyo awoodda caalamkuna maamulkiisa ku hoos jiro, wax ka
                qarsoonna ma jiro, tasarrufkana isagaa iska leh, haddaadan adugu arkinna
                isagaa ku arka, Rasuulkii Eebbana (naxariis iyo nabadgalyo korkiisa ha
                yeelee) wuxuu yidhi, “Iimaan waxaa ugu fiican inaad ogaato in Eebbe kula
                joogo sidaad tahayba.” Al-Xadiid (1-6)</p>
            <ol start="7" type="1">
                <li>Rumeeya Eebbe iyo Rasuulkiisa, bixiyana waxa kamid ah wuxuu idiinka
                    dhigay wakiillo [maamulkiisa] kuwa rumeeyay Eebbe oo idin kamid ah waxna
                    bixiyay waxay mudan ajir wayn.</li>
                <li>Maxaad leedihiin ood la rumayn waydeen Eebbe, isagoo Rasuulkuna
                    idiinku yeedhi inaad rumaysaan Eebbihiin, isagoo Eebbe ballan idinka
                    qaaday haddaad mu‘miniin tihiin.</li>
                <li>Eebbe waa kan soo dajiyay aayaad cadcad si uu idiinka bixiyo
                    mugdiga, nuurna idiinku bixiyo, Eebbana waa idiin naxariis badan
                    yahay.</li>
                <li>Maxaad leedihiin ood wax ugu bixin waydeen Jidka Eebbe isagoo
                    samaawaadka iyo dhulka dhaxalkooda iska leeyahay, ma sinna ruux wax
                    bixiyay Makka furashadeedii ka hor oo jahaaday, kuwaasaa ka ajri wayn
                    kuwii bixiyay oo dagaallamay kadib, dhammaantoodna Eebbe wuxuu u
                    yaboohay wanaag, Eebbana waa ogyahay waxaad camal falaysaan.</li>
                <li>Waa kuma kan Eebbe amaah wanaagsan amaahin [wax bixin] oo markaas uu
                    u laablaabo, ajri wanaagsanna hela.</li>
            </ol>
            <p>Rumaynta Xaqa iyo daa’imkiisuba waa waajib, saasoo kale Jidka Eebbe
                oo wax lugu bixiyo iyo Jahaadkuba iyana waa waajib, maxaa yeelay cirka,
                dhulka iyo waxa ku suganba oy xooluhu kamid yihiin Eebbaa iska leh, ee
                dadka waxaa loo siiyay inay wanaag ku falaan, xumaantana ka reebaan.
                Cabdullaahi binu Shakhiir waxaa laga wariyay inuu yidhi, “Waxaan u imid
                Rasuulkii Eebbe (naxariis iyo nabadgalyo Eebbe korkiisa ha yeelee)
                isagoo leh, ‘Waxaa idin shuqliyay wax-badsasho, ibnu-Aadam wuxuu dhihi,
                “Xoolahaygii,” oo miyaad ku leedahay xoolahaaga waxaad cunto ood
                dhammaysato, ama aad xidhato oo duugayso, ama aad sadaqaysato ood
                hormarsato mooyee? Wixii intaas kasoo hadhay waad ka tagi ood u dhaafi
                dad.’” Waxaa wariyay Muslim iyo Imaamu Axmad. Markaas waa inaan Xaqa
                rumaynaa waxna bixinnaa illeen Rasuulkii iyo Qur’aanka yaa wanaag inoogu
                yeedhiye, wax-bixinta iyo Jahaadka iyo camalkuna isku mid ma aha, ee waa
                kala tagsan yihiin marka la eego waqtiga iyo dhibaatada, inkastoo guud
                ahaan ay wanaag tahay, saas daraaddeed yaa looga baahan yahay ruuxa
                mu‘minka ah: rumayn Xaqa, wax-bixin, Jahaad iyo camal fiican oo wax tara
                labada daaroodba. Al-Xadiid (7-11)</p>
            <ol start="12" type="1">
                <li>[Xusuusta] maalinta aad arki mu‘miniinta rag iyo haweenba iyagoo
                    nuurkoodu socda hortooda iyo midigtooda, waxaana lagu dhihi,
                    “Bishaaraysta maanta,” waa Jannooyin ay dureeri dhexdooda wabiyaal
                    iyagoo ku waari dhexdeeda, taasina waa liibaan wayn.</li>
                <li>Waa maalinta munaafiqiintu rag iyo haweenba ay ku dhihi kuwa Xaqa
                    rumeeyay, “Na suga aan ka dhuxul-qaadanno nuurkiinnee,” waxaana lagu
                    dhihi, “Ku noqda gadaashiinna, waydiistana nuur,” markaasaa la yeelaa
                    dhexdooda darbi xaggiisa gudahana naxariis tahay, xaggiisa dibaddana
                    caddibaad tahay.</li>
                <li>Way u dhawaaqi mu’miniinta iyagoo leh, “Miyaannaan idinla jirin,”
                    mu’miniintuna waxay ku dhihi, “Haa [waad nala jirteen] laakiin waxaad
                    balayseen naftiinna, xumaanna waad la sugteen [Nabiga iyo mu‘miniinta],
                    waadna shakideen waxaana idinku kadisay yididiilo [been ah] inta amarka
                    Eebbe ka yimaaddo [geerida] waxaana Eebbe idinku kadsiiyay kadiye
                    [Shaydaan].”</li>
                <li>Maanta [Qiyaamada] laydin kama aqbalo is-furasho idinka iyo kuwa
                    gaaloobay midna, hoygiinnuna waa Naar waadna mudataan, meel loo hoydana
                    iyadaa u xun.</li>
            </ol>
            <p>Maalintaa waxaa la arki mu‘miniinta rag iyo haweenba oo nuur hor
                socdo looguna bishaarayn wanaag, munaafiqiintuse waa ka duwan tahay,
                waxayna la kulmi murug iyo xumaan, waxayna ka codsan mu‘miniinta inay
                sugaan nuurkana wax ka siiyaan, hasa yeeshee daarta Aakhiro nuur laguma
                qaato, waxaase lagu kasbadaa adduunka, ruuxse baloobay, oo Xaqa
                shakiyay, oo yididiila been ah iyo Shaydaan ku kadiyay intuu ka dhinto
                miyaa xoolo isku-furasho iyo calaacal wax u tari maalinta Qiyaame. Ibnu
                Cabbaas waxaa laga wariyay inuu yidhi, “Rasuulkii Eebbe wuxuu yidhi
                (naxariis iyo nabadgalyo korkiisa Eebbe ha yeelee), ‘Eebba Sarreeye
                wuxuu dadka ugu yeedhaa maalinta Qiyaame magacyadooda isagoo asturi
                addoomadiisa, markase Jidka (Siraad) la joogo Eebbe Sarreeye wuxuu siin
                ruux kastoo mu‘min ah iyo ruux kastoo munaafiq ahba nuur, markay Jidka
                marayaan yaa Eebbe ka qaadaa nuurka munaafiqa, markaasay dhahaan
                munaafiqiintu, “Na suga aan nuurkiinna ka dhuxul-qaadannee,”
                mu‘miniintuna waxay dhihi, “Eebbahannow noo taam yeel nuurkannaga.”
                Markaasaan ruuxna ruux kale xusuusanaynin.’” Waxaa wariyay Dabaraani.
                Al-Xadiid (12-15)</p>
            <ol start="16" type="1">
                <li>Miyayan u dhawaanin kuwa Xaqa rumeeyay inay u khushuucdo quluubtoodu
                    xusidda Eebbe [Qur’aanka] iyo waxa Xaqa ah ee dagi, oyna la mid noqonin
                    kuwii Kitaabka la siiyay horay [Yahuud iyo Nasaaro] oo muddadu ku
                    dheeraatay, markaas ay ingagtay quluubtoodu, wax badan oo kamid ahna waa
                    faasiqiin [ka baxay xerada].</li>
                <li>Ogaada in Eebbe nooleeyo dhulka dhimasho kadib, wuuna idiin
                    caddeeyay aayaadka si aad wax u kastaan.</li>
                <li>Ragga wax sadaqaysta iyo haweenka wax sadaqaysta oo Eebbana amaah
                    wanaagsan amaahiya [waa sadaqada] waa loo laablaabi, waxayna leeyihiin
                    ajri sharaf leh.</li>
                <li>Kuwa rumeeyay Eebbe iyo Rasuulkiisa kuwaasu waa run-badanayaal,
                    shuhadaduna Eebbe agtiisa ajri iyo nuur bay ku mudan kuwase gaaloobay
                    beeniyayna aayaadkannaga kuwaasi waa ehelka Naarta Jaxiimo.</li>
            </ol>
            <p>Ma habboona in ruuxa mu‘minka ah waqtigu la dheeraado, qalbigiisuna
                halmaamo xusidda Eebbe iyo Qur’aankiisa, waxaase habboon inuu Eebbe ku
                xidhnaado oosan la mid noqonnin gaalada qalbigoodu ingagay ee
                faasiqiinta ah, isagoo xusuusan nicmooyinka Eebbe waxna bixin si uu uga
                helo Eebbe agtiisa ajri wayn, dhabtuna waxay tahay kuwa Eebbe rumeeya
                iyo Rasuulkiisa inay yihiin runlowyaal, shahiidka Xaqa ku dhintayna
                isagoo gaalada la Jahaadi xuquuqdiisana difaaci, wuxuu ka mudan Eebbe
                agtiisa sharaf, ajri, iyo nuur. Gaalase iyo kuwa beeniya Xaqaba waxay
                mudan Naarta Jaxiima. Bukhaari iyo Muslim waxaa ku sugnaaday, “Shuhadada
                arwaaxdoodu waxay ku sugan tahay shimbir cagaaran oo Jannada ka daaqi
                meeshey doonto cunaheed.” Al-Xadiid (16-19)</p>
            <ol start="20" type="1">
                <li>Ogaada in nolosha adduunyadu tahay ciyaar iyo dheeldheel iyo
                    is-qurxin iyo isu-faan dhexdiinna ah iyo badsi-xoolo iyo carruur, sida
                    roobi is-jeclaysiiyey beertaha wuxuu soo bixiyo, markaasna ingaga ood
                    arki isaga oo doorsoomay noqonna burbur, Aakhirana waxaa jira caddibaad
                    daran iyo dambi-dhaaf xagga Eebbe ka iman iyo raalli ahaansho, nolosha
                    adduunyana waa raaxo lugu kadsoomi.</li>
                <li>U orotama dambi-dhaafka Eebbe iyo Janno balladhkeedu yahay balladhka
                    samada iyo dhulka oo kale, loona darbay kuwa rumeeyay Eebbe iyo
                    Rasuulkiisa, arrintaasuna waa sama-fal Eebbana wuxuu siin ruuxuu doono,
                    Eebbana fadligiisu waa wayn yahay.</li>
                <li>Wixii dhib ah oo dhulka ka dhaca ama naftiinna ku dhaca wuxuu ku
                    sugnaaday kitaab abuuriddiisa ka hor, arrintaasuna waa u fududdahay
                    Eebbe.</li>
                <li>Si aydaan ugu murugoonin wixii idinka taga aydaan uguna farxin wuxuu
                    idin siiyo, Eebbe ma jecla ruux kasta oo isla-wayn oo faan-badan.</li>
                <li>Oo ah kuwa bakhayli dadkana fari bakhaylnimo, ruuxii jeedsadana
                    Eebbe waa ka hodon mahadsan.</li>
            </ol>
            <p>Eebbe wuxuu diray Rasuullo, wuxuuna lasoo dajiyay kutub iyo xujooyin
                si caddaalad loogu dhaqmo, birta iyo hubkana Eebbaa abuuray si cidda
                Xaqa diidda loogu celiyo looguna nafciyo, Nabiyada uu Eebbe soo dirayna
                sida Nuux iyo Ibraahiim faracyadoodii yuu raaciyay, siduu Ciisaba Injiil
                u siiyay, kuwii raacay ee Xaqa ku toosnaana naxariis dhexdooda u yeelay
                hasa yeeshee ay isku adkeeyeen, waxyaalo cusubna la yimaadeen, Xaqiina
                ayna dhawrin, badankooduna faasiqiin noqday. Nabiguna wuxuu yidhi
                (naxariis iyo nabadgalyo korkiisa Eebbe ha yeelee), “Nabi kasta wuxuu
                leeyahay ruhbaaniyo, ruhbaaniyadda ummadanna waa Jahaad Jidka Eebbe
                waynaaye.” Waxaa wariyay Ibnu Abii Xaatim. Saas daraaddeed waa in Eebbe
                laga yaabaa, Rasuulkiisana la raacaa, si uu inoo siiyo ajri laablaaban,
                nuur ina hoggaamiya, dambi-dhaaf iyo naxariis, lana ogaado inaan gaalo
                sama-falka Eebbe ku tasarrufaynin ee Eebbe uu awood leeyahay, cidduu
                doonana khayr ku shubaa. Al-Xadiid (20-24)</p>
            <ol start="25" type="1">
                <li>Dhab ahaan baan ula dirray Rasuulladannadii xujooyin, waxaana usoo
                    dajinnay Kutub iyo caddaalad, si dadku ugu tooso caddaalad, waxaana soo
                    dajinnay birta iyadoo shiddo ku dheehan tahay iyo nafci dadka iyo in
                    Eebbe muujiyo cidda u gargaari isaga [Diinta] iyo Rasuulladiisa iyagoon
                    arkaynin, Eebbana waa Xoog-badane Adkaade ah.</li>
                <li>Dhab ahaan baan u dirray [Nabi] Nuux iyo [Nabi] Ibraahiim, waxaana
                    yeellay faracooda Nabinnimo iyo Kitaabbo loo soo dajiyay, waxaana kamid
                    ah kuwa hanuunay, wax badan oo kamid ahna waa faasiqiin.</li>
                <li>Markaasaan raacinnay raadkoodii Rasuulladannadii, waxaana raacinnay
                    Ciise binu Maryama, waxaanna siinnay Injiil, waxaana yeellay quluubta
                    kuwii raacay isu-danqasho iyo naxariis iyo ruhbaaniyad
                    [adduun-ka-jeedsi] ay iyagu billawdeen oonaan ku faral-yeelin, doonidda
                    raalli ahaanshaha Eebbe dartiis yayna u faleen, mase ayna ilaalinin
                    ilaalin xaq ah, waxaana siinnay kuwii rumeeyay oo kamid ah ajrigoodii,
                    wax badan oo kamid ahna waa faasiqiin.</li>
                <li>Kuwa Xaqa rumeeyow, Eebba ka dhawrsada, rumeeyana Rasuulkiisa haydin
                    siiyo laablaab naxariiseede, hana idiin yeelo nuur aad ku socotaane,
                    hana idiin dambi-dhaafee, Eebbana waa dambi-dhaafe naxariista ah.</li>
                <li>Inay ogaadaan ehlu-Kitaabku inayan karin inay hantaan fadliga Eebbe,
                    fadliga Eebbana awooddiisu uu ku jiraa, wuxuuna siin ruuxuu doono,
                    Eebbana waa kan fadliga wayn leh.</li>
            </ol>
            <p>Adduun iyo Aakharaba Eebbaa abuuray iskana leh, waana in adduunka la
                camal-falaa si Aakhara loo nicmoobo, hasa yeeshee waa inaan adduunka uun
                loo go‘in, illeen dhab-ahaantii wuxuu la mid yahay dhul waraabay oo doog
                quruxsan kasoo dhashay, mudda kadibna dabayshu marto oo ingaga kalana
                burbura, waxaabase intaa usii dheer inay tahay ciyaar iyo dhalanteed
                ayan habboonayn in lagu kadsoomo. Rasuulkuna wuxuu yidhi (naxariis iyo
                nabadgalyo korkiisa Eebbe ha yeelee), “Ul meel la dhigto oo Jannada ah
                yaa ka khayr roon adduunyada iyo waxa ku sugan, akhriya: ‘Nolosha
                adduunyo ma aha waxaan raaxo lagu kadsoomo ahayn.’” Waxaa wariyey Ibnu
                Jariir wuxuuna ku sugan yahay saxiix. Saas daraadeed waa in la ogaado in
                Eebbe agtiisa wanaag iyo awoodiba taallo, wixii shar ahna loo adkaysto,
                khayrkana aan lala boodboodin. Cikrima wuxuu yidhi, “Ruuxaan farxaynin
                ama murugoonaynin ma jiro, ee faraxa mahad ka dhiga murugtana sabir.”
                Al-Xadiid (25-29)</p>
            <hr />
            <h2 id="suurat-al-mujaadilah">Suurat al-Mujaadilah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Eebbe wuxuu maqlay haweenaydii hadalkeeda Nabiga kula doodaysay
                    xaalkii ninkeeda, oo Eebbe u sheeganaysay [dhibaatadeeda], Eebbana wuu
                    maqlayey dooddooda, maxaa yeelay Ilaahay waa ka wax walba maqle
                    arka.</li>
                <li>Kuwa haweenkooda kala mid dhiga hooyadood oo kale haweenkoodu ma aha
                    hooyadood, hooyo waa midda wax dhashay, kuwaasina waxay ku hadlayaan
                    hadal xun iyo been , Ilaahayna waa saamax-badane dhaafid-badane.</li>
                <li>Kuwa haweenkooda kala mid dhigi hooyadood haddana ku noqon
                    [haweenkii] waxaa ku waajib ah qoor xoraynteed intayan is-taaban,
                    arrintaasi waa waano Ilaahayna waxa dadku camal fali waa ogyahay.</li>
                <li>Ruuxaan helin qoor uu xoreeyo wuxuu soomi laba bilood oo is-raacsan
                    intayan is-taaban, ciddiise aan karin soonka wuxuu quudin lixdan
                    miskiin, arrintu waa saas si aad Eebbe u rumaysaan iyo Rasuulkiisa,
                    taasina waa xuduuddii Ilaahay, gaalase waxaa u sugnaaday cadaab
                    kulul.</li>
            </ol>
            <p>Aayadahanu waxay kusoo degeen haweenay la dhihi jiray Khawlo iyo
                ninkeedii Aws binu Saamit oo ku yidhi, “Waxaad igala mid tahay hooyaday
                oo kale,” markaasay Nabiga (naxariis iyo nabadgelyo korkiisa Eebbe ha
                yeelee) u timid iyadoo sheegan inay carruur badan leedahay ay doonaysana
                in ninkeedii lagu celiyo, saasna ay Nabiga hadalka isku celceliyeen.
                Ilaahay waa maqlaa waana ajiibaa ducada qofka dhibban sida haweenaydaas
                Qur’aanku kusoo degay. Dhaartaas lasoo sheegay waa mid jaahiliintii ku
                dhaaran jireen Muslimiintana way ka reebban tahay waxaana ka waajibi
                kafaara gud. Caa’isha waxay tidhi, “Mahad Eebbaa iska leh wax walbana
                maqla, waxaa timid haweeneydaas doodaysay anoo guriga dhinac kamid ah
                jooga, markaasaa Eebbe soo dajiyey aayadda.” Waxaa wariyey Bukhaari.
                Al-Mujaadilah (1-4)</p>
            <ol start="5" type="1">
                <li>Kuwa Eebbe iyo Rasuulkiisa khilaafaya waxay mudan yihiin halaag
                    sidii loo halaagay kuwii ka horreeyey, Eebbana wuxuu soo dajiyey aayado
                    cadcad gaalana waxaa u sugnaaday cadaab wax ihaaneeya.</li>
                <li>Maalin buuna ihaanayn Ilaahay uu soo bixin dhammaantood, ugana
                    warrami waxay camal faleen, Eebbana waa koobay iyana waa hilmaameen
                    Ilaahayna wax kasta wuu daalacan [arkaa].</li>
                <li>Ma ogtahay in Ilaahay ogyahay cirka iyo dhulka waxa ku jira,
                    saddexdii faqiba Ilaahay baa afreeya, shantana Ilaahay baa lixeeya; waxa
                    ka yar iyo waxa ka badanba Ilaahay baa la jooga meeshay ahaadaanba,
                    wuxuuna uga warrami waxay camal faleen maalinta Qiyaamo Ilaahayna wax
                    walba waa ogyahay.</li>
                <li>Miyaadan ogayn kuwa laga reebay faqa xun oo haddana ku noqon waxa
                    laga reebay, kuna faqi dambi iyo cadawnimo iyo caasinnimada Rasuulka,
                    markay Nabiga u yimaadaanna ku salaamaya waxaan Eebbe ku salaamin oo
                    hoos u dhihi, “Maa Eebbe nagu cadaabo waxaan ku hadlayno?” Waxaa ku
                    filan Jahannamo oo ay galayaan waana guri xun.</li>
                <li>Kuwa rumeeyayow, markaad faqaysaan haku faqina dambi, colnimo iyo
                    caasinnimada Rasuulka ee ku faqa wanaag dhawrsani, Eebbana ka yaaba
                    isagaa la isu soo kulmine.</li>
                <li>Faqa xun Shaydaan buu ka yimaadaa suu u walbahaar geliyo kuwa Xaqa
                    rumeeyay, waxbase kama dhibo idan Ilaahay mooyee, Ilaahay uun ha tala
                    saarteen kuwa Xaqa rumeeyey.</li>
            </ol>
            <p>Eebbe iyo Rasuulkiisa ciddii la collowda halaag baa udambayn iyo
                cadaab daran, maxaa yeelay Eebbe wax walba waa ogyahay, waana in wanaag
                lagu faqo een xumaan iyo colnimo lagu faqin, maxaa yeelay ruux kasta
                Eebbeheen waa la joogaa waana daalacan, isagaana loo noqon, cid kastana
                wuxuu ka abaal marin waxay kasbatay Nabiguna wuxuu yidhi (naxariis iyo
                nabadgalyo Eebbe korkiisa ha yeelee), “Hadday idin salaamaan
                ehlu-Kitaabka (gaaladu) dhaha korkiinna ha ahaato.” Waa saxiix.
                Al-Mujaadilah (5-10)</p>
            <ol start="11" type="1">
                <li>Kuwa Xaqa rumeeyayow, haddii la idin dhaho isu waasiciya fadhiga;
                    isu waasiciya Ilaahay wanaagga ha idiin waasiciyee, marka la idin
                    yiraahdo Jihaadka iyo khayrka u degdegana, u degdega Ilaahay wuu kor
                    yeelayaa kuwa Xaqa rumeeya kuwa cilmiga lehna darajooyin yuu kor
                    yeelayaa Eebbana waxa la camal fali waa ogyahay.</li>
                <li>Kuwa Xaqa rumeeyayow markaad Nabiga qaabilaysan hormariya sadaqo,
                    saasaa idiin khayr badan idiinna nadiifsan, haddaydaan helaynin Eebbe
                    waa dambi-dhaaf badane naxariis badane.</li>
                <li>Ma waxaad ka cabsateen inaad hormarsataan sadaqooyin markaad Nabiga
                    la kulmaysaan, haddaydaan saas falin Eebbe waa idin ka tawbada aqbalaye
                    ee salaadda ooga zakadana bixiya Ilaahay iyo Rasuulkiisana adeeca,
                    Eebbana waa ogyahay waxaad camal falaysaan.</li>
            </ol>
            <p>Dadka Xaqa rumeeyey waa inay Ilaahay iyo Nabigiisaba (naxariis iyo
                nabadgelyaba korkiisa Eebba ha yeelee) ay maqlaan, dhexdoodana isu
                naxariistaan, Jihaadka iyo khayrkana u degdegaan waxbarashada, salaadda,
                zakada iyo sadaqadana ay ku dadaalaan si uu Eebbe abaalgud fiican u
                siiyo. Al-Mujaadilah (11-13)</p>
            <ol start="14" type="1">
                <li>Ma ogtahay kuwii ka sokeeye dhigtay kuwa Eebbe u cadhooday? Kuwaasi
                    idin kamid ma aha iyagana kamid ma aha [waa munaafiqiinta] waxayna ku
                    dhaaran been iyagoo og.</li>
                <li>Eebbe wuxuu u darbay kuwaas cadaab daran maxaa yeelay wax xun bay
                    falayeen.</li>
                <li>Dhaartoodii bay gaashaan ka dhigteen dadkana Xaqii bay ka leexiyeen
                    waxayna mudan yihiin cadaab wax ihaaneeya.</li>
                <li>Xoolahooda iyo carruurtoodu wax ugama taraan Eebbe xaggiisa, waana
                    kuwa ehlu-Naar ah wayna ku waari.</li>
                <li>Maalinta Eebbe soo bixiyo dhammaantood way u dhaaran Eebbe siday
                    idinka idiinku dhaartaan iyagoo u malayn inay wax [xuja ah] haystaan
                    waase kuwo beenaalayaal ah.</li>
                <li>Waxaa ka qaalib noqday Shaydaan oo hilmaansiiyey xusidda Eebbe,
                    kuwaasi waa xizbiga Shaydaanka, xizbiga Shaydaankuna waa kuwa
                    khasaaray.</li>
            </ol>
            <p>Munaafiqiintu waa colka kuwa Xaqa rumeeyey, waxayna had iyo jeer
                xiriir la yeeshaan gaalada kale ayagoon labada qolo midna ka tirsanayn,
                kuwaasna Eebbe wuxuu ugu gooddiyey ciqaab daran, waana beenaalayaal
                xizbiga Shaydaanka kamid ah, Naar iyo khasaarana way la kulmi doonaan.
                Al-Mujaadilah (14-19)</p>
            <ol start="20" type="1">
                <li>Kuwa Ilaahay iyo Rasuulkiisa khilaafaya waxay kamid noqon kuwa
                    dullooba.</li>
                <li>Eebbe wuxuu xukmiyey inuu adkaado isaga iyo Rasuulkiisa, maxaa
                    yeelay waa xoog badane adkaade ah.</li>
                <li>Ma helaysid dad Ilaahay rumeeyey iyo maalintii dambeysay oo haddana
                    jecel ruux Ilaahay iyo Rasuulkiisa khilaafaya haba ahaadeen.
                    Aabayowgood, carruurtooda, walaalahood ama qaraabadooda, kuwaas (aan
                    jeclaanin) waa kuwo qalbigooda iimaanka lagu dhigay Eebbena ku xoojiyey
                    gargaarkiisa, wuxuuna gelin Jannooyin wabiyaal dhex socdaan ay kuna
                    waari, kuwaas Ilaahay baa ka raalli noqday iyana way ka raalli noqdeen
                    waana Xizbiga Ilaahay, Xizbiga Ilaahayna waa kuwa liibaanay.</li>
            </ol>
            <p>Eebbe wuxuu ballan qaaday in dadka Xaqa ku taagani adkaadaan markay
                wixii Eebbe faray yeelaan, Xaq-diidayaashuna ay dulloobaan. Jacaylka iyo
                walaalnimaduna waa inay ahaato Xaqa dartiis ee ayan noqonin sokeynimo
                qaraabo, kuwa ku walaalooba Eebba dartiina waa Xizbiga Ilaahay ee
                liibaanu u dambayn. Rasuulkuna wuxuu yidhi (naxariis iyo nabadgalyo
                Eebbe korkiisa ha yeelee), “Eebbow ha ugu yeelin faajir iyo faasiq gacan
                iyo nicmo agtayda.” Al-Mujaadilah (20-22)</p>
            <h2 id="suurat-al-xashr">Suurat al-Xashr</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa Eebbe nazaha [sharrifa] waxa cirka iyo dhulka ku dhex nool,
                    waana xoog badane falsan.</li>
                <li>Eebbe waa kan ka bixiyey kuwii gaaloobay ee ahlu-Kitaabka ahaa
                    [Yuhuud] guryahoodii kulmintii hore, idinkoon u malaynin inay bixi iyana
                    waxay u maleeyeen in guryahoodu wax ka celin, markaasaa Eebbe uga yimid
                    meel ayan filayn, qalbigoodana wuxuu ku tuuray cabsi, guryahooda waxay
                    ku kharribeen [ku halleeyeen] gacmahooda iyo gacmaha kuwa rumeeyey, ee
                    dadka caqliga leh ha waano qaato.</li>
                <li>Haddaan Eebbe xukumin inay baxaan waxaa lagu caddibi lahaa adduunka,
                    Aakhirana waxaa u sugnaaday cadaab Naareed.</li>
                <li>Maxaa yeelay Ilaahay iyo Rasuulkiisa yey khilaafeen, ruuxii Eebbe
                    khilaafana ciqaabtiisu waa daran tahay.</li>
                <li>Wixii aad goysaan oo geed ah [ee cadawga] ama aad daysaan iyadoo ku
                    taagan salkeeda waa idinka Eebbe iyo inuu dulleeyo faasiqiinta.</li>
            </ol>
            <p>Yuhuuddii magaalada Madiino joogtay yaa Nabiga (naxariis iyo
                nabadgelyo korkiisa Eebbe ha yeelee) khiyaantay, hase ahaatee waxaa u
                dambeeyey dulli iyo ciqaab illeen Ilaahay iyo Rasuulkiisa yey la
                colloobeen sida caadada Yuhuudduba tahay had iyo jeer, waana in lagu
                waano qaato xaalkaas Jidka Toosanna la qaadaa. Al-Xashr (1-5)</p>
            <ol start="6" type="1">
                <li>Wixii xoola ah ee Ilaahay Nabiga ugasoo celiyo gaalada isagoon fardo
                    iyo awr lagu dagaallamin waxaa amarkiisa leh Nabiga Eebbana cidduu doono
                    yuu ku diraa Rasuulkiisa, wax walbana Eebbe waa karaa.</li>
                <li>Wixii xoola ahaa ee Ilaahay kusoo celiyo ee uga yimaada degmooyinka
                    Yuhuudda Rasuulkiisa, waxaa leh Ilaahay, Rasuulka, qaraabada, agoonta,
                    masaakiinta iyo musaafiriinta [socdaalka] si ayan u noqon wax ku
                    wareegaysta kuwa hodanka ah dhexdooda wuxuu Rasuulku dadka siiyo ama
                    faro waa inay qaataan, wuxuu ka reebana waa inay ka reebmaan, Eebbana
                    waa in laga dhawrsado, maxaa yeelay ciqaabtiisu waa daran tahay.</li>
                <li>Waxaa xoolahaas wax ku leh kuwa saboolka ah ee kasoo hijrooday
                    guryahoodii iyo xoolahoodii dar Eebbe iyo gargaarka Ilaahay iyo
                    Rasuulkiisa, waana kuwa ku run sheegay iimaankooda.</li>
            </ol>
            <p>Xoolaha gaalada si dagaal la‘aan ah uga yimaada waxaa loo yaqaan Fay
                waxaana lagu bixin jidadka khayrka ah ee aayaddu tilmaantay, dadka Xaqa
                rumeeyeyna waxaa ku waajib ah inay maqlaan hadalka Rasuulka Muxamed ah
                (naxariis iyo nabad gelyaba Eebbe korkiisa ha yeelee) waana in ciqaabta
                Eebbe laga dhawrsadaa. Al-Xashr (6-8)</p>
            <ol start="9" type="1">
                <li>Kuwii Madiino degganaa ee Xaqa rumeeyey waxay jecel yihiin dadka
                    usoo hijroon [u soo qixi] wax necbaansho ahna laabta uma geliyaan
                    dadkaas waxay siin, waxayna naftooda ka hormariyaan (ay uga doori)
                    dadkaas inkastaba iyagu gaajo ha haysee, ruuxii laga dhawro
                    bakhaylnimada naftiisa waa mid liibaanay.</li>
                <li>Kuwa imaan asxaabta Nabiga kadib waxay Eebbe weydiisan inuu u
                    dambi-dhaafo iyaga iyo walaalahooda iimaanka uga hormaray uusan
                    qalbigoodana xiqdi yeelin kuwa rumeeyey Eebbena waa naxariis
                    badane.</li>
            </ol>
            <p>Ansaartii Nabiga (naxariis iyo nabadgelyo korkiisa Eebbe ha yeelee)
                waxay ahaayeen duul la-yaab leh, siday u jeclaayeen una taakuleeyeen
                Muslimiintii soo hijrootay ee Makka kasoo qaxay Eebbe dartiis, iyagana
                naftooda uga doori jireen (Eebbe haka raalli noqdee) kuwa Xaqa rumeeyey
                ee dib ka imaan waa inay jeclaadaan Muslimiinta ka horreysay uguna
                duceeyaan dambi-dhaaf iyo khayr illeen dadaal badan bay Islaamka u
                sameeyeene. Nabigu wuxuu yidhi (naxariis iyo nabadgalyo Eebbe korkiisa
                ha yeelee), “Dulmi iska jira, waa mugdiga Qiyaamee. Bakhaylnimana iska
                jira iyadaa halaagtay kuwii idinka horreeyeyee.” Waxaa wariyey Muslim.
                Al-Xashr (9-10)</p>
            <ol start="11" type="1">
                <li>Ma ogtahay in kuwii munaafiqiinta ahaa ay ku dhihi kuwii gaaloobay
                    ee Yuhuudda ahaa, “Haddii laydin bixiyo waan idinla jiraynaa, cid aan
                    idiin maqlaynana ma jirto waligeed, haddii laydin la dagaallamana waan
                    idiin gargaaraynaa,” Ilaahayna waa ogyahay inay beenaalayaal
                    yihiin.</li>
                <li>Haddii la bixiyo Yuhuudda lama baxaayaan haddii lala dagaallamana
                    uma gargaarayaan, hadday isku dayaan inay u gargaaraanna way carari
                    loomana gargaarayo.</li>
                <li>Mu‘miniinta yey uga cabsi badan yihiin Yuhuuddu Ilaahay, maxaa
                    yeelay waa dad aan wax garad ahayn.</li>
                <li>Kuwa Xaqa rumeeyeyna lama dagaallami karaan dhufaysyo iyo gidaarro
                    dhexdood mooyee, dhibka dhexdooda ahna waa daran yahay quluubtooduna waa
                    kala tagsan tahay, maxaa yeelay waa dad aan wax kasayn.</li>
            </ol>
            <p>Munaafiq had iyo jeer wuxuu la joogaa dhibka Muslimiinta,
                munaafiqiintii Madiino joogayna waxay gacan siin jireen Yuhuudda oo ay
                ka dhigan jireen sokeeye labada qolobana waxay ahaayeen, yihiinna had
                iyo jeer colka Diinta Islaamka waana laga adkaan haddii dad toosan oo
                Xaqa rumeeyey la helo, maxaa yeelay waa wax-ma-garad. Al-Xashr
                (11-14)</p>
            <ol start="15" type="1">
                <li>Waxay la mid yihiin gaaladii dhawaa ee ka horreeyey ee dhadhamiyey
                    cidhibtii camalkooda, cadaab daranna u sugnaaday.</li>
                <li>Waxay la mid yihiin Shaydaan, waa ka dadka “Gaalow” ku dhaha, markay
                    gaaloobaanna ku yidhaahda, “Bari baan kaa ahay [waxba isuguma keen
                    jiraan],” oo sheegta inuu Ilaahay ka yaabi.</li>
                <li>Markaasay labadooduba cidhibtoodu noqon Naar ay ku waaraan,
                    daalimiintana saasaa lagu abaal mariyaa.</li>
                <li>Kuwa Xaqa rumeeyey waa inay Eebbe ka dhawrsadaan, naf walbana waa
                    inay eegtaa waxay u hormarsatay barri [Qiyaamaha] Eebbena ha laga yaabo
                    illeen wax walba waa ogyahaye.</li>
            </ol>
            <p>Kibir iyo isla-weyni wax ma tarto, aaway kuwii is-kibriyey ee
                beeniyey Nabiyadii ka horreeysay Nabi Muxamed (naxariis iyo nabadgelyo
                korkiisa Eebbe ha yeelee), gaaladuna wax bay dhumiyaan sida Shaydaanka,
                ciddii wax dhumisa iyo midda la dhumiyaba waxay cidhibtoodu noqon
                khasaare iyo Naar. Al-Xashr (15-18)</p>
            <ol start="19" type="1">
                <li>Kuwa Xaqa rumeeyey waa inayan noqon sidii kuwii Eebbe hilmaamay,
                    isna markaas uu hilmaansiiyey naftooda waana kuwo faasiqiin ah [Xaqa ka
                    leexday].</li>
                <li>Ma eka ahlu-Naarka iyo ahlu-Jannaha, ahlu-Jannuhu waa kuwa
                    liibaanay.</li>
                <li>Haddii Qur’aankan Eebbe buur ku dejiyo [kula hadlo] waxaad arki
                    lahayd buurtii oo khushuucsan oo dillaaci cabsi Eebbe darteed, saasaa
                    Eebbe matallo ugu sheegaa dadka inay fikiraan darteed.</li>
                <li>Eebbe mooyee Ilaah kale [xaq lagu caabudo] ma jiro, waxa maqan iyo
                    waxa joogaba waa ogyahay, waana kan naxariis guud iyo mid gaaraba
                    naxariista.</li>
                <li>Ilaahay isaga mooyee Eebbe kale ma jiro, waa Xaakim Daahir ah,
                    nabadgeliye, rumeeye, wax walbana ilaaliye xoog iyo weynaan isagaa leh,
                    waana ka nazahan yahay waxay cibaadada la wadaajinayaan.</li>
                <li>Eebbe waa kan wax abuura ee ahaysiiya sawirana, magacyo fiicanna wuu
                    leeyahay waxaana Eebbe u tasbiixsada [weyneeya] waxa cirka iyo dhulka ku
                    sugan, waana adkaade falsame.</li>
            </ol>
            <p>***Ruuxa Xaqa rumeeyey waa inuu had iyo jeer Eebbe xuso, Jidka
                fiicanna waa inuu qaadaa illeen Janno iyo rumeeyaa kuna dhaqmaa, Ilaaha
                awoodda leh kuna xirraadaa. Al-Xashr (19-24).</p>
            <h2 id="suurat-al-mumtaxinah">Suurat al-Mumtaxinah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Kuwa Xaqa rumeeyow, haka dhiganina colka Eebbe iyo colkiina
                    [gaalada] sokeeye aad jacayl u gudbinaysaan, iyagoo ka gaaloobay Xaqa
                    idiin yimid, oo haddana bixiya Rasuulka iyo mu’miniinta inaad Eebbe
                    rumeyseen darteed Jidka Ilaahayna ku dagaallanteen raalli ahaanshaha
                    Eebbe idinkoo rabo, kuwaas ood u qarisaan jacayl, Ilaahayna waa ogyahay
                    waxaad qarinaysaan iyo waxaad muujinaysaanba, ruuxii saas yeelana Jidka
                    Xaqa ah wuu ka dhumay.</li>
                <li>Hadday idin helaan [gaaladu] waxay idiin noqon col, gacmaha iyo
                    carrabkana xumaan bay idiinku taagi, waxayna jecel yihiin inaad
                    gaalowdaan.</li>
                <li>Qaraabada iyo carruurtu waxba idiin ma taraan maalinta Qiyaame waana
                    laydin kala kaxayn, Ilaahayna waa arkaa waxaad camal falaysaan.</li>
            </ol>
            <p>Colka Eebbe iyo colkaaga inaad saaxiib ka dhigataa ma habboona,
                gaaladuna waxay Muslimiinta kula colloobeen waa Diinta Islaamka ah
                kaliya, ruuxii Muslim sheegan oo gaalo cadaw ah jacayl u qariyana waa
                ruux dhumay oo leexday, gaaladana sokeeyannimo ma leh ee waa in saa lala
                socdaa. Aayaduhuna waxay soo dageen mar Nabigu (naxariis iyo nabadgalyo
                Eebbe korkiisa ha yeelee) uu u darbaday in Makko lasoo furo markaas nin
                gaadhsiiyey reer-Makkaad arrintaas. Al-Mumtaxinah (1-3)</p>
            <ol start="4" type="1">
                <li>Kuwa Xaqa rumeeyey waa inay ku daydaan Nabi Ibraahim iyo kuwii la
                    jiray, waa kuwii iska bari yeelay gaaladii qawmkoodii ahayd [ay isla
                    noolaayeen] iyo waxay caabudayeen ee Eebbe kasoo hadhay oy colnimo u
                    muujiyeen ilaa ay Eebbe kaliya ka rumeeyaan, laakiin [Nabi] Ibraahiim
                    wuxuu u dambi-dhaaf weydiiyey aabbihiis, isagoon waxba u hanan karin
                    [intaan laga reebin arrintaas]. Eebbe yeynu talo saaran, isagaan u
                    tawbad keenaynaa, isagaana loo noqon [Aakhiro].</li>
                <li>Eebbow hannagu fidnaynin kuwa gaaloobay, noona dambi-dhaaf illeen
                    waxaad tahay adkaade [Caziiz) Falsan.</li>
                <li>Haku daydo dadkaas dayasho wanaagsan ruuxii dooni Ilaahay maalinta
                    Aakhiro, ciddiise ka jeedsata Xaqa Eebbe waa ka kaaftoon yahay waana
                    ammaanan yahay.</li>
            </ol>
            <p>Ruuxa fiican ee sharafta leh ee Eebbe ka yaaba waxa wanaagsanna
                sameeya, xumaantana ka fogaada waa in lagu daydo sida kan xunba looga
                fogaado. Eebbana waa in lagu xidhnaado loona tawbad keeno, isagaa loo
                noqon gaaladana waa inaan la jeclaanin lagana digtoonaadaa.
                Al-Mumtaxinah (4-6)</p>
            <ol start="7" type="1">
                <li>Wuxuu Eebbe u dhawyahay inuu yeelo jacayl mu‘miniinta iyo kuway la
                    colloobeen ee gaalada Qureysheed ah dhexdooda, maxaa yeelay Eebbe wax
                    walba waa karaa waana dambi-dhaaf badane naxariis badane ah.</li>
                <li>Eebbe kama reebayo kuwa Xaqa rumeeyey inay u samo iyo caddaalad
                    falaan kuwa aan Diinta kula dagaallamin guryahoodana ka bixinin, maxaa
                    yeelay Eebbe waa jecel yahay kuwa caadiliinta ah [garsoor].</li>
                <li>Eebbe wuxuu ka reebi kuwa Xaqa rumeeyey inay ka sokeeye yeeshaan oo
                    xidhiidhiyaan kuwa Diinta kula dagaallamay ee guryahoodii ka bixiyey
                    gacanna ku siiyey in guryaha laga bixiyo, dadkii kuwaas sokeeye ka
                    dhigtaa wa kuwa daalimiin ah.</li>
            </ol>
            <p>Eebbeheen isagaa awood leh, cidduu doonana wuu hanuuniyaa, waxaana
                dhacay in dad gaaladii Qureysheed kamid ah islaameen, wanaag iyo
                walaalnimana dhex martay Muslimiintii kale, waase inaan gaal kula
                dagaallamay wanaag loo samaynin, kuwase aan col Muslimiinta la noqonin
                gaaladana aan gacan ku siinin dhibka Muslimiinta ma reebbana in wanaag
                loo falo, taasina waxay ina tusin inaan kala garanno colkeenna iyo
                saaxiibkeenna. Xikmo waxaa ku sugnaaday kaad jeclaan tartiib u jeclow
                inaad nacdaa laga yaabaa kaad nicbaanna tartiib u nac inaad jeclaataa
                laga yaabaa maaline. Al-Mumtaxinah (7-9)</p>
            <ol start="10" type="1">
                <li>Kuwa Xaqa rumeeyow, hadday idiin yimaadaan haween mu‘miniin ah oo
                    gaalada kasoo hijrooday [ka soo tegay] imtixaama [inay ka dhab tahay iyo
                    in kale] Eebbaa og iimaankooda, haddaad ogaataan inay Xaqa [dhabnimo] u
                    rumeeyeen waa inaydaan gaalada u celinin, maxaa yeelay xalaal isuma aha
                    meherkiina ha u celiyeen gaalada, inaad is-guursataanna waxba kuma jiro
                    haddaad meher siinaysaan, haweenka gaalooba nikaax isuguma kiin xirna ee
                    ha haysanina, weydiista waxaad meher u bixiseen gaaladuna ha weydiisato
                    waxay meher u bixiyeen, xaaladdaasina waa xukunka Eebbe uu dhexdiina
                    xukumay, Ilaahayna waa ogyahay [waxa la camal falo] waana Falsame.</li>
                <li>Hadday u tagaan kuwa haweenkiina kamid ah gaalada [gaaloobaan]
                    markaas kadib la qaniimaysto hala siiyo kuwii haweenkoodu tageen waxay
                    ku masruufeen oo kale, Ilaaha aad rumaysan tihiinna ka dhawrsada.</li>
            </ol>
            <p>Gaaladu waa inayan Muslimiinta awood ku yeelanin, saas daraadeed
                hadday soo islaamto haweenay ninkeedu gaal yahay looma celiyo, maxaa
                yeelay xalaal isuma aha, waase in la imtixaamo si runta loo ogaado,
                markaas kadib hadday nin Muslim ah guursato dhib kuma jiro iyadoo laysu
                celin wixii kharash ahaa, taasuna waxay ku tusin inay waajib tahay
                dhawritaanka sharafta Islaamka iyo ruuxa Muslimka ah, waxaa kale ooy ina
                tusin caddaaladda Islaamka xataa mucaamilada gaalada. Al-Mumtaxinah
                (10-11)</p>
            <ol start="12" type="1">
                <li>Nabiyow hadday kuu yimaadaan haween Xaqa rumeeyey si ay kuugula
                    ballantamaan inay Eebbe kaliya caabudaan, waxna xadin, sinaysanna,
                    carruurtoodana dilin, been abuurna ayan la imaan, wax wanaag ah oo la
                    farayna ayan Nabiga ku caasiyin, la ballantan una dambi-dhaaf weydii
                    Eebbe waa dambi dhaafe naxariiste ahe.</li>
                <li>Kuwa Xaqa rumeeyow, haka sokeeye dhiganina kuwa Eebbe u carooday oo
                    Aakhirana ka quustay [waa gaaloo dhane] sida gaaladu uga quusatay kuwii
                    dhintay.</li>
            </ol>
            <p>Ruuxii Xaqa rumeeyey oo la ballantama madaxda Muslimka ah kuna
                ballan-qaadi inuu xumaanta ka dheeraado wanaagna la yimaada waa in lala
                ballantamaa, sida Eebbaba faray Nabiga (naxariis iyo nabadgelyo Eebbe
                korkiisa ha yeelee) inuu haweenka Muslimka ah ka oggolaado
                ballan-qaadka. Tan kale waa inaan gaalo Eebbe u carooday oo Aakhiro iyo
                maalinta abaal-marinta ka quustay sokeeye iyo qaraabo laga dhiganin,
                illeen waxaa lagu walaaloobaa caqiidada Islaamkee. Al-Mumtaxinah
                (12-13)</p>
            <h2 id="suurat-as-saff">Suurat as-Saff</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa Ilaahay nazaha [weyneeya] waxa cirka iyo dhulka ku sugan,
                    Eebbana waa adkaade falsan.</li>
                <li>Dadka Xaqa rumeeyayow, maxaad u sheegaysaan wax aydaan
                    falaynin?</li>
                <li>Waxaa cadho weyn Eebbe agtiisa ku ah inaad sheegtaan wax aydaan
                    falaynin.</li>
                <li>Eebbe wuxuu jecel yahay kuwa ku dagaallama Jidkiisa [Jihaadka]
                    iyagoo saf ah oo aad mooddo dhismo laysku dhejiyey [midnimadooda].</li>
            </ol>
            <p>Samaawaatka iyo dhulkaba wax ku sugan Ilaaheen baa abuuray, isagayna
                ka amar qaataan wayna u khushuucaan, maxaa yeelay isagaa awood leh, kuwa
                mu‘miniinta ahna waa inay wax dhab ah qabtaan oo khayr ah ee ayan
                sheeganin wax ayan falin, maxaa yeelay taas Eebbe ma jecla, waana in
                Jidka Xaqa ah lagu jihaado si isku duubni ah, si gargaarka Eebbe iyo
                nasrigiisa loo helo. Rasuulkuna wuxuu yidhi (naxariis iyo nabadgalyo
                Eebbe korkiisa ha yeelee), “Calaamada munaafiqu waa saddex: Hadduu
                ballamo wuu baajiyaa, hadduu sheekeeyana wuu been sheegaa, haddii la
                aaminana wuu khayaamaa.” Waa saxiix. As-Saff (1-4)</p>
            <ol start="5" type="1">
                <li>Xusuusta markii [Nabi] Muuse ku yidhi dadkiisii, “Maxaad ii
                    dhibaysaan idinkoo og inaan Rasuul Eebbe idiin ahay?” Markay Xaqii ka
                    iisheen yaa Eebbana sii iilay qalbigooda, Ilaahayna ma hanuuniyo kuwa
                    faasiqiinta ah.</li>
                <li>Xusuusta marka [Nabi] Ciise ibnu Maryama ku yidhi Banii Israa’iil,
                    “Waxaan ahay Rasuul Eebbe idiin soo diray oo rumayn Kitaabkii Tawraad ee
                    horreeyey, kuna bishaarayn Rasuul gadaashayda imaan oo magaciisuna yahay
                    Axmed,” markuu xuja cad ula yimidna waxay dheheen kani waa sixir
                    cad.</li>
            </ol>
            <p>Muslimiintu waxay rumayn Nabiyadii iyo Rusushii Eebbe khalqiga usoo
                diray oo dhan, iyagoon kala qaadaynin, siday u rumeeyeen Kutubta Eebbe
                ee saxa ah, waxayna aayadahanu ina tusin in Xaqu mid kaliya yahay, hase
                yeeshee gaaladu ay kala qaybiyaan si ay qaar u beeniyaan, waxaa kale oo
                ku cad aayadahan in Nabi Ciise ku bishaareeyey soo-bixitaanka Nabi
                Muxamed (naxariis iyo nabadgelyo korkiisa Eebbe ha yeelee), taasina
                waxay xuja ku tahay gaalada Nabiga beenin. As-Saff (5-6)</p>
            <ol start="7" type="1">
                <li>Yaa ka dulmi badan ruux ku been-abuurtay Ilaahay isagoo loogu yeedhi
                    lslaamka? Eebbe ma hanuuniyo dadka daalimiinta ah.</li>
                <li>Waxay doonayaan [gaaladu] inay Nuurka [Xaqa] Eebbe ku bakhtiiyaan
                    afkooda, Eebbena wuu taam-yeeli nuurkiisa haba naceen gaaladuye.</li>
                <li>Eebbe waa kan diray Rasuulkiisa isagoo hanuun wada iyo Diin xaq ah
                    si uu [Eebbe] diimaha oo dhan uga sare-mariyo haba naceen mushrikiintuye
                    [gaaladu].</li>
            </ol>
            <p>Xaqoo la diidaa waa dulmi iyo gardarro, mana aha in ruuxii Xaqa loogu
                yeedho ka abaal daro oo diiddo iyo beenin kala soo horjeedsado, hasa
                ahaatee wuxuu Eebbe ballan-qaaday in Xaqu sare maro gaar ahaan hanuunkii
                uu dunida usoo saaray isagoo usoo dhiibay Rasuulkiisii Maxamed ahaa
                (naxariis iyo nabadgelyo Eebbe korkiisa ha yeelee), ruuxa caqliga lehna
                waxaa ku waajib ah in marka Xaq iyo wanaag loogu yeero uu raacaa oo
                aqbalaa. As-Saff (7-9)</p>
            <ol start="10" type="1">
                <li>Kuwa Xaqa rumeeyow, ma idin tusiyaa ganacsi idinka koriya cadaab
                    daran?</li>
                <li>Waxaad rumaynaysaa Ilaahay iyo Rasuulkiisa waxaadna ku
                    dagaallamaysaan Jidkiisa xaqa ah xoolihiinna iyo naftiinna idinkoo u
                    huri, saasaana idiin khayr roon haddaad tihiin kuwo wax og.</li>
                <li>Markaas Eebbe dambigiinnuu dhaafi wuxuuna idin gelin Jannooyin ay
                    dhex socdaan webiyaal iyo guryo wanaagsan oo ku dhexyaalla Jannada Cadni
                    [nagaanshaha], taasina waa liibaan weyn.</li>
                <li>Arrin kale ood jeceshihiinna [wuu idiin siin] waa gargaarka Eebbe
                    iyo fatxi [guul] dhaw, kuwa Xaqa rumeeyeyna u bishaaree.</li>
                <li>Dadka Xaqa rumeeyow, noqda gargaarayaasha Eebbe sidii kuwii Nabi
                    Ciise ibnu Maryama saaxiibbadiis ahaa [Xawaariyintii] ee uu ku yidhi,
                    “Yaa Eebbe iila gargaara,” markaas ay dheheen, “Annagaa ah
                    gargaarayaashii Eebbe.” Kadib ay Xaqa rumaysay koox Banii Israa’iil
                    kamid ah, kooxna ay ka gaalawday; Eebbena ayiday [xoojiyey] kuwii Xaqa
                    rumeeyey [kana adkaadeen cadawgoodii] oo iyagu ka muuqdeen [ka taliyeen]
                    dhulkii.</li>
            </ol>
            <p>Aayadahan waxay caddayn in ganacsiga ugu khayr badani ee dambiga lagu
                dhaafo Jannana lagu galo uu yahay Eebbe iyo Rasuulkiisa oo la rumeeyo
                iyo Jidkiisa oo lagu dagaallamo xoola iyo nafba, si loo daafaco Xaqa
                loona helo nasri iyo guul, lana noqdo sidii Xawaariyiintii
                (saaxiibbadii) Nabi Ciise, dhulkana loo hadho isagoo khayr lagu maamuli.
                As-Saff (10-14)</p>
            <h2 id="suurat-al-jumucah">Suurat al-Jumucah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa Eebbe nazihi [weynayn] waxa samooyinka iyo dhulka ku sugan,
                    Ilaahay waa Xaakin xumaan ka daahirane ah aadkade falsame ah.</li>
                <li>Eebbe waa kan usoo bixiyey kuwaan wax aqoon Rasuul kamid ah oo ku
                    akhriya korkooda aayaadkiisa [Qur’aankana] bara iyo Sunnada [Nabiga]
                    waxayna horey u ahaayeen kuwo baadi cad ku sugan.</li>
                <li>[Waxaa kale oo Eebbe Nabigu u diray] kuwo kale oon weli la kulmin
                    kuwaas, Eebbena waa Adkaade Falsame ah.</li>
                <li>Arrintaasuna [Islaamka iyo Nabiga lasoo diray] waa deeq Ilaah,
                    wuxuuna siin ruuxuu doono, Eebbana waa deeq iyo fadli weyne.</li>
            </ol>
            <p>Waxaa Ilaahay u khushuuca waxa uu ku abuuray cirka iyo dhulka, illeen
                isagaa awood leh, waana kan addoomadiisa wanaagga u falay ee usoo diray
                Rasuul bani-Aadam ah, si uu u hanuuniyo waxna u baro, kuwa jooga iyo
                kuwa imaanba. Xaalkaasna waa xaal weyn oo khayr ah cidduu doono yuuna
                siiyaa, illeen waa deeq badanee. Al-Jumucah (1-4)</p>
            <ol start="5" type="1">
                <li>Kuwii la faray inay Kitaabka Tawreed [ilaaliyaan] kuna camal falaan
                    [waa Yuhuudda] haddana aan ku camal falin, waxay la mid yihiin dameer
                    xambaarsan kutub badan, waxaana xun mathalka kuwaas beeniyey aayadaha
                    Eebbe, Ilaahayna ma hanuuniyo kuwo daalimiin ah.</li>
                <li>Waxaad dhahdaa [Nabiga], “Kuwa Yuhuudda ahow, haddaad sheegateen
                    inaad tihiin awliyo Eebbe dadka kale ka sokow, geeri jeclaada haddaad
                    run sheegaysaan.”</li>
                <li>Geerina ma jeclaanayaan weligood waxay hormarsadeen [oo gaf ah]
                    dartiis, Eebbana waa ogyahay kuwa daalimiinta ah.</li>
                <li>Waxaad ku dhahdaa geerida aad ka cararaysaan way idinla kulmi,
                    markaasaa laydiin celin Ilaah og waxa maqan iyo wax joogaba, markaasuu
                    idinka warrami [idinka jaazin] waxaad camal falayseen.</li>
            </ol>
            <p>Waana in Qur’aanka lagu camal falaa lana raacaa, si aan loola mid
                noqonin Yuhuuddii dayacday Kitaabkii Tawreed, markaas Eebbe ku mathalay
                dameer kutub lagu raray, jeclaanshaha Ilaahayna wuxuu ku xidhan yahay
                sida loo caabudo iyo sida loo falo wuxuu ku faray ee ma aha sheegasho
                inuu ku jecel yahay sida Yuhuuddu fasho, saas daraaddeed waa in Eebbe si
                dhab ah loo caabudaa illeen isagaa loo noqone. Al-Jumucah (5-8)</p>
            <ol start="9" type="1">
                <li>Kuwa Xaqa rumeeyow, marka laysugu yeedho salaadda maalinta Jimcaha
                    ah aada xusidda Eebbe, wax gadashadana ka taga, saasaa idiin khayr roon
                    haddaad tihiin kuwo wax og.</li>
                <li>Markase salaadda la dhammeeyo dhulka ku kala faafa, dalbana [doona]
                    khayrka Eebbe, Ilaahayna xusa in badan waxaad u dhawdihiin inaad
                    liibaantaan.</li>
                <li>Markay arkaan tijaaro [ganacsi] ama ciyaar [wax lagu shuqloomo] way
                    aadaan, waxayna kaa tagaan [Nabiyow] adoo taagan [khudbo akhrin], waxaad
                    dhahdaa waxa Eebbe agtiisa ah yaa ka khayr badan ciyaar iyo ganacsiba,
                    Ilaahay waa kan ugu khayr badan inta wax arzaaqda.</li>
            </ol>
            <p>Salaaddu waa tiirka labaad ee Diinta Islaamka, dadaalkeeduna waa
                waajib culus ama tan Jumcada ha ahaato ruuxay ku waajibtay ama tan kalee
                caadiga ah ha noqotee, waana inaan laga shuqloomin mar hadduu waqtigeedu
                galo, iyadoo waajib tahay in shaqada iyo kasabka xalaasha ah lagu
                dadaalo, aayadda kow iyo tobnaadna waxay kusoo degtay mar Nabigu
                (naxariis iyo nabadgelyo korkiisa Eebbe ha yeelee) uu khudbo Jimco
                akhrinaayey oo safar badeeca wada soo galay Madiino, markaas dad
                asxaabtii kamid ah aadeen, sida Eebbe sheegay khayrka agtiisa ah yaa ka
                wanaagsan ciyaar iyo ganacsiba. Rasuulkuna wuxuu yidhi (naxariis iyo
                nabadgalyo Eebbe korkiisa ha yeelee), “Ruuxii hadla maalinta Jumcada
                imaamkoo khudbada akhrin wuxuu la mid yahay dameer kutub xambaarsan.
                Ruuxii ku dhaha aamusna Jumco uma jirto.” Waxaa wariyey Imaam Axmad.
                Al-Jumucah (9-11)</p>
            <h2 id="suurat-al-munaafiquun">Suurat al-Munaafiquun</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Markay kuu yimaadaan [Nabiyow] munaafiqiintu waxay dhihi waxaan
                    marag ka nahay inaad tahay Rasuul Eebbe, Ilaahayna waa ogyahay inaad
                    tahay Rasuulkiisii, Eebbana wuxuu marag ka yahay inay munaafiqiintu
                    beenaalayaal yihiin [xagga niyada].</li>
                <li>Dhaartooda [beenta ah] yey ka dhigteen gaashaan, dadkane waxay ka
                    iileen Jidkii Eebbe, waxay samayna aad buu u xun yahay.</li>
                <li>Saas waxaa ugu wacan inay [xagga muuqa] rumeeyeen haddana [hoosta]
                    ka gaaloobeen, quluubtoodana waa la daabacay [la daboolay] wax xaq ahna
                    ma kasayaan.</li>
                <li>Haddaad aragto munaafiqiinta waad la yaabi jidhkooda, muuqooda,
                    hadday hadlaanna waad dhagaysan hadalkooda, waxaadse mooddaa dogobyo la
                    tiirtiiriyey, qayladii yeedhabana way ka cabsadaan, waa col kuwaasi,
                    Eebbena ha lacnado ee xaggee loo duufsan?</li>
            </ol>
            <p>Suuraddani waxay ka sheekayn munaafiqiinta iyo xumaatadooda, maxaa
                yeelay xaga muuqaalka waxay sheegan inay Xaqa rumeeyeen, xagga hoosana
                waxay Islaamka ula joogaan colnimo iyo xumaan, kuwaasi waa ahlu-Naaree
                yeyna kugu khaldin bidhaanta iyo afka macaan ee suntu ka hoosayso.
                Al-Munaafiquun (1-4)</p>
            <ol start="5" type="1">
                <li>Marka lagu dhaho munaafiqiinta, “Kaalaya ha idiin dambi-dhaaf
                    weydiiye Rasuulka Eebbe,” waxay ruxaan madaxa [diiddo darteed], waxaad
                    aragtaa iyagoo jeedsan oo is-kibrin.</li>
                <li>Waa isku mid haddaad u dambi-dhaaf weydiisid [Nabiyow] iyo haddii
                    kale, marnaba Eebbe u dambi-dhaafi mahayo, maxaa yeelay Eebbe ma
                    hanuuniyo dad faasiqiin ah.</li>
                <li>Waa kuwa dhihi [munaafiqiintu] ha quudinina kuwa Rasuulka la jooga
                    intay ka kala tagaan, Eebbaa iska leh khasnadaha samaawaatka iyo dhulka,
                    hase yeeshee munaafiqiintu ma fahansana.</li>
                <li>Munaafiqiintu waa kuwa dhihi, “Haddaan Madiino u noqonno waa in kuwa
                    tabarta lihi ka bixiyaan magaalada kuwa dullaysan,” tabar iyo sharaf
                    Eebbaa iska leh Rasuulkiisa iyo mu‘miniinta, hase yeeshee munaafiqiintu
                    ma oga.</li>
                <li>Kuwa Xaqa rumeeyow, yaanay idinka shuqlinin xoolihiinnu iyo
                    carruurtiinnu xuska Eebbe [daacaddiisa] ciddii saas fashaana waa mid
                    khasaartay.</li>
                <li>Bixiyana wax kamid ah waxa Eebbe idinku arzuqay geerida horteeda oo
                    markaas uu yiraahdo [ruuxaan wax baxsan], “Eebbow maad muddo dhow dib ii
                    dhigtid oon sadaqaysto kuwa suubbanna aan kamid noqdee.”</li>
                <li>Naf malaggeed galayna Eebbe dib uma dhigo, Ilaahayna waa ogyahay
                    waxaad camal falaysaan.</li>
            </ol>
            <p>Isla-waynidu waa xun tahay, mana aha in ruux caqli lihi diido in
                wanaagga loogu yeedho, hase yeeshee arrinta Ilaahay baa maamula
                rizqigana isagaa bixiya ee ma aha siday munaafiqiintu moodeen, tan kale
                waa inaan xoolaha iyo carruurtu sabab u noqonin Eebbe ka-fogaansho,
                illeen waa khasaare saasiye, waana in wax la baxsadaa geeri ka hor si
                dadka suubban looga mid noqdo oon hadhowna loo calaacalin, ileen naf
                malaggeed galay Eebbe ma sugee. Ibnu Cabbaas wuxuu yidhi, “Ruuxii leh
                xoola gaadhsiiya Xajka Baytka Eebbe ama zako ku waajibtoo falin wuxuu
                Eebbe warsan markuu dhiman in loo celiyo adduunkii.” Al-Munaafiquun
                (5-11)</p>
            <h2 id="suurat-at-taqaabun">Suurat at-Taqaabun</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa Eebbe nazaha [weyneeya] waxa samaawaatka [cirka] iyo dhulka ku
                    sugan awood iyo mahadbana Eebbaa iska leh, wax walbana isagaa kara.</li>
                <li>Eebbe waa kan idin abuuray qaarkiinna gaaluu noqday, qaarkiinna
                    mu‘miniin, Eebbana waxaad camal falaysan waa arkaa.</li>
                <li>Samaawaatka [cirka] iyo dhulkaba wuxuu Eebbe u abuuray si xaq ah,
                    wuuna idin sawiray Eebbe, dadow suuraddiinana wuu wanaajiyey, isagaana
                    loo noqon [Aakhiro].</li>
                <li>Wuxuu ogyahay waxa samaawaatka [cirka] iyo dhulka ku sugan, wuxuuna
                    ogyahay waxaad qarinaysaan iyo waxaad muujinaysaan, Eebbana waa ogyahay
                    waxa laabta [qalbiga] ku jira.</li>
            </ol>
            <p>Eebbe waxaa u khushuuca una hoggaansama awooddiisa waxa ku sugan
                cirka iyo dhulka sida aayado badan sheegeen, isagaana mahad iyo qudraba
                iska leh, banii-Aadamkana isagaa abuuray Jidkana tusiyey samaan iyo
                xumaanba, abuurka Eebbana ciyaar ma aha ee waa xikmo iyo imtixaan, waxa
                dadku camal falana waa ogyahay dhammaantiis, saas daraaddeed waa in
                niyada iyo qalbigaba la daahiriyo, Eebbana la weyneeyo illeen isagaa
                awood leh loona noqone. At-Taqaabun (1-4)</p>
            <ol start="5" type="1">
                <li>Miyuuna idin soo gaarin warkii kuwii gaaloobay ee horreeyey? Waxay
                    dhadhamiyeen xumaantii camalkoodii, waxaana u sugnaaday caddibaad
                    daran.</li>
                <li>Arrintaas waxaa ugu wacan in Rasuullo ula yimaadeen xujooyin ayna
                    dheheen [gaaladii] “Ma dad baa na hanuunin?” Ayna gaaloobeen oo
                    jeedsadeen, iskana deeqtoonaysiiyeen [weynaysiiyeen] Eebbe, Eebbana waa
                    midka hodanka ah lana mahadiyo.</li>
                <li>Waxay sheegeen kuwii gaaloobay inaan lasoo bixinaynin, waxaad
                    dhahdaa, “Saas ma aha, Eebbaa wuxuu ku dhaartay in la idin soo bixin
                    laydinkana warrami waxaad camal fasheen, taasina waa u fududahay
                    Eebbe.”</li>
                <li>Ee rumeeya Eebbe iyo Rasuulkiisa iyo nuurka Eebbe soo dejiyey
                    [Qur’aanka] Eebbana waxaad camal falaysaan waa ogyahay.</li>
                <li>Maalinta Qiyaamada ee Ilaahay idin soo kulmin waa maalin kado,
                    ruuxiise Ilaah rumeeya camal wanaagsanna fala Eebbe xumaantiisa
                    [dambigiisa] wuu asturi, wuxuuna galin Jannooyin ay dhex dureeraan
                    wabiyaal, way kuna waaraan waligood, taasina waa liibaan weyn.</li>
                <li>Kuwa gaaloobayse beeniyeyna aayaadka Eebbe waa kuwa ahlu-Naar ah
                    waxayna ku waari dhexdeeda, meel loo ahaadana iyadaa u xun.</li>
            </ol>
            <p>Warkii ummaddii hore waxaa looga dan leeyahay in lagu waano qaato
                lagana leexdo jidkoodii xumaa ee Xaq-diidka iyo madax-adayga ahaa, lana
                rumeeyo Qur’aanka nuurka Eebbe ah iyo Xaqoo dhan si Eebbe maalinta
                Qiyaame ee kulminta naxariis iyo Jannooyin inoo siiyo loona gaadho
                liibaan Eebbe, lagana nabad galo Naar daran oo loo darbay
                Xaq-diidayaasha. Muqaatilna wuxuu yidhi, “Ma jiro khasaare ka weyn in
                kuwaasina Jannada galaan kuwaasina lala aado Naarta.” At-Taqaabun
                (5-10)</p>
            <ol start="11" type="1">
                <li>Wixii musiiba ah [dhib ah] oo dhaca waa idinka Eebbe, ruuxiise Eebbe
                    rumeeya waxaa hanuuni [oo xasili] qalbigiisa, Eebbana wax walba waa
                    ogyahay.</li>
                <li>Eebbe adeeca Rasuulkiisana adeeca, haddaadse jeedsataan [Xaqa
                    diiddaan] waxaa Rasuulka saaran uun inuu si cad wax u gaarsiiyo.</li>
                <li>Eebbe mooyee ilaah kale [xaq lagu caabudo] ma jiro, isaga uunna ha
                    tala saarteen mu‘miniintu.</li>
                <li>Kuwa Xaqa rumeeyow, haweenkiinna iyo carruurtiinna waxaa ka mid ah
                    kuwo col idiin ah ee ka digtoonaada, haddaadse iska cafidaan
                    saamaxdaanna Eebbe waa dambi-dhaafe naxariiste ah.</li>
                <li>Xoolihiinnu iyo carruurtiinnu waa uun fidno [ibtilo] Eebbe
                    agtiisaase ajir weyn [ku sugan yahay].</li>
            </ol>
            <p>Wax walba idinka Ilaah yuu ku dhacaa, ruuxiise Eebbe rumeeya waxaa
                hanuuni oo toosi xasilina qalbigiisa, saas daraaddeed waa in Eebbe iyo
                Rasuulkiisa Muxamad ah (naxariis iyo nabadgelyo Eebbe korkiisa ha
                yeelee) la adeeco waana in Eebbe lagu xidhnaado lana tala saarto wax
                kastoo Xaqa kaa leexin ama kaa shuqlinna laga digtoonaado, maxaa yeelay
                Eebbaa wax loo dhawaada ah. Rasuulkuna wuxuu yidhi (naxariis iyo
                nabadgalyo Eebbe korkiisa ha yeelee), “Ilmuhu waa midhaha qalbiga, wayna
                ku fulayeeyaan, kuna bakhaylsiyaan, kuna walbahaariyaan.” At-Taqaabun
                (11-15)</p>
            <ol start="16" type="1">
                <li>Eebbe ka dhawrsada intaad kartaan, maqla oo adeecana [weyneeya],
                    waxna baxsada, ruuxii laga dhawro bakhaylnimada naftiisa waa
                    liibaanay.</li>
                <li>Haddaad Eebbe amaah fiican amaahsataan [wax sadaqaysataan] Eebbe waa
                    idiin laablaabi, dambigiinana wuu dhaafi, Eebbana waa kan la mahadiyo ee
                    dusha san.</li>
                <li>Waxa maqan iyo waxa joogaba Eebbe waa ogyahay waana Adkaade
                    Falsan.</li>
            </ol>
            <p>Diinta Islaamku ma aha wax lagu dhaqmi waayi oo adag, ee waa
                fududdahay, Eebbana dadka wuxuu ka rabaa intay karaan uun inay ka
                yaabaan, waana in Xaqa laysku maqlaa layskuna adeecaa. Waxna la baxsadaa
                bakhaylnimada iyo xoola-jacaylka daranna laga fogaadaa, si Eebbaha wax
                walba og inoogu abaal mariyo wanaag iyo khayr. Waxaa sugnaaday, “Haddaan
                wax idin faro la imaada waxaad kartaan, haddaan idinka reebana ka
                reebtoonaada.” Waa saxiix. At-Taqaabun (16-18)</p>
            <h2 id="suurat-ad-dalaaq">Suurat ad-Dalaaq</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Nabiyow haddaad haweenka furaysaan ciddada ku fura [daahir aan la
                    taaban], ciddadana tiriya, Eebbana ka dhawrsada, hana ka bixinina
                    guryahooda [ay joogeen marka la furayey] iyana yeyna ka bixin [yeyna ka
                    tagin] inay xumaan cad la yimaadaan mooyee, taasi waa xuduuddii Eebbe,
                    ruuxii ka tallaaba xuduudda Eebbena naftiisuu dulmiyey, ma ogidin, wuxuu
                    Eebbe u dhawyahay inuu kadib xaal keeno, [jacayl isku noqosho].</li>
                <li>Markay ciddada dhammaadkeeda [ku dhawaadaan] si fiican u haysta, ama
                    si fiican u faaruqa, dad caadiliina oo idin kamid ahna marag uga dhiga,
                    maraggana ha u guteen Eebbe dartiis, xaalkaasi waa wacdi ruuxii rumayn
                    Eebbe iyo maalintii dambaysay [Qiyaamada] ruuxii Eebbe ka dhawrsadana
                    wuxuu u furi faraj.</li>
                <li>Wuxuuna ka irzaaqi meel uusan ka filanayn, ruuxii Eebbe tala
                    saartana waa ku filan yahay, Eebbana amarkiisu waa fuli, [waxna kama
                    fakado] wax walbana Eebbe wuxuu u yeelay waqti sugan [oo go’an].</li>
            </ol>
            <p>Is-furiddu waa xaal Diinta Islaamku ayan jeclayn, maxaa yeelay waxaa
                ku dumi guri iyo qoys, hase yeeshee markay lagama maarmaan noqoto waa
                bannaan tahay, waase inaan lagu xadgudbin haweenayda la furi, waqti
                fiicanna la furaa gurigana laga saarin intay ciddada ku jirto, waxaaba
                laga yaabaa inay isku noqdaan, waana in wanaag lagu wada noolaado, ama
                wanaag loo kala tago, Eebbana laga yaabo, taladana loo dhiibto illeen
                wax walba isagaa awoodee si uu faraj inoogu furo. Rasuulkuna wuxuu yidhi
                (naxariis iyo nabadgalyo Eebbe korkiisa ha yeelee), “Ruuxii badiya
                dambi-dhaaf warsi wuxuu uga yeelaa Eebbe murug walba faraj, cidhiidhi
                walbana ka-bixid, wuxuuna ka arzaaqaa meel uusan ka filayn.” Waxaa
                wariyey Imaam Axmed. Ad-Dalaaq (1-3)</p>
            <ol start="4" type="1">
                <li>Haweenkiinna caadada ka quustay haddaad shakidaan ciddadoodu waa
                    saddex bilood, kuwaan caada lahayn waa sidaas oo kale, haweenka uurka
                    leh ciddadoodu waa inay umulaan [dhalaan], ruuxii Eebbe ka dhawrsadana
                    wuxuu u fududayn amarkiisa.</li>
                <li>Kaasi waa amarkii Eebbe uu idiin soo dejiyey, ruuxii Eebbe ka
                    dhawrsadana xumaantiisuu asturaa ajirkiisana wuu weyneeyaa.</li>
                <li>Dejiya haweenkaas [ciddada ku jira] meelahaad daggan tihiin eed heli
                    kartaan, hana dhibina si aad u ciriiridaan, hadday uur leeyihiinna
                    nafaqeeya [masruufa] intay ka umulaan [ka dhalaan], hadday ilmaha
                    nuujiyaanna siiya ujuuro, wanaagna is-fara, haddii laysku qabto
                    nuujintana mid kale ayaa nuujin.</li>
                <li>Haka nafaqeeyo [masruufo] midka awood xoola leh awooddiisa, kan wax
                    yarna haka nafaqeeyo waxa Eebbe siiyey [ee uu karo], Eebbana kuma
                    mashaqeeyo naf wuxuusan siinin, Eebbana wuxuu yeeli cidhiidhi dabadiis
                    fudayd [faraj].</li>
            </ol>
            <p>Diintu waxay u timid inay dadka u caddayso arrimahooda, saas
                daraaddeed aayadahanu waxay ka warrami ciddada haweenka la furo, taas oo
                ah in haweenayda aan caada lahayn ay saddex bilood tirsan tan uurka
                lehna markay umusho, xaalkaasna waa arrin Eebbe soo dejiyey, tan kale
                waa in hooy loo yeelaa intay ciddada ku jirto, lana masruufo, ruux
                walbana awooddiisa uu ka masruufo, illeen Eebbe dadka kuma kallifo
                [mashaqeeyo] waxayna awoodine, ciddii Ilaahay ka yaabta kuna xidhnaatana
                Eebbe faraj yuu u furi xaalkiisana wuu fududayn. Waxaana soo sheegnay in
                cidhiidhi kasta Eebbe ka yeelo faraj sida Imaam Axmed wariyey. Ad-Dalaaq
                (4-7)</p>
            <ol start="8" type="1">
                <li>Maxay badan tahay magaalo caasiday amarka Eebbe iyo Rusushiisa,
                    markaas Eebbe xisaabay xisaab daran caddibaad adagna caddibay.</li>
                <li>Oo dhadhamisay cidhibtii xaalkaa xumaantiisa, cidhibteediina ku
                    dambaysay khasaare.</li>
                <li>Eebbe wuxuu u darbay kuwaas caddibaad daran, ee Eebbe ka dhawrsada
                    kuwa caqliga lahaw ee rumeeyey, Ilaahay wuxuu idiin soo dejiyey
                    Qur’aane.</li>
                <li>Rasuulna wuu idiin soo diray kaasoo idiin akhriya aayaadka Eebbe ee
                    cadcad si uu kuwa mu‘miniinta ah camal wanaagsanna falay uga bixiyo
                    mugdiga nuurkana ugu bixiyo, ruuxii Eebbe rumeeya camal wanaagsanna fala
                    wuxuu gelin Jannooyin ay dureerayso dhexdeeda wabiyaal wayna ku waari
                    waligood, Eebbe waa wanaajiyey kuwaas rizqigooda.</li>
                <li>Eebbe waa kan abuuray toddobo samo dhulkana kala mid dhigay, amarka
                    Eebbena wuxuu kusoo degaa dhexdooda, si aad u ogaataan in Eebbe wax
                    walba karo wax walbana koobay.</li>
            </ol>
            <p>Kibir iyo isla-weynan, madax-adayg iyo Xaqoo laga horjeedsado waxay
                cidhibtiisu noqotaa halaag iyo caddibaad daran, siday la kulmeen
                gaaladii saas falay ee horreeyey, hase yeeshee dadka Xaqa rumeeyey ee
                caqliga leh waa inay aad ugu waana qaataan kuwaas, Eebbana ka
                dhawrsadaan, illeen waa ka Qur’aanka usoo dejiyey, Rasuulna usoo direy,
                mugdigana ka saaray, nuurna u bixiyee, si markaas wanaag iyo Janno loogu
                abaal mariyo, maxaa yeelay Eebbe waa kan awoodda leh, wax walbana
                abuuray wax walbana cilmigiisu koobay. “Ruuxii dulmiya taako dhul ah
                waxaa madaxa loo galiyaa toddobada dhul.” Waa saxiix. Ad-Dalaaq
                (8-12)</p>
            <h2 id="suurat-at-taxriim">Suurat at-Taxriim</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Nabiyow maxaad u xarrimi wax Eebbe kuu xalaaleeyey si aad u raalli
                    geliso haweenkaaga? Eebbe waa dambi-dhaafe naxariista ah.</li>
                <li>Eebbe waa idiin caddeeyey waxa dhaartiinnu ku xalaaloobi, Eebbena
                    waa gargaarihiinna, waana wax walba oge falsan.</li>
                <li>[Ma xusuusan] waqtigii Nabigu ku qarsaday haweenkiisa qaarkood
                    hadal, markaas ay ka warrantay xaalkii, Eebbana uu [Nabiga] u
                    daahiriyey, markaas [Nabigu] uu ogeysiiyey qaarkiis [haweenaydii] qaarna
                    uu ka dhaafay, markuu u warramay ay tiri, “Yaa kuu sheegay xaalkan?”
                    Kuna yiri, “Waxaa ii warramay Eebbaha wax walba oge ah ee yaqaana.”</li>
                <li>Haddaad Eebbe u noqotaan inkastoo qalbigiinnu iishay [Eebbe wuu
                    idiin dhaafi] haddaadse isu kaalmaysataan [Nabiga dhibkiisa] waxaa u
                    gargaari Eebbe, Jibriil iyo kuwa suubban ee mu‘miniinta ah, malaa‘igta
                    [kalana] markaas kadib yey xoojin.</li>
                <li>Wuxuu Eebbe u dhawyahay in [Nabigu] hadduu idin furo [haweenka
                    Nabiga qaarkood] idiinkuna beddelo kuwa idinka khayr roon oo ah
                    Muslimiin, mu‘miniin ah, adeeca Eebbe, tawbad keena, Eebba caabuda,
                    soomana, kuwa horay loo guursaday iyo kuwo aan hadda ka hor la guursanba
                    leh.</li>
            </ol>
            <p>Aayadahanu waxay kusoo degeen mar uu Nabigu (naxariis iyo nabadgelyo
                korkiis Eebbe ha yeelee) caano ama malab uu kasoo dhadhamiyey guri
                haweenaydiis, markaas uu kuwa kale qalbigoodu wax galay, Eebbana isagaa
                wax xalaaleeya waxna xarrima, saas daraaddeed yuu Nabiga ugu jeediyey
                arrintaas, tan kale waa inaan la isku kaalmaysan dhib iyo wax yeello ee
                laysu kaalmaystaa wanaag iyo sama-fal, Eebbana waa gargaaraha
                Rasuulkiisa iyo mu‘miniinta. Masruuqna wuxuu yidhi, “Nabiga waxaa la
                faray inuu dhaartii ka kafaaro-guto.” At-Taxriim (1-5)</p>
            <ol start="6" type="1">
                <li>Kuwa Xaqa rumeeyow, ka dhawra naftiinna iyo ehelkiinna naar lagu
                    shido dad iyo dhagax ay kana [shaqeeyaan] malaa‘ig adag oo daran oon
                    Eebbe ku caasiyeyn wuxuu faro, falana wixii la amro.</li>
                <li>Kuwa gaaloobow, ha cudur-daaranina maanta [Qiyaamada] waxaa laydinka
                    abaal marin uun waxaad camal-fali jirteen.</li>
                <li>Kuwa Xaqa rumeeyow, u tawbad keena Eebbe tawbad san, wuxuu Eebbe u
                    dhawyahay inuu asturo xumaantiinna, idin geliyana Jannooyin ay
                    dureerayso dhexdooda wabiyaal, maalinta uusan Eebbe hoojinayn Nabiga iyo
                    kuwa la jooga, nuurkooduna wuxuu socon hortooda iyo midigtooda iyagoo
                    dhihi, “Eebbow noo taam-yeel nuurkannaga, noona dambi-dhaaf, adaa wax
                    walba karee.”</li>
                <li>Nabiyow la jihaad gaalada iyo munaafiqiinta kuna adkow, hoygooduna
                    waa Jahannamo meel loo ahaadana iyadaa u xune.</li>
            </ol>
            <p>Dadka Xaqa rumeeyey waa inay ehelkooda khayrka faraan si ay uga nabad
                galaan Naar dadka iyo dhagaxa lagu huriyo, malaa‘ig daranna oo amarka
                Eebbe fulisana ay ka shaqayso, si ayna u noqonin sida kuwa Xaq-diidka ah
                ee loo dhihi, “Ha cudur-daaranina maanta,” waana in Eebbe tawbad dhab ah
                loogu tawbad keeno si uu wanaag iyo dambi-dhaaf noogu abaal mariyo
                maalinta Nabiga iyo intii raacday Eebbe u sama-fali illeen wax walba
                isagaa karee, gaalada iyo munaafiqiintana waa in lala jahaado si Jidka
                Toosan loo tusiyo. Rasuulkana (naxariis iyo nabadgalyo Eebbe korkiisa ha
                yeelee) waxaa la warsaday tawbada nasuuxa ah (toosan), wuxuuna yidhi,
                “Waa in la qoomameeyo dambiga markuu kaa dhaco, ood markaas Eebbe
                dambi-dhaaf warsato, oodan una noqonin.” At-Taxriim (6-9)</p>
            <ol start="10" type="1">
                <li>Eebbe wuxuu tusaale uga dhigay kuwa gaaloobay haweenaydii [Nabi]
                    Nuux iyo [Nabi] Luud, waxaa qabay laba addoon oo Eebbe oo suusuubban,
                    markaasay khiyaameen [Nabiyadaas] waxbana ugama ayan tarin Eebbe agtiis,
                    waxaana loo dhihi labadaas haweenay, “La gala Naarta kuwa galaya.”</li>
                <li>Waxaa kale oo Eebbe tusaale uga dhigay kuwa rumeeyey haweenaydii
                    Fircoon markay tidhi, “Eebbow guri agtaada iiga dhis Jannada dhexdeeda,
                    igana nabad geli Fircoon iyo camalkiisa, igana nabad geli dadkaas
                    daalimiinta ah.”</li>
                <li>Maryama bintu Cimraanna [xusuusta] ee is-dhawrtay, markaas malaggu
                    jeebka ka afuufay, rumaysayna sharciga Eebbe iyo Kutubtiisaba, kana mid
                    noqotay kuwa Eebbe adeeca.</li>
            </ol>
            <p>Ruux xumaanlaw ah wax uma tarto la nooli dad fiican hadduusan wax
                qaadanaynin, sida haweenkii Nabi Nuux iyo Nabi Luud iyo wixii la mid
                ahaa. Sidoo kale ruuxii wanaagsan xumaan qof kale wax ma yeesho
                hadduusan ka raalli ahayn sida haweenaydii Fircoon, Maryama bintu
                Cimraan oo Nabi Ciise hooyadiis ahayd xaalkeeduna la-yaab buu lahaa
                waxayse ku tusin in Eebbaha bani-Aadamka abuuray uu siduu rabo wax u
                falo saasna waa in la rumeeyo. Nabiguna wuxuu yidhi (naxariis iyo
                nabadgalyo Eebbe korkiisa ha yeelee), “Waxaa kaamil noqday ragga wax
                badan, haweense waxaa ka kaamil noqday Aasiyadii Fircoon, Maryama bintu
                Cimraan, iyo Khadiijo bintu Khuweylid, fadliga Caa‘isho ee haweenkana
                waa sida thariidka iyo cunnada kale.” Bukhaari iyo Muslim. At-Taxriim
                (10-12)</p>
            <hr />
            <h2 id="suurat-al-mulk">Suurat al-Mulk</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa barako badnaaday [oo weynaaday] Eebbaha xukunku awooddiisa ku
                    jiro ee wax walbana kara.</li>
                <li>Eebbaha abuuray geeri iyo nololba, si uu dadow idiin imtixaamo
                    kiinna camal fiican, Eebbana waa adkaade dambi-dhaafe ah.</li>
                <li>Eebbe waa midka abuuray toddobo samo oo is-dulsaaran kuna arki
                    maysid abuurka Eebbaha Raxmaanka ah kala tagsani, bal daymada celi inaad
                    aragto wax dillaac ah.</li>
                <li>Haddana celi daymada waxaa kugu soo noqon aragga oo dhibban
                    daallanna.</li>
                <li>Eebbe wuxuu ku qurxiyey samada dhow nalal [xiddigaha] wuxuuna ka
                    dhigay xiddigahaas kuwo lagu gano shayaadiinta. Wuxuuna Eebbe u
                    diyaariyay kuwaas Naarta Saciiro.</li>
            </ol>
            <p>Eebbe khayrkiisu waa badan yahay wax walbana awooddiisay ku hoos
                jiraan wuxuu doonana wuu karaa, dadkana waxaa loo abuuray in la
                imtixaano kooda camal Aakhiro iyo kan aduunkaba wanaajiya, Eebbe
                abuuriddiisa uu cirka abuurayna wax dhaliil ah loo heli maayo sida
                khalqigiisa kalaba, xiddigahana Eebbaa abuuray iyagoo nalal u ah circa,
                shayaadiintana lagu eryo, Eebbaha awooddaas leh waa in la caabudo, Jidka
                uu farayna lagu socdaa. Rasuulkuna wuxuu yidhi (naxariis iyo nabadgalyo
                Eebbe korkiisa ha yeelee), “Eebbe wuxuu ku dulleeyey Banii Aadamka
                geeri, wuxuuna ka yeelay adduunka guri nolol iyo geeri, kana yeelay
                Aakhirana guri abaalmarin iyo waarid.” Waxaa wariyey Ibnu Abii Xaatim.
                Al-Mulk (1-5)</p>
            <ol start="6" type="1">
                <li>Kuwa ka gaaloobay Eebbahood waxaa u sugnaaday caddibaadda Jahannamo,
                    meel loo ahaadana iyadaa u xun.</li>
                <li>Marka [gaalada] lagu tuuro Naarta waxay ka maqli cod xun oo daran
                    iyadoo karaysa.</li>
                <li>Waxay u dhawdahay inay cadha daraaddeed la kala dillaacdo, marka
                    koox [gaala ah] lagu ridaba waxaa warsada malaa‘igta Naarta ka shaqeysa
                    iyagoo ku dhihi, “Miyuusan idiin imaanin wax idiin diga?”</li>
                <li>Waxayna ugu jawaabi, “Waa noo yimid wax noo diga waanse beeninay,
                    annagoo leh ma soo dejinin Eebbe waxba, idinkuna waxaad ku sugan tihiin
                    baadi weyn.”</li>
                <li>Gaaladii waxay dhaheen. “Haddaan wax maqlaynno ama aan wax kasayno
                    Naarta Saciiro ehelkeeda ma aanaan noqoneen.”</li>
                <li>Waxay qirteen [gaaladu] dambigoodii waxaana u sugnaatay fogaansho
                    Naarta Saciiro ehelkeeda.</li>
            </ol>
            <p>Xaq-diidayaashu waxay geli Naar daran oo karaysay qaylana leh,
                malaa’igtuna si canaan iyo guulguul ah yey u warsataa in Rasuul u diga
                loo soo diray iyo in kale, iyaguna way qirtaan in Rasuul loo soo diray
                ayse beeniyeen Xaqqiina diideen, wayna calaacaleen iyagoo leh, “Haddaan
                wax kasayno Naar ma aanan galleen,” saas daraadeed waa in Eebbe laga
                yaabo laguna waano qaato arrintaas. Waxaa sugnaaday, “Dadka lama halaago
                intay naftoodu ka garaabaan.” Al-Mulk (6-11)</p>
            <ol start="12" type="1">
                <li>Kuwa Eebbe ka yaaba iyagoon la arkaynin [Eebbe mooyee] waxaa u
                    sugnaaday dambi-dhaaf iyo ajri weyn.</li>
                <li>Ama hadalka hoos u dhiga dadow ama kor u qaada Eebbe waa ogyahay
                    waxa laabta ku jira.</li>
                <li>Ma waxaan wax ogeyn Eebbaha wax walba abuuray ee wax walba
                    daalacan?</li>
                <li>Eebbe waa kan dhulka ka dhigay mid laylyan ee ku socda
                    waddooyinkiisa kana cuna quudkiisa Eebbaana dadka loo soo kulmin
                    [Qiyaamada].</li>
                <li>Miyaad ka aamin noqoteen Eebbaha Sare inuu dhulka idin la gooyo,
                    ayna idinla dhaqdhaqaaqdo?</li>
                <li>Miyaadse ka aamin noqoteen Eebbaha Sare inuu dhagaxyo Naar ah idinku
                    soo daadiyo? Waad ogaan doontaan digniinta Eebbe cidhibteeda.</li>
                <li>Waxaa Eebbe beeniyey gaaladii [Reer Makkaad] ka horreeyey, sidayse
                    ahayd ciqaabti Eebbe?</li>
            </ol>
            <p>Dadka Eebbe dhabnima u rumeeyey way caabudi kana dhawrsan xumaanta
                iyagoon arkaynin ama dad hala joogeen ama keli ha ahaadeene. Eebbana
                wuxuu ku abaal-marin dambi-dhaafkiisa, Eebbaha wax walba og ee dhulka
                laylyey ee Qiyaamada loo soo kulmi miyaa ciqaabtiisa cidna ka aamin
                noqon kartaa? Dadka xun iyo gaaladaba waxa u caada ah inay Eebbe
                beeniyaan, waxaase ku dhici ciqaabta Eebbe, waxaana ka nabad geli ruuxii
                waddada Eebbe qaada. Toddobada Eebbe hadheeyo maalinta Qiyaame waxaa ka
                mid ah kuwa Eebbe ka yaaba iyo kuwa xusuusta iyagoo kali ah indhahooduna
                ilmeeyaan. Waa saxiix. Al-Mulk (12-18)</p>
            <ol start="19" type="1">
                <li>Miyeyna dadku arkaynin shimbirka korkooda ah marna baalka fidin
                    marna laabi, wax haya oon Eebbaha Raxmaan ahayna uusan jirin? Eebbana
                    wax walba wuu arkaa.</li>
                <li>Waa kuma gargaaraha Eebbaha Raxmaan ah kasoo hadhay ee u gaargaari
                    gaalada? Gaaladu waxay ku sugan yihiin kadsoomid.</li>
                <li>Waa kuma kan wax quudiya haddii Eebbe haysto rizqigiisa? Gaaladu
                    waxay ku madax-adaygeen isla-weyni iyo Xaq-diidnimo.</li>
                <li>Midkee wanaagsan ruux wajiga ku socda iyo mid si toosan oo siman
                    wadda toosan ugu socda?</li>
                <li>Dheh [Nabiyow] Eebbe waa midka dadkow idin ahaysiiyey, maqal, arag
                    iyo caqlina idiin yeelay, wax yar baadse Eebbe ku shukridaan.</li>
                <li>Dheh Eebbe waa midka dadkow dhulka idinku beeray isagaana
                    [Qiyaamada] loo soo kulmin doonaa dadka.</li>
            </ol>
            <p>Eebbe awooddisa yaa wax walba ka sarreysa, gargaare, quudiye, abuure
                iyo wax walba ogaadana waa isaga, maalinta Qiyaamana waa la hor imaan,
                ruux walbana wuxuu ku abaal-marin camalkiisa. Nabiguna wuxuu yidhi
                (naxariis iyo nabadgalyo Eebbe korkiisa ha yeelee), markii la warsaday
                sidee dadka loogu soo kulmin wajigooda, “Eebbaha ku socodsiiyey
                lugahooda wuxuu karaa inuu ku socodsiiyo wajigooda.” Al-Mulk (19-24)</p>
            <ol start="25" type="1">
                <li>Waxay dhihi [gaaladu], “Waa goorma waqtiguu dhici waxa naloogu
                    gooddin haddaad run sheegaysaan?”</li>
                <li>Dheh Eebbaa og goortaas, waxaanse ahay anigu u dige cad
                    [muuqda].</li>
                <li>Markaysa [gaaladu] Naarta oo u dhow arkaan waxaa xumaan oo doorsoomi
                    wajiga gaalada, waxaana lagu dhihi, “Waaka caddibaaddii aad doonayseen
                    [dedejisanayseen].”</li>
                <li>Dheh balse ka warrama haddii Eebbe aniga [Nabiga] iyo inta ila jirta
                    uu halligo ama u naxariisto yaa gaalo ka korin caddibaad daran?</li>
                <li>Dheh Eebbe waa Raxmaan waana rumaynay, waana tala saarannay, waadse
                    ogaan doontaan [gaalooy] cidda baadi cad ku sugan.</li>
                <li>Dheh balse warrama hadday biyuhu dhulka ku gudhaan yaa idin siin
                    biya durduri? [Ma jiro Eebbe waxaan ahayn.]</li>
            </ol>
            <p>Dadka xun had iyo jeer aad uma fikiraan saas daraaddeed waxay ku
                hadlaan gafaf iyo xujooyin qiimo daran, Nabiguna (naxariis iyo
                nabadgelyo Eebbe korkiisa ha yeelee) shaqadiisu waa inuu dadka wanaag
                ugu yeedho, xumaantana uga digo, wax walbase Eebbaa kara oo og, markase
                uu gaalada haleelo caddibaad daran yey ogaan doonaan dhabta iyo
                xaqiiqada, gargaarka kuwa Xaqa rumeeyey iyo imtixaankoodaba Eebbaa leh,
                gaalana caddibaad kama baajinayso, ee waa in Eebbaha Raxmaan ee awoodda
                leh ee dadka quudiya isaga uun la caabudaa lagana yaabaa. Al-Mulk
                (25-30)</p>
            <h2 id="suurat-al-qalam">Suurat al-Qalam</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Nuun. [Eebbe wuxuu ku dhaartay] qalinka iyo waxa [malaa‘igtu]
                    qorayso [camalka dadka].</li>
                <li>Ee [Nabiyow] nicmada Eebbe darteed lama waallid.</li>
                <li>Waxaana kuu sugnaaday ajri aan go’ayn.</li>
                <li>Waxaana kuu sugnaaday dabeeco [fiican] oo weyn.</li>
                <li>[Nabiyow] waad arki doontaa, [gaaladuna] way arki doonaan.</li>
                <li>Kiinna waalan [ama la caddibo].</li>
                <li>Eebba waa ogyahay cidda ka dhunta Jidkiisa, waana ogyahay cidda
                    hanuunsan.</li>
                <li>Ee [Nabiyow] ha maqlin Xaq-beeniyayaasha [warkooda].</li>
                <li>Waxay jecel yihiin inaad u iilato iyana kuu soo iishaan.</li>
                <li>Ha maqlin dhaar-badane dhammaantiis oo dullaysan.</li>
                <li>Oo xanlow ah, isku diraa ah.</li>
                <li>Khayrka iyo xoolahana reebta, gardarrow iyo dambiile ah.</li>
                <li>Xumaantana ku madax-adag isku dhejisna ah [xumaanlow ah].</li>
                <li>Inuu xoolo iyo wiilal uu leeyahay darteed [yuu saas u falay].</li>
                <li>Marka Qur’aankannaga lagu akhriyana wuxuu dhahaa, “Waa dadkii hore
                    warkoodii.”</li>
                <li>Wuxuuse Eebbe ka calaamayn sanqaroorka.</li>
            </ol>
            <p>Eebbe Nabiga wuxuu ugu nicmeeyey ajri weligii socda iyo akhlaaq
                wanaagsan, dadkuna iskuma qasna Eebbe agtiisa, cid walba mid toosan iyo
                mid dhunsan, weligaana ha maqlin warka ruuxa xanlowga ah, beenlowga ah,
                isku diraaga ah, xumaan-jacaylka ah. Nabigana (naxariis iyo nabadgalyo
                Eebbe korkiisa ha yeelee) waxay ahayd dabeecadiisu Qur’aanka siday
                Caa‘isha sheegtay. Wuxuuna yidhi, “Jannada ma galo namiimiye.” Al-Qalam
                (1-16)</p>
            <ol start="17" type="1">
                <li>Eebbe wuu imtixaanay gaaladii [Reer Makkaad] sidii loo imtixaanay
                    kuwii beerta markay ku dhaarten inay aroortii goostaan.</li>
                <li>Iyagoon dhihin haddii Eebbe idmo.</li>
                <li>Waxaase beertii xagga Eebbe uga yimid amar iyagoo hurda.</li>
                <li>Waxayna noqotay wax la shafay oo kale.</li>
                <li>Wayna isu dhawaaqeen subaxdii.</li>
                <li>Iyagoo leh, “Kallaha oo beerta goosta.”</li>
                <li>Wayna tageen iyagoo codka hoos u dhigi.</li>
                <li>Inaan beerta maanta miskiin soo gelin.</li>
                <li>Wayna kallaheen iyagoo diiddan [in miskiin usoo galo].</li>
                <li>Markii ay arkeen beertii siday tahay yey isu dhaheen, “Waan soo
                    dhunnay.”</li>
                <li>Haddana way is-garteen waxayna dhaheen, “Ma ehee waa la ina
                    hoojiyey.”</li>
                <li>Markaas kii u fiicnaa yiri, “Miyaana idin dhihin war Eebbe
                    weyneeya?”</li>
                <li>Markaasay dheheen, “Eebbaa weyn, waan xad gudubnay.”</li>
                <li>Markaasaa qaarba qaar ku jeedsaday iyagoo is-dagaali.</li>
                <li>Waxayna dheheen, “Magacaana ba‘ye waan xad gudubnay.”</li>
                <li>“Eebbe wuxuu u dhow yahay inuu noogu beddelo mid ka fiican isagaan
                    khayr ka rajaynaynaa eh.”</li>
                <li>Caddibaaddu waa saas, caddibaadda Aakharaase ka weyn haddii ay wax
                    ogyihiin.</li>
            </ol>
            <p>Adduunku waa imtixaan, waase in ruuxu ka faa‘iidaysto imtixaanka oo
                isa saxaa hadduu qalloocsan yahay, sidaa Reer Makka ahaayeen iyo wixii
                la mid ah, qisadanna waa qiso weyn oo xikmo iyo waano ku jirto, saas
                daraaddeed waa inaan ruuxna isla weynaanin, wanaag inuusan samayn ku
                dhaaranin, masaakiinta iyo dadka tabarta daranna goynin, haddii kale ha
                sugo caddibaadda adduunka iyo mid Aakhiraba. Dambiguba rizqiga yuu dadka
                hoojiyaa siduu Nabigu yidhi (naxariis iyo nabadgalyo Eebbe korkiisa ha
                yeelee). Al-Qalam (17-33)</p>
            <ol start="34" type="1">
                <li>Kuwa Eebbe ka dhawrsada waxay Eebba agtiisa ku leeyihiin Jannada
                    Naciima.</li>
                <li>Ma Muslimiinta yaanu kala mid dhigaynaa dambiilayaasha?</li>
                <li>Seed u dhihi kartaan saas.</li>
                <li>Mise [gaalooy] waxaa idiin sugnaaday kitaab aad akhrisataan?</li>
                <li>Oo waxaad doontaanba aad ka helaysaan?</li>
                <li>Mise ballan adag yaad naga qaaddeen tan iyo maalinta Qiyaame oo
                    waxaad rabtaaan aad xukumaysaan?</li>
                <li>[Nabiyow] weydii [gaalada] cidda damiinka ugu ah xaalkaas.</li>
                <li>Mise dad la wadaaga arrintaas yey leeyihiin? Ha keeneen kuwaas
                    hadday run sheegi.</li>
                <li>Maalinta dhudhunka la faydi doono gaaladana loogu yeedhi doono inay
                    sujuudaan ma karayaan sujuud.</li>
                <li>Indhaha gaaladu maalintaas waa dullaysan tahay waxaana ka muuqda
                    walbahaar iyo qoomamo, waxayna ahaayeen [adduunka] kuwa loogu yeeray
                    sujuud iyagoo nabad qaba.</li>
            </ol>
            <p>Eebbe cid walba wuu abaal mariyaa, Muslim iyo gaal, wanaag fale iyo
                xumaan falana isku mid kama dhigo, gaalana wax xuja ah uma haysato
                xumaantooda, maalinta Qiyaamana dadka xun Eebbe wuu imtixaani wuxuuna
                fari inay sujuudaan, hase yeeshee ma karayaan, maxaa yeelay adduunkii
                yeyan sujuudi jirin iyagoo nabad qaba, dulli iyo qoomamo yaana ka muuqan
                maalintaas. Al-Qalam (34-43)</p>
            <ol start="44" type="1">
                <li>Isu kaana daa aniga iyo kuwa beeniyey Qur’aanka waana sasabi iyagoon
                    ogeyn.</li>
                <li>Waana sugi tan iyo muddo, maamulka Eebbana waa xoog badan
                    yahay.</li>
                <li>[Nabiyow] ma waxaad weydiisatay [gaalada] ujuuro oo markaas
                    cusleeyey?</li>
                <li>Mise waxa maqan yaa agtooda yaal ooy wax ka qori?</li>
                <li>Ku samir xukunka Eebbe hana noqonin sidii saaxiibkii xuudka
                    [mallayga Yuunus] markuu naadiyey Eebbihiis isaga oo walbahaarsan.</li>
                <li>Haddaan naxariista Eebbe haleelin waxaa lagu tuuri lahaa cidlo
                    [bannaan] isagoo la dagaalay.</li>
                <li>Waxaase doortay Eebbihiis wuxuuna ka dhigay kuwa wanaagsan.</li>
                <li>Waxay u dhow yihiin kuwii gaaloobay inay daymada kugu lagdaan markay
                    maqlaan Qur’aanka, waxayna dhihi, “Waa waalan yahay [Nabigu].”</li>
                <li>[Qur’aanka iyo Nabiguna] waa uun waanada caalamka.</li>
            </ol>
            <p>Amarka Eebbaa iska leh, ruux walbana suu doono yuu ku maamulaa,
                Qur’aankana isagaa soo dejiyey, Nabiguna ujuuro kama rabin cidna,
                waxaana had iyo jeer Eebbe fari jiray Xaq sheegid iyo adkaysi iyo
                dulqaad, Qur‘aankuna waa raxmaddii Eebbe Nabiga u soo dhiibay, mana
                habboona in cidda akhriyi la guul guulo oo xumaan lagu tilmaamo, maxaa
                yeelay waa waanada adduunka dhammaan. Nabiguna wuxuu yidhi (naxariis iyo
                nabadgalyo Eebbe korkiisa ha yeelee), “Eebbe wuu u sugi daalimka markuu
                qabtana ma fakiyo.” Al-Qalam (44-52)</p>
            <h2 id="suurat-al-xaaqqah">Suurat al-Xaaqqah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Maalinta Xaaqqa [Qiyaamadu waa wax sugan].</li>
                <li>Xaaqqa maxay tahay?</li>
                <li>Inaadan aqoon ma laga yaabaa Xaaqqada?</li>
                <li>Waxay beeniyeen Reer Thamuud iyo Caadba Qiyaamada.</li>
                <li>Thamuudse waxaa lagu halligay qaylo daran.</li>
                <li>Caadna waxaa lagu halligay dabayl daran oo qabow.</li>
                <li>Oo lagu diray korkooda toddoba habeen iyo siddeed maalmood oo
                    is-raacsan, waxaadna arkaysaa iyagoo daadsan ood mooddo jirrid timir
                    [dogob dhacay].</li>
                <li>Wax ka hadhay miyaad aragtaa.</li>
                <li>Fircoon iyo kuwii ka horreeyeyna waa jireen iyo kuwii gafsanaa ee la
                    daba geddiyey [Nabi Luud qawmkiisi].</li>
                <li>Waxay caasiyeen Rusushii Eebbahood, markaasuu si daran u
                    qabtay.</li>
                <li>Markay biyihii xad dhaafeen [waqtigii Nabi Nuux] waxaan idinku
                    xambaarnay [awoowayaalkiin] doontii.</li>
                <li>Si aan uga yeelno waano ay una xafiddo dhag wax maqasha.</li>
            </ol>
            <p>Qiyaamadu waa xaq sugan, ciddii xoog is-biddana oo Xaqa iyo Qiyaamada
                beenisana Eebbaa ka awood badan, sida aayadahani noo caddeeyeen, sida
                qawmkii Nabi Saalax, Nabi Huud, Nabi Luud, Nabi Nuux iyo Fircoon iyo
                kuwii ka horreeyey. Waana in lagu waana qaato arrintaas, xumaanta
                Xaq-diidnimada iyo kibirkana la iska jiro waa sababaha halaaggee.
                Rasuulkuna wuxuu yidhi (naxariis iyo nabadgalyo Eebbe korkiisa ha
                yeelee), “Waxaa laygu gargaaray Dabaysha Saba, Reer Caadna waxaa lagu
                halaagay Dabaysha Dabuur.” Al-Xaaqqah (1-12)</p>
            <ol start="13" type="1">
                <li>Marka suurka la afuufo hal mar.</li>
                <li>Dhulka iyo buurahana la xambaaro oo la burburiyo hal mar.</li>
                <li>Maalintaasay Qiyaamadu dhacaysaa.</li>
                <li>Samaduna maalintaas way dillaaci wayna tabar yaraan.</li>
                <li>Malaa‘igtuna cirka gaararkiisa yey ahaan maalintaas, Carshiga
                    Eebbana waxaa dadka korkiisa ku xambaari maalintaas Siddeed
                    [Malag].</li>
                <li>Maalintaasaa dadka loo soo bandhigi Eebbe, wax xaggooda kaga
                    qarsoonna ma jiro.</li>
                <li>Ruuxiise kitaabkiisa midigta laga siiyo wuxuu dhihi [farax
                    daraaddiis], “Akhriya kitaabkayga.”</li>
                <li>“Waxaan yaqiinsanaa [adduunka] inaan la kulmi xisaabtayda.”</li>
                <li>Wuxuu ruuxaasi ku noolaan nolol laga raalli yahay.</li>
                <li>Wuxuuna geli Janno sarreysa.</li>
                <li>Midhaheeduna u dhaw yihiin [ruuxa guran].</li>
                <li>Waxaana lagu dhihi, “Cuna oo cabba idinkoo shifaysan camalkaad hor
                    marsateen ayaamihii tegay daraaddiis [adduunkii].”</li>
            </ol>
            <p>Eebbe isagaa awoodda leh abuurayna dunida, wuxuuna dadka u darbay
                maalinta Qiyaame oo ruux walba laga abaal marin camalkiisii, waa
                maalinta dhulka, buuraha iyo cirkuba doorsoomi oo burburi, wax Eebbe ka
                qarsoomi ama ka fakanna uusan jirin, dadka wanaagsanna waxaa lagu abaal
                marin wanaag, Janno, farax iyo bishaaro ku noolaansho. Cumar binu
                Khadaabna wuxuu yidhi, “Xisaabiya naftiinna intaan la xisaabinin,
                miisaamana intaan la miisaamin, iyadaa idiin ka fudud xisaabta barriyee,
                isuna qurxiya bandhigga wayn.” Al-Xaaqqah (13-24)</p>
            <ol start="25" type="1">
                <li>Ruuxiise kitaabkiisa laga siiyo bidixda wuxuu dhahayaa, “Magacay
                    ba‘ee maan la i siinin kitaabkayga.”</li>
                <li>“Xisaabtaydana maanan ogaanin.”</li>
                <li>“Magaacay ba‘ee maxaan u soo noolaaday?”</li>
                <li>“Xoolahaygi wax iima tarin.”</li>
                <li>“Waxaa lumay awooddaydii [iyo xujadaydii].”</li>
                <li>Waxaa loo odhan, “Qabta oo gacmihiisa iyo luquntiisa isku
                    xira.”</li>
                <li>“Naarta Jahannamada geliya.”</li>
                <li>“Markaas geliya silsilad toddobaatan dhudhun ah.”</li>
                <li>“Maxaa yeelay wuxuu ahaa kaan rumaynin Eebbaha weyn.”</li>
                <li>“Aana fari jirin in masaakiinta wax la siiyo.”</li>
                <li>“Maanta [Qiyaamada] kuma leh saaxiib.”</li>
                <li>“Cunnana kuma leh aan ahayn dhacaanka ehlu-Naarka.”</li>
                <li>“Cunnadaasna ma cuno kuwa gafay waxaan ahayn [gaalada].”</li>
                <li>Waxaan ku dhaaran waxaad aragtaan [makhluuqaad ah].</li>
                <li>Iyo waxaydaan arkayninba.</li>
                <li>Ee Qur’aanku waa hadalkii Eebbe uu u soo dhiibay Rasuul sharaf
                    leh.</li>
                <li>Hadal gabayaana ma aha, wax yar yaadse rumaynaysaan [Xaqa].</li>
                <li>Hadal wax-sheegana ma aha wax yar yaadse waantoomaysaan.</li>
                <li>[Qur‘aanku] wuxuu kasoo degay Eebbaha caalamka.</li>
            </ol>
            <p>Xaq-diidayaasha waxaa lagu abaal marin maalinta Qiyaame xumaantay
                kasbadeen, waxaana laga siin kitaabkooda xagga bidix, markaasay
                calaacali, waxaana la gelin Naar daran oo cunno iyo cabbid xun mooye wax
                kale lahayn. Qur‘aankuna waa hadalkii Eebbe, Rasuul sharaf leh yaana
                Eebbe kusoo dejiyey, xumaanta iyo ceebaha ay gaaladu ku sheegeenna waa
                ka fog yahay, waana digniin iyo raxmadda caalamka. Al-Xaaqqah
                (25-43)</p>
            <ol start="44" type="1">
                <li>Hadduu nagu been abuurto [Nabi Muxamed]</li>
                <li>Waxaannu ku qaban gacan adag</li>
                <li>Waxaannu goynaynaa xididka wadnaha.</li>
                <li>Ruux idinka mid ah oo naga celinnna ma jiro.</li>
                <li>Qur’aankuna waa waanada kuwa Eebba ka dhawrsada.</li>
                <li>Waxaan ognahay inay idin ka mid yihiin kuwa beenin [Qur’aanka].</li>
                <li>Qur’aanku waa qoomamada gaalada [maalinta Qiyaame].</li>
                <li>Qur‘aanka waa run dhab ah.</li>
                <li>Ee [Nabiyow] u tasbiixso magaca Eebbe ee weyn.</li>
            </ol>
            <p>Qur‘aanku waa hadalkii Eebbe Nabiga Muxamad ah (naxariis iyo
                nabadgelyo korkiisa Eebba ha yeelee) uu kusoo dejiyey, Malaku Jibriilna
                soo gaarsiiyey, mana siyaadin karo. Qur’aankuna waa waanada mu‘miniinta
                iyo kuwa xumaanta ka dhawrsada, waana xujo iyo qoomamada gaalada, waana
                xaq sugan. Ibnu Cabbaas wuxuu yidhi, “Watiinku waa taxanaha qalbiga
                waana xididkuu ku xidhan yahay.” Al-Xaaqqah (44-52)</p>
            <h2 id="suurat-al-macaarij">Suurat al-Macaarij</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Mid baa wuxuu Eebbe warsaday in caddibaad [gaalada] ku dhacda [loo
                    soo dedejiyo].</li>
                <li>Caddibaaddaasna wax gaaalada ka celin ma jiro.</li>
                <li>Waxayna ka imaan caddibaaddaasu Eebbaha sarraynta iyo sharafta u
                    saaxiiba.</li>
                <li>Ee malaa‘igta kale iyo Jibriilba u koraan maalin qaddarkeedu dhan
                    yahay konton kun oo sano.</li>
                <li>Ee [Nabiyow] samir samir wanaagsan.</li>
                <li>Gaaladu waxay caddibaadda u arkaan inay fog tahay.</li>
                <li>Annaguna waxaan u aragnaa inay dhawdahay.</li>
                <li>[Caddibaaddaasu waxay dhici] maalinta cirku noqon bir la dhalaaliyey
                    oo kale.</li>
                <li>Buuruhuna ay noqon suuf la tifay oo kale.</li>
                <li>Sokeeyana uusan sokeeye wax warsanaynin.</li>
                <li>Wayna is arkayaan, dambiiluhuna wuxuu jeclaan inuu iskaga furto
                    maalintaas caddibaadeeda caruurtiisa,</li>
                <li>Haweenaydiisa, walaalkiis,</li>
                <li>Iyo qaraabadiisii soo dhawaynayey,</li>
                <li>Iyo waxa dhulka ku sugan dhammaan markaa uu nabad galo.</li>
            </ol>
            <p>Ma habboona in caddibaad iyo halaag Eebba la weydiisto, maxaa yeelay
                Eebbe isagaa awoodda leh, cidduu doona ayuuna ciqaabaa, markay
                ciqaabtiisu timaaddana wax celin ma jiro. Qiyaamada shiddadeedna wax
                walba wuu la doorsoomaa qaraabanimana ma jirto, wuxuuna jeclaan
                dambiiluhu inuu isku furto qaraabadiisa, xoolihiisa iyo dhulka waxa
                jooga oo dhan markaana uu nabad galo, lagamase aqbalo. Al-Macaarij
                (1-14)</p>
            <ol start="15" type="1">
                <li>Saas ma aha ee waxaa jirta Naar kulul [oo ay geli].</li>
                <li>Waxayna siibi galka [madaxa iyo jirka].</li>
                <li>Waxayna u dhawaaqi dadka jeedsaday Xaqana diiday.</li>
                <li>Xoolahana kulmiyey oo hayey [oon xaqa ku bixinin].</li>
                <li>Dadka waa la abuuray iyaga oo naf jaclaysi badan.</li>
                <li>Haddii dhib taabto wuu argaggaxaa.</li>
                <li>Hadduu khayr helana wuu reebaa.</li>
                <li>Marka laga reebo Muslimiinta tukata.</li>
                <li>Ee ah kuwa salaaddooda daa’ima.</li>
                <li>Kuwa xoolahoodana xaq la ogyahay ka bixiya.</li>
                <li>Siiyana kuwa baryootama iyo kuwaan wax haysan.</li>
                <li>Kuwa rumeeya maalinta Qiyaame [ee abaal marinta].</li>
                <li>Kuwa ka cabsaday caddibaadda Eebbahood.</li>
                <li>Maxaa yeelay caddibaadda Eebbe wax ka aamin ah ma jiro.</li>
                <li>Kuwa ka ilaaliya xubinta [dhalmaha] sino.</li>
                <li>Waxa kasoo haray xaaskooda ama ay hanteen, taasna laguma
                    dagaalo.</li>
                <li>Ruuxiise doona wax gudubsan kuwaa waa mid xad gudbay.</li>
                <li>Kuwa waxa lagu aaminay iyo ballankaba ilaaliya.</li>
                <li>Kuwa maraggooda si fiican u furay.</li>
                <li>Kuwa salaaddooda xafida [dhawra].</li>
                <li>Kuwaasi waxay geli Jannooyin lagu sharrifo.</li>
            </ol>
            <p>Eebbe wuxuu u darbay Xaq-diidayaasha Naar daran oo jirka gubta, una
                yeedhi kii xaqa ka jeedsaday intuu adduunka joogay, waxaa kale oo ay
                aayaduhu sheegi in dadka dabeecaddiisu ay tahay in marka dhibaato
                heshana uu argaggaxo markuu nicmo helana uu Xaqa diido, hase yeeshee
                kuwa mu‘miniinta ah ee salaadda tukada xoolahoodana xaqa ka bixiya
                Qiyaamadana rumeeya caddibaadna ka cabsada, farjigooda xumaanta ka
                ilaaliya iyagu wey nabad geli waxaana lagu sharrifi Jannada Eebbe, maxaa
                yeelay waa kuwo ballan Ilaahay oofiyey. Al-Macaarij (15-35)</p>
            <ol start="36" type="1">
                <li>Maxaa u sugnaaday gaalada oo ay xagga Nabiga u deg degi [iyagoo
                    beenin]</li>
                <li>Iyagoo midigta Nabiga iyo bidixdiisaba koox koox u jooga.</li>
                <li>Ma wuxuu damci ruux kasta oo ka mid ah in la geliyo Jannnatu
                    Naciim?</li>
                <li>Saas ma aha ee waxaan ka abuuray waxay ogyihiin.</li>
                <li>Waxaan ku dhaaran qorrax-kasoo-baxyada iyo qorrax-u-dhacyada ee waan
                    karnaa</li>
                <li>Inaan ku baddalno kuwa ka khayr badan, nagamana dheerayn
                    karaan.</li>
                <li>Ee iska dhaaf ha dhumbadeen eh [xumaanta] hana ciyaareen intay kala
                    kulmaan maalintoodii Qiyaame ee loogu gooddiyey.</li>
                <li>Maalinta ay kasoo bixi qubuuraha iyagoo degdegi ood mooddo inay u
                    laxaadsan calaamo loo taagay [xaggooda].</li>
                <li>Araggooduna waa dullaysan yahay maalintaas, waxaana ka muuqda oo
                    dabooli dulli, maalintaasuna waa maalintii loogu yaboohay [abaal
                    marinteeda].</li>
            </ol>
            <p>Waxaa jirtay in Xaq-diidayaashii Reer Makkaad ay Nabiga kusoo ururi
                jireen, iyagoo koox koox ah oo haddidaad iyo beenin ku dheehan, haddana
                damci inay wanaag iyo khayr helaan, waxaase wanaag hela ciddii kasbata,
                Eebbana wuu karaa inuu halaago kuwa dambiilayaasha kuna baddalo kuwa ka
                khayr badan, hase ciyaaro oo dambi ha falo ciddii doonta waxay uun la
                kulmi doontaa maalinta abaal marinta ee dadka lasoo bixin dambiilana
                dulli ka muuqdo, waa maalinta Qiyaame. Al-Macaarij (36-44)</p>
            <h2 id="suuratu-nuux">Suuratu Nuux</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Annagaa Nabi Nuux u dirray qawmkiisii si uu ugu digo caddibaadda
                    horteed.</li>
                <li>Wuxuuna ku yidhi, “Qawmkayow waxaan idiin ahay dige cad [oo
                    muuqda].”</li>
                <li>“Ee Eebbe caabuda kana dhawrsada, anigana i adeeca.”</li>
                <li>“Wuu idiin dambi dhaafi wuuna idin dib dhigi ilaa muddo magacaaban,
                    marka Eebbe la yimaaddo ajasha wax dib u dhigi ma jiro haddaad wax
                    ogtihiin.”</li>
                <li>Nabi Nuux wuxuu yiri, “Eebbow waan u yeeray qawmkaygii habeen iyo
                    dharaar.”</li>
                <li>“Yeedhiddayduna uma siyaadinin waxaan carar ahayn.”</li>
                <li>“Markasta oo aan u yeedhana si aad ugu dambi dhaafto waxay farahooda
                    yeelaan dhagahooda, maryahoodana way isku dadaan, wayna ku
                    madax-adaygaan xumaanta wayna is weyneeyaan.”</li>
                <li>“Si kor ah yaan ugu yeedhay [dadka dhexdiisa].”</li>
                <li>“Waana u qayliyey, hoosna waan ugu yeeray.”</li>
                <li>“Waxaana ku idhi, ‘Eebbihiin dambi-dhaaf weydiista waa dambi-dhaaf
                    badanee.’”</li>
                <li>“Cirkana roob badan ha idinka keenee.”</li>
                <li>“Hana idiin kordhiyo xoolo iyo wiilal iyo beero, hana idiin yeelo
                    wabiyaal.”</li>
                <li>“Maxaad leedihiin ood weynida Eebbe uga cabsoon weydeen?”</li>
                <li>Isagoo idin abuuray idinkoo soo maray xaalado kala duwan.</li>
            </ol>
            <p>Nabi Nuux wuxuu Eebbe u diray qawmkiisii si uu ugu digo hase yeeshee
                waa beeniyeen in kasta oo uu si walba ugu yeedhay, habeen iyo dharaar,
                kor iyo hoos, waxayna ahaayeen kuwa madax adag sida Qur’aanku meela
                badan ku sheegay, dhagahayna furaysteen, dharkoodii bay isku duuduubeen
                si ayan Xaqa u maqal, inkasta oo Nabigu ugu yeedhay xaqa. Nuux
                (1-14)</p>
            <ol start="15" type="1">
                <li>Miyaydaan arkaynin sida Eebbe u abuuray toddoba samo oo is-dul
                    saaran?</li>
                <li>Dayaxana uga yeelay dhexdooda nuur, qorraxdana ka yeelay
                    siraad.</li>
                <li>Eebbe waa kan idinka soo bixiyay dhulka.</li>
                <li>Haddana idinku celin doona dhexdiisa idinkana soo bixin doona.</li>
                <li>Eebbe waa kan Idiinka yeelay dhulka gogol.</li>
                <li>Si aad ugu socotaan dhexdiisa waddooyin waawayn.</li>
            </ol>
            <p>Waa in dadku Eebbe ka yaabo, eegana siduu u abuuray cirkana dayax
                nuurahayo iyo qorrax ifaysana ugu yeelay, dadkana dhulka kasoo bixiyay
                kuna celin doona markay dhintaan, kana soo bixin doona waqtiga
                abaalmarinta, dhulkana gogol uga dhigay, waddooyinna uga jeexay ay
                danahooda ku qabsadaan, Eebbaha saas ah yay waajib tahay in kaligii la
                caabudo, laguna mahadiyo. Nuux (15-20)</p>
            <ol start="21" type="1">
                <li>[Nabi] Nuux wuxuu yidhi, “Eebbow way i caasiyeen waxayna raaceen
                    kuwo aan xoolohoodu iyo carruurtoodu waxaan khasaara ahayn u
                    kordhinaynin.”</li>
                <li>“Dhagar waynna way dhakreen.”</li>
                <li>“Waxay isu dheheen, ‘Haka tagina ilaahyaalkiinna, hana ka tagina
                    Wuddi, Suwaac iyo Yaquuth, iyo Yacuuq iyo Nasri.’”</li>
                <li>“Waxayna dhumiyeen dad badan ee Eebbow ha u kordhinin daalimiinta
                    waxaan baadi ahayn.”</li>
                <li>Gafkoodii dartiis yaa loo maansheeyay Naarna loo galiyey, mana
                    helayaan Eebbe ka soke gargaare.</li>
                <li>Nuux wuxuu yidhi, “Eebbow ha kaga tagin dhulka korkiisa gaalada
                    ruuxna.”</li>
                <li>“Maxaa yeelay haddaad kaga tagto waxay dhumin addoomahaaga, mana
                    dhalayaan waxaan gaal xun ahayn.”</li>
                <li>“Eebbow u dambi-dhaaf aniga iyo waalidiintay iyo ruuxii gala
                    gurigeyga isagoo mu’min ah rag iyo haweenba, hana u kordhinin
                    daalimiinta waxaan halaag ahayn.”</li>
            </ol>
            <p>Qawmkii Nabi Nuux way beeniyeen Xaqii, wayna caasiyeen, waxayna
                warkiisa raaceen madaxdoodii xuma-taliska ahayd,, waxayna is-fareen
                inayna ka tagin caabudiddii ilaahyaalkoodii, dad badanna way dhumiyeen,
                dambigoodii dartiis yaana biyo loogu halaagay Naarna loo galiyay,
                gargaare Eebbe kasoo hadhayna ma ayna helin, markaas Nabi Nuux wuu
                habaaray Eebbana waa ka aqbalay, maxaa yeelay waxaan xumaan iyo fasaad
                ahayn ma ayna falayn, mu‘miniintana wuu u duceeyay iyo intii raacdayba
                rag iyo haween, gaalana halaag yuu Eebbe u warsaday. Nabiguna wuxuu
                yidhi, “Ha la saaxiibin waxaan mu‘min ahayn, quudkaagana yuusan cunin
                ruux aan Eebbe ka cabsade ahayn.” Imaam Axmad baa Abii Saciid ka
                wariyay. Nuux (21-28)</p>
            <h2 id="suurat-al-jinn">Suurat al-Jinn</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaad dhahdaa [Nabiyow], ‘Waxaa lay waxyooday inay dhagaysteen koox
                    jinni ah [Qur’aanka] ayna dheheen, “Waxaan maqalnay Qur’aan la-yaab
                    leh.”’</li>
                <li>“Oo ku hanuunin Xaqa, waana rumaynay waxaan Eebbe cibaada la
                    wadaajin haynana ma jiro.”</li>
                <li>“Waxaana sarreeya sharafta Eebbeheen, mana yeelan haweenay iyo ilmo
                    midna.”</li>
                <li>“Waxay ahaayeen kuwannagii xumaa inay ku dhahaan hadallo xadgudub ah
                    Eebbe.”</li>
                <li>“Waxaana u malaynaynay inuusan insi iyo jinni midna Eebbe ku been
                    sheegaynin.”</li>
                <li>“Waxayna ahaayeen kuwo insiga ka mid ah inay magan galaan kuwo
                    jinniga ka mida, markaasna u kordhiyeen kibir [iyo xadgudub].”</li>
                <li>“Waxayna jinnigu u maleeyeen sidaad u malayseen inaan Eebbe soo
                    bixin haynin ruuxna.”</li>
            </ol>
            <p>Suuraddani waxay ka sheekayn khalqiga ka mida makhluuqaadka Eebbe oo
                ah jinniga, mu‘min iyo gaalbana leh, waxaana jirtay inay koox ka mid ihi
                dhagaysteen akhriska Nabiga, waana in la rumeeyo jiritaankooda, wax
                micna ah kuma jiro in la yidhaahdo ma aragno, maxaa yeelay imisaa wax
                aan la arkayn jira, ka warran naftaada iyo caqligaaga iyo dareenkaaga.
                Al-Jinn (1-7)</p>
            <ol start="8" type="1">
                <li>Waxaan doonnay samada waxaana hellay iyadoo ka buuxda Ilaalin daran
                    iyo danabyo.</li>
                <li>Waxaana ahayn kuwo fadhiista xaggeeda meelo si aan wax uga
                    dhagaysanno, ruuxiise dhagaysta hadda wuxuu heli danabyo darban [la
                    kulmi].</li>
                <li>Mana ogin inay tahay shar lala doonay dadka dhulka ku nool ama
                    Eebbohood la doonay hanuun [iyo khayr].</li>
                <li>Waxaa naga mid ah kuwo suubban iyo kuwo kaleba, waxaan nahay kooxa
                    kala duwan.</li>
                <li>Waxaanna ognahay inaannaan Eebbe ku daalin karin dhulka dhexdiisa,
                    kuna daalin haynin cararid.</li>
                <li>Markaan maqallay hanuunkana waan rumaynay, ruuxii rumeeya
                    Eebbihiisana kama yaabo nusqaan iyo dulmi midna.</li>
                <li>Waxaa naga mida Muslimiin iyo kuwo xadgudbay, ruuxiise Islaama waa
                    mid ku dadaalay hanuun.</li>
                <li>Kuwiise xadgudbay waxay ahaan qoryaha Jahannamo.</li>
                <li>Hadday ku toosaan dadku jidka [wanaagsan] waxaan ka waraabin lahayn
                    biyo badan.</li>
                <li>Imtixaan dartiis, ruuxii ka jeedsada xusidda Eebbihiis wuxuu galin
                    cadaab daran.</li>
            </ol>
            <p>Cirka Eebbaa ilaaliyay, wax yeello iyo xumaanna looma gaysan karo,
                waxaana jirtay in jinnigu isku dayi jiray inuu dhagaysto, hase ahaatee
                markii Qur’aanka xaqa ahu soo dagay yaa Eebbe ka ilaaliyay, jinnigana
                saan soo sheegnay kuwo wanaagsan iyo kuwo xunba way leeyihiin, kuwooda
                wanaagsanna waxay qirteen inaan Eebbe la daalin Karin, Xaqayna raaceen,
                kooda xunna uu noqon qoryaha Jahannama, dadkuna hadday toosnaadaan Eebbe
                wuu u nicmayn, hadday jeedsadaanna wuu caddibi. Al-Jinn (8-17)</p>
            <ol start="18" type="1">
                <li>Masaajidda Eebbaa iska leh ee ha kula baryina [caabudina] Eebbe cid
                    kale.</li>
                <li>Markuu istaagay addoonkii Eebbe [Nabigu] isagoo caabudi Eebbe waxay
                    jinnigu u dhawaadeen inay korkiisa is dul fuulaan.</li>
                <li>Waxaad dhahdaa [Nabiyow] waxaan uun caabudi Eebbahay lana wadaajin
                    mahayo cidna.</li>
                <li>Waxaad dhahdaa idiin ma hanto shar iyo khayr midna.</li>
                <li>Waxaad dhahdaa cidna igama korinayso Eebbe, mana helayo isaga ka
                    sakow magangalyo.</li>
                <li>Hase yeeshee waxaan hantaa gaadhsiinta Xaqa Eebbe iyo farriimihiisa,
                    ruuxiise Eebbe caasiya iyo Rasuulkiisa waxaa u sugnaaday Naarta
                    Jahannama isagoo ku waari dhexdeeda.</li>
                <li>Markay gaaladu arkaan waxa loo yaboohi waxay ogaan cidda
                    gargaarihiisu tabar yar yahay tirana yar yahay.</li>
                <li>Waxaad dhahdaa ma ogi inuu dhawyahay waxa la idiinku gooddin ama
                    Eebbahay waqti u yeeli.</li>
                <li>Eebbaa og waxa maqan, umana muujiyo waxaa maqan ruuxna.</li>
                <li>Marka laga reebo cidduu ka raalli noqday oo Rasuul ah, isagoo hor
                    iyo gadaalba ka ilaalin.</li>
                <li>Si Eebbe u muujiyo inay gaadhsiiyeen farriimihii Eebbohood, Eebbana
                    waa koobay waxa agtooda ah wayna u tirakooban yihiin wax walba.</li>
            </ol>
            <p>Masaajidda Eebbaa iska leh, laguna caabudaa, waase inaan cid kale
                lugu baryin luguna caabudin, Eebbana wuxuu faray Nabiga inuu u sheego
                dadka inuu Eebbe kaliya caabudi, shar iyo khayrna uusan hanannin, wax
                Eebbe kasoo hadhay oo uu magangalina uusan jirin, hasa yeeshee uu hanto
                Xaqa iyo farriinta Eebbe oo uu dadka gaadhsiiyo, ruuxiise Eebbe iyo
                Rasuulka caasiya wuxuu gali Naar, gargaarana ma helo, waxa maqanna Eebbe
                un baa og inuu dhawyahay iyo in kale, iyo goortuu iman, hasa yeeshee
                Eebbe Rasuulladiisa uu ka raalli noqday un buu waxyi wax ku ogaysiiyaa,
                isagoo ilaalin si ay u gaadhsiiyaan farriinta Eebbohood, Eebbana wax
                walba wuu koobay. Qataada wuxuu yidhi, “Yuhuud iyo Nasaara waxay
                ahaayeen kuwii Eebbe wax la wadaajiya, markaasaa Eebbe faray Nabiga in
                Eebbe kaliya la caabudo.” Al-Jinn (18-28)</p>
            <h2 id="suurat-al-muzzammil">Suurat al-Muzzammil</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Nabiga] is-duuduubayow!</li>
                <li>Istaag habeenka [tuko] wax yar mooyee.</li>
                <li>Nuskiisa tuko ama ka nusqaami wax yar.</li>
                <li>Ama ka badi, Qur’aanka u akhri si fiican.</li>
                <li>Annagaa kugu dajin hadal culus [wayne].</li>
                <li>Habeenka saacadihiisa [oo la tukado] yaa ku daran khushuucda aadna u
                    toosan.</li>
                <li>Maalintii waxaa kuu sugnaaday shaqa dheer.</li>
                <li>Magaca Eebbana xus cibaadadiisana u go’.</li>
                <li>Qorrax-kasoo-bax iyo u-dhacba Eebbaa iska leh, isaga mooyee ilaah
                    kalena [xaq lagu caabudo] ma jiro ee ka yeelo wakiil [la cuskado].</li>
                <li>Kuna samir waxay sheegi gaaladu, si quruxsanna uga hijroo [iskaga
                    tag].</li>
                <li>Isu kaanna daa Aniga iyo kuwa beeniyay Xaqa ee nicmaysan wax yarna
                    sug.</li>
                <li>Agtannada waxaa ah caddibaad iyo Naarta Jaxiimo.</li>
                <li>Iyo cunno lagu margado iyo cadaab daran.</li>
                <li>[Waxay ku dhici arrintaasu] maalinta dhulka iyo buuruhu gilgilan,
                    buuruhuna ay noqon tamuux socda [bacaad daadanaya oon lugta celinayn,
                    dib u eegaha].</li>
            </ol>
            <p>Nabiga (naxariis iyo nabadgalyo Eebbe korkiisa ha yeelee) wuxuu Eebbe
                faray inuu Xaqa gaadhsiiyo dadka, cibaadadana badiyo gaar ahaan
                habeenkii wuxuuna ku mannaystay inuu ku dajiyay Qur’aan sharaf leh,
                wuxuuna faray inuu badiyo xuska Eebbe iyo cibaadadiisa, maxaa yeelay
                adduunka Eebbaa iska leh, ilaah (xaq lagu caabudo) aan isaga ahaynna ma
                jiro, waxaa kaloos faray inuu Eebbe tala saarto, dhibkana u adkaysto,
                gaaladana ka hijroodo isuna daayo iyaga iyo Eebbe wax yarna sugo, maxaa
                yeelay Eebbe agtiisa yaa cadaab iyo ciqaab u taalla gaalada maalinta
                Qiyaame. Al-Muzzammil (1-14)</p>
            <ol start="15" type="1">
                <li>Annagaa idiin dirray Rasuul markhaati ah, sidaan ugu dirray
                    Fircoonba Rasuul.</li>
                <li>Fircoonna wuu caasiyay Rasuulkii [Nabi Muuse]. Fircoonna waxaan ku
                    qabannay qabasha daran.</li>
                <li>Ee see baad gaalooy uga dhawrsanaysaan caddibaaddda maalinta Qiyaame
                    ee carruurta cirroole ka yeeli haddaad gaalawdaan?</li>
                <li>Samaduna maalintaas darteed ay la dildillaaci ballanqaadka Eebbana
                    waa wax dhici.</li>
                <li>Aayadahani waa waano, ee ruuxii doona Eebba xaggiisa jid ha uga
                    yeesho.</li>
            </ol>
            <p>Diridda Rasuulku ma aha wax gaar ku ahayd Nabiga, ee waxaa jiray in
                Eebbe diray Nabiyo iyo Rasuullo badan sidii Nabi Muusihii Fircoon loo
                diray oo is-kibriyay oo beeniyay, Eebbana ciqaab daran ciqaabay, ruuxii
                wax garad ahse waa inuu waano qaato una darbado maalinta Qiyaame ee
                dhibka badan, Eebbe xaggiisana jid fiican uga samaysto. Al-Muzzammil
                (15-19)</p>
            <ol start="20" type="1">
                <li>Eebbahaa wuxuu ogyahay [Nabiyow] inaad tukatid wax ka yar habeenka
                    saddex-meelood laba iyo badhkiis iyo saddex-meelood meel, iyo in koox ka
                    mida kuwa kula jira ay tukato, Eebbana waa u qadaran yahay habeenka iyo
                    maalintuba, wuxuuna ogyahay inaydaan koobi karin, wuuna Idinka tawbad
                    aqbalay ee akhriya wixii idiin fududaada oo Qur’aan ah, wuxuu Eebbe
                    ogyahay inay idin ka mid noqon kuwa buka iyo kuwo safri iyagoo dooni
                    khayrka Eebbe iyo kuwo u dagaallami Jidka Eebbe ee akhriya wixii idiin
                    fududaada oo Qur’aan ah, salaaddana ooga zakadana bixiya Eebbana wax
                    wanaagsan daynsada, waxaad naftiinna u hormarsataan oo khayr ahna waxaad
                    ka ogaan doontaan kana heleysaan Eebba agtiisa Isagoo khayr ah iyo ajri
                    wayn, ee Eebbe dambi-dhaaf waydiista waa dambi-dhaafe naxariiste.</li>
            </ol>
            <p>Eebbe waa ogyahay camalkeenna iyo dhaqdhaqaaqeenna habeen iyo
                dharaarba, waxaana laga rabaa ruuxa mu‘minka ah inuu Eebbe ku xidhnaado
                oo tawbad keeno, Qur’aankana akhriyo, camalkiisuna noqdo mid habaysan
                oon ahayn mashaqo iyo dhibaato, illeen waxaa lagu shuqloomi karaa, jirro
                iyo tijaaro xalaal ah, waase in Eebbe si joogta ah loo caabudo,
                salaadda, zakada iyo khayrkana la hormarsadaa si wanaag, ajri iyo
                dambi-dhaaf Eebbe agtiisa looga helaa. Al-Muzzammil (20)</p>
            <h2 id="suurat-al-muddathir">Suurat al-Muddathir</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Nabiga] is-dadayow!</li>
                <li>Is-taag oo dig.</li>
                <li>Eebbahaana waynee.</li>
                <li>Dharkaagana daahiri.</li>
                <li>Xumaantana ka hijroo [iyo sanamyada].</li>
                <li>Hana ku mannaysan adoo badsan [waxaad bixisay].</li>
                <li>Eebbahaa dartiisna u samir.</li>
                <li>Marka suurka [Qiyaame] la afuufo.</li>
                <li>Maalintaasu waa maalin ku daran.</li>
                <li>Gaalada oon u fududayn.</li>
                <li>Isukaanna daa Aniga iyo kaan abuuray isaga oo kaligiisa.</li>
                <li>Una yeelay xoolo badan.</li>
                <li>Iyo wiilal jooga oo [darban].</li>
                <li>Aan una waasiciyay rizqiga.</li>
                <li>Oo haddana sii damci inaan u badiyo.</li>
                <li>Saas ma aha, ee kaas wuxuu diiday aayaadkannaga.</li>
                <li>Waxaana ku kallifi [ku dhibi] cadaab daran.</li>
            </ol>
            <p>Waxaa sugnaatay in Rasuulku (naxariis iyo nabadgalyo korkiisa Eebbe
                ha yeelee) markuu waxyigu ku billawday uu is-daday isagoo naxsan,
                markaas Eebbe faray inuu kaco dadkana u digo, Eebbana wayneeyo
                nadaafaddana ku dadaalo, xumaantana ka fogaado, wuxuu bixiyana uusan
                sheegsheegin, dar Eebbana u samro, mu‘minka dhabta ahna saasaa laga
                rabaa, markase Qiyaamadu timaaddo gaalo waxay la kulmi dhib iyo halaag,
                mana habboona in Eebbihii ku abuuray ee kuu nicmeeyay eed waliba ka
                doonayso kordhin aad ka gaalawdid xaqiisana ka madax-adaygtid, sida
                gaalka aayaduhu tilmaameen. Al-Muddaththir (1-17)</p>
            <ol start="18" type="1">
                <li>Gaalkaasu wuu fikiray wax buuna goostay.</li>
                <li>Waxaana loo lacnaday siduu wax u goostay.</li>
                <li>Haddana waxaa loo lacnaday siduu wax u goostay.</li>
                <li>Kadib wuxuu eegay [si uu Qur’aanka u wax yeeleeyo].</li>
                <li>Wuuna waji macbuusay oo uruuriyay.</li>
                <li>Markaasuu jeedsaday oo is-kibriyay.</li>
                <li>Isagoo dhihi, “Qur’aankani ma aha waxaan sixir lasoo guuriyay
                    ahayn.”</li>
                <li>“Qur’aankani ma aha waxaan hadal bashar ahayn.”</li>
                <li>Waxaannu galin kaas [Naarta] Saqar.</li>
                <li>Ma taqaannaa Naarta Saqar?</li>
                <li>Hilib iyo laf midna ma reebto.</li>
                <li>Waxayna doorisaa jidhka [oy gubtaa].</li>
                <li>Waxaana kor jooga [ka shaqeeya] sagaal iyo toban malag [ama
                    saf].</li>
            </ol>
            <p>Xaqoo la raaco yaa habboon, ruuxiise ka horyimaada oo xumaan iyo
                dhagar maamula wuxuu la kulmi dhibaato iyo guul darro, sidii ku dhacday
                gaalkii Waliid binu Muqiira ahaa ee dulloobay laguna dilay dagaalkii
                waynaa ee Badar, Eebbana wuxuu ugu goodiyay kaas iyo wixii camalkiisa
                fala Naar daran oo laf iyo lud midna aan reebaynin, malaa’igtuna waa
                junuudda Eebbe ee Naarta ka shaqaysa si loo ciqaabo dambiilayaasha,
                Eebbe ha naga kuriyee. Al-Muddaththir (18-30)</p>
            <ol start="31" type="1">
                <li>Ugama aannaan yeelin Naarta kuwa ka shaqeeya malaa’ig, tirana uma
                    aannaan yeelin inay gaaladu ku fidnoobaan mooyeen, iyo inay yaqiinsadaan
                    kuwa Kitaabka la siiyay, iyo inay kordhistaan kuwii Xaqa rumeeyay
                    iimaan, ayna shakiyinna kuwii Kitaabka la siiyay iyo mu‘miniintu, iyo
                    inay dhahaan kuwa qalbiga ka buka iyo gaaladu Eebbe muxuu uga jeedaa
                    tusaalahan, saasaa Eebbe u dhumiyaa ruuxuu doono, una hanuuniyaa ruuxuu
                    doono, wax og junuudda Eebbe oon isaga ahaynna ma jiro, waxan la soo
                    sheegayna ma aha waano dadka mooyee.</li>
                <li>Waxaa sugan dayaxa ku dhaartaye.</li>
                <li>Iyo habeenku markuu jeedsado.</li>
                <li>Iyo subaxu markuu iftiimo.</li>
                <li>Ee Naarta Saqara waa waxyaalaha waawayn midkood
                    [balaayooyinka].</li>
                <li>Waana digniinta dadka.</li>
                <li>Ruuxii doona inuu hormaro, iyo ruuxii doona inuu dib u dhaco, [waa
                    loo digay].</li>
            </ol>
            <p>Eebbe wuxuu doonuu faiaa, Naarta cidda ka shaqaynna wuxuu ka dhigay
                malaa’ig, si ciddii doontana ay u hanuunto, ciddii doontana u dhunto,
                junuudda Eebbeheen iyo ciidammadiisana isaga un baa og, aayadaha lasoo
                sheegayna waa digniinta dadka, Eebbana wuxuu ku dhaartay dayaxa,
                habeenku markuu jeedsado, subaxu markuu Iftiimo in Naarta Saqara ay ka
                mid tahay balaayooyinka waawayn iyo digniinta dadka, ruuxii doona inuu
                hormaro iyo kii doona inuu dib u dhacaba. Kitaabu Baxar waxaa lagu
                sheegay in horumarka iyo dib u dhaca loola jeedo khayrkoo lagu hormaro
                iyo isagoo laga dib dhaco. Ibnu Cabbaasna wuxuu yidhi, “Ruuxii doona ha
                raaco daacada Eebbe, kii doonana haka dib dhaco.” Al-Muddaththir
                (31-37)</p>
            <ol start="38" type="1">
                <li>Naf walba waxay u xidhan tahay waxay camal fashay.</li>
                <li>Hase yeeshee kuwa midigta mari [ehlu-khayrka].</li>
                <li>Waxay gali Jannooyin, waxayna is-waydiin.</li>
                <li>Dambiilayaasha.</li>
                <li>Iyagoo ku dhihi maxaa idin galiyay Naarta Saqar.</li>
                <li>Waxayna ugu jawaabi ka mid ma aannaan ahayn kuwa tukada.</li>
                <li>Mana aannaan ahayn kuwa quudiya miskiinka.</li>
                <li>Waxaana ahayn kuwa la dhumbada kuwa xumaanta dhumban.</li>
                <li>Waxaana ahayn kuwa beeniya Maalinta Abaalmarinta [Qiyaamada].</li>
                <li>Ilaa ay Dhabtu nooga timaaddo [geeridu].</li>
                <li>Ma anfacayso kuwaas shafeecada kuwa shafeeca.</li>
                <li>Maxaase u sugnaaday oy waanada uga jeedsadaan.</li>
                <li>Ood u mooddaa dameero diday.</li>
                <li>Oo ka cararay libaax.</li>
                <li>Haddana wuxuu dooni mid kasta oo ka mida warqado qoran
                    [kitaab].</li>
                <li>Saas ma aha ee kama yaabayaan Aakhiro.</li>
                <li>Waxaa sugan in Qur’aanku waana yahay.</li>
                <li>Ruuxii doona yaana waantoobi.</li>
                <li>Mana waantoobayaan in Eebbe doona mooyee, Eebbana wuxuu mutaa in
                    laga dhawrsado, wuxuuna ehel u yahay inuu dambi dhaafo.</li>
            </ol>
            <p>Naf walba waxaa laga abaal marin waxay kasbatay, khayr iyo sharba,
                hase yeeshee ehlu-Jannuhu waxay waydiin ehlu-Naarka waxa Naarta galiyay,
                waxayna ugu jawaabi inayna tukan jirin, miskiinna quudin jirin,
                xumaantana tiimban jireen, Qiyaamadan beenin jireen inta Dhabtu uga
                timaaddo, kuwaas shafeeco wax uma tarto, maxaa yeelay Xaqay ka
                jeedsadeen iyagood mooddo dameero bahal ka cararay, haddana mid kastoo
                ka mida gaalada wuxuu dooni in warqad qoran samada looga soo dajiyo,
                dhab ahaantuse waa inayna Aakhiro ka yaabaynin, Qur’aankuna waana yahay,
                ruuxii doonana waantoobi, awooddana Eebbaha in laga cabsado muta
                dambi-dhaafna ehel u ah yaa iska leh. Al-Muddaththir (38-56)</p>
            <h2 id="suurat-al-qiyaamah">Suurat al-Qiyaamah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaan ku dhaaran maalinta Qiyaame.</li>
                <li>Waxaan ku dhaaran [oo kale] nafta dagaasha [saaxiibkeed, ee waa la
                    idin soo bixin].</li>
                <li>Ma wuxuu u maleeyay dadku inaanaan kulmin haynin lafihiisa?</li>
                <li>Saas ma aha ee waan karnaa inaan sinno [soona celinno]
                    farihiisa.</li>
                <li>Wuxuuse dooni dadku inay ka gaaloobaan waxa ka horreeya.</li>
                <li>Wuxuu waydiin, “Waa goorma Maalinta Qiyaame?”</li>
                <li>Markase araggu wareero [taagmo].</li>
                <li>Dayuxuna madoobaado.</li>
                <li>Lana kulmiyo qorraxda iyo dayaxa.</li>
                <li>Wuxuu dhihi dadku maalintaas, “Xaggee loo cararaa?”</li>
                <li>Saas ma aha ee ma jiro wax la magan galo [Eebbe mooyee].</li>
                <li>Xagga Eebbahaa yaana maalintaas loo ahaan.</li>
            </ol>
            <p>Suuraddan waxaa lagu magacaabaa Suuratul Qiyaamah, waxayna ka warrami
                Qiyaamada iyo sida Eebbe dadka u soo kulmin, iyo madax-adayga gaalada
                iyo siday u beenin abaalmarinta, maxayse u tari? Waxaa iman maalin
                araggu taagmi, dayuxuna madoobaan, qorraxdana uu la kulmi, dadkuna ay
                odhan iyagoo calaacali “Xaggee loo cararaa manta?” dhabtuse waxaan Eebbe
                ahayn oo la magan galo ma jiro maalintaas xaggiisaana loo ahaan.
                Al-Qiyaamah (1-12)</p>
            <ol start="13" type="1">
                <li>Waxaa looga warrami dadka maalintaas wuxuu hormarsaday iyo wuxuu dib
                    marsaday.</li>
                <li>Ruux walbana naftiisa isagaa ku marag furi.</li>
                <li>Si kasta hadduu u cudur daartana [wax uma tarto].</li>
                <li>Ha dhaqaajinin [Nabiyow] carrabka inaad Qur’aanka ku dagdagto
                    [akhriskiisa].</li>
                <li>Annagaa laabtaada ku kulmin kuuna akhriyi.</li>
                <li>Ee markaan akhrinno raac akhriskiisa.</li>
                <li>Annagaana isa saarnay caddayntiisa.</li>
                <li>Saas ma aha ee waxaad jeceshihiin dadow tan soo dagdagaysa
                    [adduunyada].</li>
                <li>Waxaadna ka tagaysaan Aakhiro.</li>
                <li>Wajiyaal maalintaas way ifi.</li>
                <li>Eebbeheedna way eegi.</li>
                <li>Wajiyaalna maalintaas way kaduudsami.</li>
                <li>Waxayna hubtaa in lagu fali balaayo.</li>
            </ol>
            <p>Eebbe wax ka qarsoon ma jiro, cid walbana wuxuu uga warrami wuxuu
                falay, ruux walbana isagaa naftiisa ku marag furi, wax cudur daarana
                lagama aqbalo, Eebbana wuxuu faray Nabigiisa inuusan ku dagdagin
                akhriska Qur’aanka marka waxyigu ku dagayo, maxaa yeelay Eebbaa ballan
                qaaday inuu Qur’aanka kulmiyo Nabigana u akhriyo una caddeeyo, waxaase
                dhab ah in dadku ka jeclaaday aakhiradiisa adduunyo (inta Eebba doona
                mooyee), Maalinta Qiyaamana waxaa loo qaybsami cid faraxsan oo Eebba
                arki, iyo cid naxsan oo balaayo sugi. Xasan Al-Basri wuxuu yidhi,
                “Ilaahay bay fiirin, wayna mudataa inay ifto iyadoo Eebba fiirin.”
                Al-Qiyaamah (13-25)</p>
            <ol start="26" type="1">
                <li>Saas ma aha ee markay naftu gaadho dhuunta [waqtiga geerida].</li>
                <li>Oo la dhaho, “Yaa ku tufi?”</li>
                <li>Oo uu yaqiinsado inuu dhiman.</li>
                <li>Oo labada dhudhun isku marmaan [sakaraad dartiis].</li>
                <li>Eebbahaa xaggiisaa la aadi.</li>
                <li>Mase rumaynin gaalku Xaqa mana tukannin.</li>
                <li>Laakiin wuu beeniyay wuuna jeedsaday.</li>
                <li>Wuxuuna aaday ehelkiisii isagoo kibirsan.</li>
                <li>Halaag buuse mutaa.</li>
                <li>Haddana halaag buu mutaa.</li>
                <li>Ma wuxuu u maleeyay dadku in looga tagi bilaash [dan la‘aan].</li>
                <li>Miyuusan ahayn dhibic mani ah oo la dhibciyo?</li>
                <li>Markaas noqota xinjir oo Eebbe abuuro ekeeyana.</li>
                <li>Kana yeelo labadii nooc lab iyo dhaddig.</li>
                <li>Eebbaha saas kara miyuusan awoodin inuu soo nooleeyo wixii
                    dhintay.</li>
            </ol>
            <p>Geeridu waa xaq, waase arrin daran, wuxuuna Eebbe innooga warramay
                sakaraadka iyo dhibaatadiisa, iyo inaan qaraabo iyo cidna wax u tari
                karayn Eebba xaggiisana loo ahaan, taasoy waajib tahay in loo darbado,
                mase habboona in la maro waddadii Abii Jahal iyo wixii la mid ahaa, een
                Xaqa rumaynin cibaadana falin, balse beeniyay kana jeedsaday kibir iyo
                isla-waynina ehelkiisa ugu dhex noolaa, halaag buuse mutaa. miyuusanse
                dadku ogayn in waajib laga rabo iyo Xaqoo la raaco, iyagoo xusuusan waxa
                Eebbe ka abuuray iyo siduu u ekeeyay rag iyo haweenna ka dhigay, taasoo
                ku tusin awoodda Eebbe iyo inuu soo kulmin wixii dhintay si uu u abaal
                mariyo dhammaantood. Al-Qiyaamah (26-40)</p>
            <h2 id="suurat-al-insaan">Suurat al-Insaan</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Dhab ahaan waxaa dadka soo maray waqti wax la sheego uusan ahayn
                    [uusan jirin].</li>
                <li>Annagaa ka abuurray dadka dhibic isku dheehan, imtixaan dartiis,
                    waxaana ka yeellay wax maqle wax arka ah.</li>
                <li>Annagaa dadka tusinnay Jidka, waxayna noqdeen mid shukriya
                    [mahadiya] iyo mid gaalnimo badan.</li>
                <li>Annagaa u darabnay gaalada silsilado iyo katiinado iyo Naarta
                    Saciira.</li>
                <li>Kuwa baarriyiinta ah waxay ka cabbi weel buuxa oo lagu dheehay
                    Kaafuur.</li>
                <li>Waa il ay ka cabbaan addoommada Eebbe, ayna u jiidaan say
                    doonaan</li>
                <li>Wayna oofiyaan nadarka, waxayna ka yaabi maalin sharkeedu fidi
                    [Qiyaamada].</li>
                <li>Waxayna quudiyaan iyagoo jecel miskiinka, agoonka iyo kan xabbisan
                    [dhibban].</li>
                <li>Iyagoo dhihi, “Waxaan idiin quudinnay dar Eebbe, mana idinka
                    doonaynno abaalmarin iyo mahadnaq midna.”</li>
            </ol>
            <p>Eebbaa jiray isagoon wax kale joogin, isagaana hadhi markii la tago,
                waxaana dadka soo maray waqti ayna waxba ahayn, Eebbaase abuuray si loo
                imtixaano kooda fiican iyo kan kale, jidka iyo wanaaggana wuu u
                caddeeyay, gaaladana caddibaad baa u sugnaatay, mu‘miniinta Eebba
                adeecda ee ballankiisa oofisa, Qiyaamadana ka yaabta, masaakiinta,
                agoonta iyo dadka dhibbanna quudiya dar Eebbe dartiis wuxuu u darbay
                Janno iyo wanaag. Qataada wuxuu yidhi, “Sharku wuu fidi maalintaas
                wallaahiye intuu cirka iyo dhulka ka gaadho.” Al-Insaan (1-9).</p>
            <ol start="10" type="1">
                <li>“Waxaan ka yaabaynaa Eebbahanno maalin [wajigu] doorsoomi oo
                    daran.”</li>
                <li>Eebbana waa ka dhawray sharka maalintaas, wuxuuna siiyay nuur iyo
                    farax.</li>
                <li>Wuxuuna ku abaal mariyay samirkooda dartiis Janno iyo xariir.</li>
                <li>Waxayna ku dangiigsan sariiro sare, iyagoon ku arkayn qorrax iyo
                    dhaxan midna.</li>
                <li>Waxaana u dhaw hooska Jannada, waxaana loo soo raariciyay
                    midheheeda.</li>
                <li>Waxaa lala kor socon weelal fidda ah iyo koobab quruurado ah.</li>
                <li>Quruuradahaas oo fidda ah si fiicanna u qiyaasan.</li>
                <li>Waxaana laga waraabiyaa ehlu-Jannaha sharaab macaan oo lagu dheehay
                    sinjibiil.</li>
                <li>Waana il lagu magacaabo Salsabiil [ay ka cabbi].</li>
                <li>Waxaana u adeegi wiilal waari, haddaad aragtana aad u malayn jawhar
                    la saydhay.</li>
            </ol>
            <p>Eebbe ciddii ka yaabta wuxuu ku abaal marin sharkoos ka dhawro iyo
                Janno uu siiyo, iyagoon wax xun la kulmayn ay una shaqayn adeegayaal
                waari oo wiilal wanaagsan u shaqayn, iyagoo loo dhammeeyay nicmooyinka
                Eebbe aayadaha ku tilmaamay oy waajib tahay ruuxii caqli leh inuu
                higsado una darbado. Ibnu Cabbaas wuxuu yidhi, “Adduunyada waxa lagu
                sheegahayo iyo Jannada waxaa kulmiya magaca.” Al-Insaan (10-19)</p>
            <ol start="20" type="1">
                <li>Haddaad aragto halkaas waxaad arki nicmo iyo sharaf wayn.</li>
                <li>Dharkooduna [ehlu-Jannaha] waa xariir jilicsan oo cagaaran iyo
                    xariir adagba, waxaana loo xidhi fiddo gacmaha la gashado, Eebbana wuxuu
                    ka waraabiyaa sharaab nadiif ah.</li>
                <li>Kaasi waa abaalmarintiinii falkiiniina wuxuu noqday mid la
                    mahadiyay.</li>
                <li>Annagaa Qur’aanka [Nabiyow] kugu soo dajinnay.</li>
                <li>Ee ku samir xukunka Eebbe, hana maqlin dambiile iyo gaalnima badane
                    [warkiis].</li>
                <li>Xus magaca Eebbe subax iyo galabba.</li>
                <li>Habeenkana Eebbe u sujuud, una tasbiixso habeenkii [u tuko] waqti
                    dheer.</li>
                <li>Kuwaasi waxay jecel yihiin tan soo dagdagaysa [adduunyada] waxay
                    kaga tagayaan gadaashoodana maalin culus [Qiyaamada].</li>
                <li>Annagaa abuurnay dadka, adkaynayna xubnohooda, haddaan doonnana
                    waxaan ku baddalaynaa kuwa la mid ah.</li>
                <li>Suuraddani waa waano, ee ruuxii doona haka yeesho Eebbe xaggiisa
                    waddo.</li>
                <li>Waxna ma dooni kartaan in Eebbe doona mooyee, Eebbana waa wax walba
                    oge falsan.</li>
                <li>Wuxuu galiyaa naxariistiisa ruuxuu doono, daalimiintana wuxuu u
                    darbay cadaab daran.</li>
            </ol>
            <p>Jannada waxaa ku sugan waxaan ilu arag isagoo kale dhagna maqal
                qalbina kusoo dhici karin, waase in Eebbaha Qur’aanka soo dajiyay la
                adeeco, dhibkana loo adkaysto, xumaanle warkiisana aan la maqal,
                adduunyana aan Aakhara laga doorannin, si aan naxariista Eebbe u helno.
                Al-Insaan (20-31)</p>
            <h2 id="suurat-al-mursalaat">Suurat al-Mursalaat</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Waxaan ku dhaartay] dabaysha wanaagga lala diro.</li>
                <li>Iyo dabaysha sida daran u dhabata.</li>
                <li>Iyo dabaysha roobka kicisa.</li>
                <li>Iyo malaa’igta Xaqa iyo baadilka kala bixisa.</li>
                <li>Iyo malaa’igta waxyiga soo dajisa.</li>
                <li>Si dadka loo waaniyo looguna digo.</li>
                <li>Ee waxa dadow Eebbe ku yaboohay wuu dhici.</li>
                <li>Markase xiddiguhu nuurku ka tago.</li>
                <li>Oo samadu dildillaacdo.</li>
                <li>Oo buuraha la rujiyo.</li>
                <li>Oo Rasuulladii la kulmiyo [iyo dadkoodii].</li>
                <li>Maalin wayn oo loo qabtay darteed.</li>
                <li>In dadka la kala bixiyo dartiis.</li>
                <li>Maalinta kala bixinta ma taqaannaa.</li>
                <li>Halaag wuxuu u sugnaaday maalintaas kuwa Xaqa beeniyay.</li>
            </ol>
            <p>Eebbe wuxuu rabuu ku dhaartaa oo ka mid ah khalqigiisa, halkanna
                wuxuu ku dhaartay shan arrimood in waxa lagu dhaaran ay shaki la’aan
                tahay inuu dhici, kaasoo ah abaal-marinta Qiyaame, waxaana ka horrayn
                waxyaalo waawayn sida xiddigahoo madoobaada, cirkoo duleeshama iyo
                buurahoo burbura, maalintaasna waxaa la kulmin Rasuulladii iyo
                ummadohoodii. Mujaahidna wuxuu yidhi, “Waa maalinta lasoo kulmin
                Rasuullada si ay ugu marag kacaan ummadohoodii.” Al-Mursalaat (1-15)</p>
            <ol start="16" type="1">
                <li>Miyaannaan halaagin ummadihii hore.</li>
                <li>Haddana aannaan raacin haynin kuwii dambe.</li>
                <li>Saasaana ku falaynaa dambiilayaasha.</li>
                <li>Halaagna wuxuu u sugnaaday maalintaas kuwa Xaqa beeniya.</li>
                <li>Miyaannaan idinka abuurin biyo tabar yar?</li>
                <li>Markaasna yeellay meel ilaashan.</li>
                <li>Tan iyo muddo la yaqaanno.</li>
                <li>Annagaa wax qaddarnay, wax qaddarana u fiican.</li>
                <li>Halaagna wuxuu u sugnaaday maalintaas kuwa Xaqa beeniya.</li>
                <li>Miyaanaan ka yeelin dhulka kafaala-qaade?</li>
                <li>Nolol iyo geeriba.</li>
                <li>Waxaana yeellay dhulka dhexdiisa buuro sugan oo waawayn, waxaana
                    idinka waraabinnay biyo macaan.</li>
                <li>Halaagna wuxuu u sugnaaday maalintaas kuwa Xaqa beeniyay.</li>
            </ol>
            <p>Eebbe wuxuu inooga digay wixii ku dhacay ummadihii hore, isagoo ina
                xusuusin waxa laynaga abuuray iyo siduu noo abuuray, iyo siduu dhulka
                inoogu sahlay looguna dul noolaan, looguna dhiman, buurana ugu sugay
                biyo macaanna inooga waraabiyay. Culimada Qur’aanka fasirtayna waxay
                dheheen Eebbe wuxuu ku celceliyay suuraddan “Halaag wuxuu u sugnaaday
                kuwa Xaqa beeniyay” toban jeer si loo badiyo doonidda iyo cabsida.
                Al-Mursalaat (16-28)</p>
            <ol start="29" type="1">
                <li>Aada gaalooy cadaabkii xaggiisa aad beenin jirteen.</li>
                <li>Aada hoos [qiiqa naarta] oo saddex madax ah.</li>
                <li>Oon hoosinayn, ololla [kulaylna] wax ka tarayn.</li>
                <li>Waxayna Naartu tuuri dhimbilo daran ood mooddo daar.</li>
                <li>Ama aad mooddo geel madaw ah.</li>
                <li>Halaagna wuxuu u sugnaaday maalintaas kuwa Xaqa beeniyay.</li>
                <li>Taasina waa maalin aynan hadlaynin dadku.</li>
                <li>Lamana idmo si ay u cudur daartaan.</li>
                <li>Halaagna wuxuu u sugnaaday maalintaas kuwa Xaqa beeniyay.</li>
                <li>Maalintan waa maalintii kala-bixinta, waana idin kulminnay idinka
                    iyo kuwii horreeyayba.</li>
                <li>Ee haddaad wax dhagri kartaan i dhagra.</li>
                <li>Halaagna wuxuu u sugnaaday maalintaas kuwa Xaqa beeniyay.</li>
            </ol>
            <p>Eebbe cidna ma dulmiyo Qiyaamana waxaa lagu abaalmarin
                Xaq-diidayaasha caddibaad daran, iyadoon cidna hadli karin ruux Eebbe
                idma mooyeen, iyadoo dadkoo dhan la kulmin. Dabarina wuxuu yidhi,
                “Hooska Naartu kulaylkeedana kama hadheeyo, ololkeedana kama dugsiiyo.”
                Al-Mursalaat (29-40)</p>
            <ol start="41" type="1">
                <li>Kuwa Eebbe ka dhawrsada waxay ku sugnaan hoos iyo ilo</li>
                <li>[Waxayna cuni] khudaartay doonaan.</li>
                <li>Waxaana lagu dhihi, “Cuna oo cabba idinkoo shifaysan camalkiinnii
                    dartiis.”</li>
                <li>Saasaana ku abaalmarinaynaa kuwa wanaagga fala.</li>
                <li>Halaagna wuxuu u sugnaaday kuwa Xaqa beeniya.</li>
                <li>[Gaalada waxaa lagu dhihi] “Cuna oo raaxaysta wax yar, waxaad tihiin
                    dambiilayaale.”</li>
                <li>Halaagna wuxuu u sugnaaday maalintaas kuwa Xaqa beeniyay.</li>
                <li>Markii la yidhaahdo [gaalada] “Tukada,” ma tukadaan.</li>
                <li>Halaagna wuxuu u sugnaaday maalintaas kuwa Xaqa beeniya.</li>
                <li>Hadalkee bay Qur’aanka dabadiis rumayn hayaan?</li>
            </ol>
            <p>Ruux walba wuxuu la kulmi wuxuu hormarsaday, wuxuuna goosan midhuhuu
                abuurtay, mu’miniintuna waxay ku sugnaan maalintaas Qiyaame hoos, iyo
                biyo dureeri, iyo nicmo badan, siday gaaladuba ugu sugan tahay Naar
                daran iyo oon iyo kadeedba, maxaa yeelay wanaaggoodii adduunyadii bay
                kusoo hormarsadeen, waxaase la-yaable oo is-waydiis leh ruuxii
                Qur’aankan rumayn waaya waxa kalees rumayn. Muqaatil wuxuu sheegay,
                “Inay kusoo dagtay aayadda ‘Haddii loo yidhaahdo tukada ma tukadaan’
                Reer Thaqiif, oo Nabiga ka codsaday in salaadda laga daayo, Nabiguna uu
                diiday (naxariis iyo nabadgalyo Eebbe korkiisa ha yeelee) oo uu yidhi,
                ‘Khayr ma leh diin aan salaad lahayn.’” Taasina waxay ku tusin salaadda
                iyo Islaamnimadu inay isku xidhan yihiin. Al-Mursalaat (41-50)</p>
            <h2 id="suurat-an-naba">Suurat an-Naba’</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Maxay iska waydiinayaan [gaaladu].</li>
                <li>Warkii waynaa xaggiisa [Qiyaamada ama Qur’aanka].</li>
                <li>Ay isku diiddanaayeen.</li>
                <li>Saas ma aha ee way ogaan doonaan.</li>
                <li>Haddana way ogaan doonaan [waxa ku dhaca].</li>
                <li>Miyaannaan dhulka gogol ka yeelin.</li>
                <li>Buurahana rukummo [ka yeelin].</li>
                <li>Miyaannaan idinka abuurinna noocyo.</li>
                <li>Miyaannaan hurdada raaxo idiinka dhigin.</li>
                <li>Miyaannaan habeenka asturaal idiinka dhigin.</li>
                <li>Miyaannaan maalinta waqti shaqo idiinka dhigin.</li>
                <li>Korkiinna miyaannaan ka dhisin toddoba xoog leh.</li>
                <li>Miyaannaan dhexdeeda yeelin siraad aad u ifi [qorraxda].</li>
            </ol>
            <p>Aayadahani waxay caddayn canaanta ku dhici kuwa Qur’aanka, Qiyaamda
                iyo Xaqa shakiya, Eebbana wuu u goodiyay, maxaa yeelay nicmooyinkiisa
                yay u jeedaan, sida dhulka, buuraha, abuurka, hurdada raaxada ah,
                habeenka, maalinta, cirka iyo Iftiinka Eebbe inoo yeelay, Eebbaha
                ahaysiiyay waxyaalahaas iyo nicmooyin kale oo badanba ma mudna in laga
                gaaloobo, ee wuxuu mudan yahay rumayn iyo addeecid. An-Naba’ (1-13)</p>
            <ol start="14" type="1">
                <li>Waxaan idiinka soo dajinnay daruuraha biyo badan.</li>
                <li>Si aan ugu soo bixinno midho iyo daaq.</li>
                <li>Iyo beero kulansan [badan].</li>
                <li>Maalinta kala-buxu waxay leedahay waqti go‘an.</li>
                <li>Waana maalinta suurka la afuufi ood u imanaysaan kooxo.</li>
                <li>Samadana waa la furi waxayna yeelan albaabo.</li>
                <li>Buurahana waa la kaxayn waxayna noqon dhalanteed.</li>
                <li>Naarta Jahannamana waxay u darban tahay.</li>
                <li>[Gaalada] xadgudbay meelay u noqdaan.</li>
                <li>Waxayna ku nagaan dhexdeeda sanooyin.</li>
                <li>Mana ku dhadhamiyaan dhexdeeda qabaw [ama hurdo] ama cabbid
                    midna.</li>
                <li>Waxaan ahayn biyo kulul iyo dhacaanka [ehlu-Naarka].</li>
                <li>Waxaana lagu abaalmariyay si waafaqsan camalkoodii.</li>
                <li>Waxayna ahaayeen kuwa aan ka yaabaynin xisaab.</li>
            </ol>
            <p>Deeqda Eebbe waxay mudan tahay in lugu mahadiyo, maxaa yeelay waxaa
                dambeeya Qiyaame, xisaab, abaalmarin iyo ciqaab kuwa xadgudba een Eebbe
                ka yaabin, waxayna ku waari Naar daran oon wax wanaaagsan oo la cabbo
                iyo hurdo iyo raaxo midna lahayn, Eebbana cidna ma dulmiyo, ee iyagaa is
                dulmiyay. Qataada wuxuu yidhi, “(Nagaanshaha sanooyinka) waa waxaan
                dhammaan haynin, markuu mid tagaba mid baa iman.” An-Naba’ (14-27)</p>
            <ol start="28" type="1">
                <li>Waxayna beeniyeen aayaadkannaga.</li>
                <li>Wax walbana waxaan ku koobnay kitaab.</li>
                <li>Ee dhadhamiya caddibaad gaalooy waxaan caddibaad ahayn idiin kordhin
                    maynee.</li>
                <li>Kuwa Eebbe ka dhawrsada waxay leeyihiin liibaan.</li>
                <li>Beero iyo cinabyana way heli.</li>
                <li>Waxayna guursan haween da‘ yar oo isle’eg.</li>
                <li>Waxayna heli cabbid wanaagsan.</li>
                <li>Jannada kuma dhex maqlaan hadal macna la‘aan ah iyo is beenin
                    midna.</li>
                <li>Waa abaalmarin Eebbe uu siiyay oo ku filan.</li>
                <li>Eebbaha samada iyo dhulka iyo waxa u dhexeeya waa Allaha Raxmaan ah,
                    hadal wax ku soo celinna ma jiro [Qiyaamada].</li>
                <li>Maalinta Jibriil iyo malaa’igtu saf istaagi wax hadli ma jiro ruux
                    Eebbe idmo mooyee oo hadal xaq ah ku hadla.</li>
                <li>Maalintaasi waa sugan tahay ee ruuxii doona Eebbe xaggiisa meeluu ku
                    noqdo haka samaysto.</li>
                <li>Waxaannu idiinka digaynaa caddibaad dhaw maalinta uu arki ruux walba
                    waxay gacmihiisu hor marsadeen, gaalkuna uu dhihi, “Shallaytadaydee maan
                    carro noqdo.”</li>
            </ol>
            <p>Eebbe wuxuu ku dhaartay malaa’igta siduu wax badan khalqigiisa ugu
                dhaartay in Qiyaamadu tahay wax sugan ruuxii rumeeyana ee Xaqa raaca uu
                ugu abaaJ-mariyo Janno iyo wanaag. Maalinta Qiyaame iyo dhibaatadeedana
                waa in ruuxii caqli leh u darbadaa, illeen waa maalin xaq ah, ruux
                walbana wuu arki wuxuu hor marsaday, calaacalna uusan wax taraynin ee
                camal wax taro. An-Naba’ (28-40)</p>
            <h2 id="suurat-an-naazicaat">Suurat an-Naazicaat</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Eebbe wuxuu ku dhaartay malaa’igta nafta si daran uga siibta
                    [gaalada].</li>
                <li>Iyo tan si fudud uga qaadda [mu‘miniinta].</li>
                <li>Iyo malaa’igta hawada dabbaalata [si amar fulin].</li>
                <li>Iyo tan u orotanta wanaagga.</li>
                <li>Iyo kuwa maamula amarka [Eebbe].</li>
                <li>Maalinta ay gilgilan afuufka [hore].</li>
                <li>Oyna raaci tii dambe [waa sugan tahay].</li>
                <li>Qalbiyaduna maalintaa way cabsan.</li>
                <li>Araggeeduna wuu dullaysnaan.</li>
                <li>Waxayna dhihi [gaaladu], “Ma raadkii baa naloo celin
                    [adduunkii]?”</li>
                <li>Markaan noqonno lafo duugoobay.</li>
                <li>Waxay dheheen taasi waa noqosho khasaara ah.</li>
                <li>Waa uun hal qaylo kaliya.</li>
                <li>Dadkuna markaas ay dhulka kor iman.</li>
            </ol>
            <p>Eebbe wuxuu ku dhaartay malaa’igta siduu wax badan khalqigiisa ugu
                dhaartay in Qiyaamadu wax sugan tahay dhibaatana leedahay Eebbe cid uu
                ka koriyo mooyee, dadkana waa lasoo kulmin si loo abaalmariyo, Eebbaha
                abuuriddoodii karayna kama daalo inuu soo bixiyo wayna u fududdahay.
                Tirmidi wuxuu wariyay, in Rasuulkii Eebbe (naxariis iyo nabadgalyo
                korkiisa ha yeelee) markuu tago habeenka daloolkiis wuu istaagi jiray,
                wuxuuna dhihi jiray, “Dadoow xusa Eebbe afuufiddii hore timid tii
                dambena way raaci, geerina timid iyo wixii ku dhex sugan.” An-Naazicaat
                (1-14)</p>
            <ol start="15" type="1">
                <li>Ma kusoo gaadhay warkii [Nabi] Muuse.</li>
                <li>Markii Eebbe uga yeedhay toggii barakaysnaa ee Duwaa.</li>
                <li>Kuna yidhi u tag Fircoon wuu xadgudbaye.</li>
                <li>Oo ku dheh, “Ma rabtaa inaad daahir noqotid?”</li>
                <li>“Oon Eebbe Jidkiisa kugu hanuuniyo kana yaabtid.”</li>
                <li>Wuxuuna tusiyay [Nabi Muuse] aayad wayn.</li>
                <li>Wuuse beeniyay oo caasiyay [Fircoon].</li>
                <li>Wuuna jeedsaday isagoo xumaan la socda.</li>
                <li>Wuxuuna kulmiyay [askartii] una qayliyay.</li>
                <li>Isagoo dhihi, “Waxaan ahay eebbihiinna sare.”</li>
                <li>Markaasaa Eebbe ciqaabay aakhiro iyo adduunba.</li>
                <li>Arrintaasna waano yaa ugu sugan ruuxii Eebbe ka yaabi.</li>
            </ol>
            <p>Nabi Muuse wuxuu Eebbe faray inuu dadkii Masar dagganaa Xaqa ugu
                yeedho hase yeeshee Fircoon oo xukunka haystay yaa ka hor joogsaday,
                uguna yeedhay inay isaga addeecaan, mar hadduu awoodda sare isagu
                leeyahay, ugu dambayntiise Fircoon iyo colkiisiiba waa la halaagay
                waxaana dhulkii u hadhay Nabi Muuse iyo intii la jirtay ee Xaqa
                rumaysay, taasina waxay ku tusin in xumaantu tagi Xaquna hadhi.
                An-Naazicaat (15-26)</p>
            <ol start="27" type="1">
                <li>Ma idinkaa daran abuuridda mase samada? Eebbaa dhisay.</li>
                <li>Korna yeelay jurmigeeda ekeeyayna.</li>
                <li>Habeenkeedana madoobeeyay maalinteedana soo bixiyay [Ifiyay].</li>
                <li>Dhulkana markaas kadib fidiyay.</li>
                <li>Biyahiisa iyo daaqiisana soo bixiyay.</li>
                <li>Buurahana sugay.</li>
                <li>Si aad idinka iyo xoolihiinnu ugu nafcidaan.</li>
                <li>Markay timaaddo musiibadii waynayd [Qiyaamadu].</li>
                <li>Maalintaas dadku way xusuusan waxay faleen.</li>
                <li>Naarta Jaxiimana waxaa loo muujin ruuxii arki.</li>
                <li>Ruuxiise xadgudba.</li>
                <li>Nolosha adduunyana doorta.</li>
                <li>Wuxuu ku dheelman Naarta Jaxiimo.</li>
                <li>Ruuxiise ka yaaba la kulanka Eebbe naftana ka reeba hawada
                    [xun].</li>
                <li>Wuxuu u dheelman Janno.</li>
                <li>Waxay ku waydiin Saacadda [Qiyaamaha] markay sugnaan.</li>
                <li>Maxaa ku ogaysiiyay waqtigeeda.</li>
                <li>Eebbe un buu ku dhammaan ogaansheheedu.</li>
                <li>Adugu waxaad tahay uun u digaha ruuxii ka yaabi.</li>
                <li>Waxay la mid noqon maalintay arkaan [Qiyaamada] iyagoon nagaanin
                    galab iyo barqin mooyeen [adduunka].</li>
            </ol>
            <p>Isagoo Eebbe u nicmeeyay yaa haddana dadku Xaqa beenin iyo
                Qiyaamadaba, markase dhabtu timaaddo Eebbana la hor yimaaddo waxaa la
                kala aadi laba waddo, Jaxiima iyo Janno, Qiyaamadu markay dhicina Eebbaa
                ku cilmi leh, mase aha wax la dadajisto, waxaase wax tari in wanaag la
                hormarsado, raaxa adduun iyo ku raagiddiisuba waa wax yar. Qataada wuxuu
                yidhi, “Adduunyadu way la yaraan dadka markay Aakharo arkaan.”
                An-Naazicaat (27-46)</p>
            <h2 id="suurat-cabasa">Suurat Cabasa</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Wajiguu u uruuriyay oo jeedsaday [Nabigu].</li>
                <li>Inuu u yimid kii indhaha la’aa.</li>
                <li>Miyaad ogtahay inay u dhawdahay inuu hanuuno oo daahir noqdo.</li>
                <li>Ama uu xusuusto oy xusuustu anfacdo.</li>
                <li>Ruuxiise is deeqtoonaysiiya [islana waynaada].</li>
                <li>Ma adaa u bambixi.</li>
                <li>Maxaa kaa saaran hadduusan hanuunin.</li>
                <li>Ruuxiise kuu yimaadda isagoo dagdagi.</li>
                <li>Oo Eebba ka yaabi.</li>
                <li>Miyaad ka shuqloomi.</li>
                <li>Saas ma aha ee aayadahani waa waano.</li>
                <li>Ruuxii doonana wuu ku waana qaadan.</li>
            </ol>
            <p>Suuraddani waxay kusoo dagtay mar Nabigu (naxariis iyo nabadgalyo
                korkiisa Eebbe ha yeelee) uu ku shuqloonaa qaar ka mid ah gaaladii
                Qureesheed ee Makkaad si uu ugu sharxo Diinta Islaamka ah, markaasaa
                waxaa u yimid nin indha la‘aa la dhihi jirayna Cabdullaahi ibnu Ummi
                Maktuum, wuxuuna ku celceliyay Nabiga hadalka, hase yeeshee Nabigu wuxuu
                wali ku shuqloonaa hanuuninta gaaladaas. Markaasaa Eebbe suuraddan soo
                dajiyay, Nabiguna had iyo jeer wuxuu soo dhaween jiray saxaabigaa lasoo
                sheegay isagoo dhihi jiray, “Soo dhawow kii Eebbe Igu dagaalayow,”
                taasina waxay ku tusin caddaaladda iyo sinnaanta Islaamka, Eebbana
                cidduu doono wuu hanuunin. Cabasa (1-12)</p>
            <ol start="13" type="1">
                <li>Waxay ku sugan tahay [waanadu] Kutub sharaf leh.</li>
                <li>Oo la kor yeelay lana daahiriyay.</li>
                <li>Oy gacanta ku hayaan malaa’ig [wax qorta].</li>
                <li>Sharafna leh oo baarri ah.</li>
                <li>Gaalo halla lacnado gaalnima badanaa.</li>
                <li>Muxuu Eebbe ka abuuray kuwaas.</li>
                <li>Dhibic buu ka abuuray wuuna ekeeyay.</li>
                <li>Jidkana wuu u fudaydiyay.</li>
                <li>Markaasuu dilaa qabrina ku asturaa.</li>
                <li>Markuu doonana wuu soo bixin.</li>
                <li>Saas ma aha [ee dadku] wixii la faray ma yeelin.</li>
            </ol>
            <p>Kutubta Eebbe iyo waxyigiisaba waxaa maamula malaa’ig sharaf leh oo
                daahir ah, gaalase ma oggolaato Xaqa, kibir iyo isla-wayni dartiis,
                iyagoo garan waxa Eebbe dadka ka abuuray iyo siduu ugu sama-falay, dadse
                ma falin wixii Eebbe faray. Ibnu Cabbaas wuxuu yidhi, “Jidkaa loo sahlay
                waa kasoo bixiddi uurka hooyo,” Cikrimana saasuu qabaa iyo Ibnu Jariir.
                Labada jid yaa loo kala caddeeyayna waa la dhahaa. Mujaahidna wuxuu
                yidhi, “Ruuxna ma wada falo wixii Eebba wada faray.” Cabasa (13-23)</p>
            <ol start="24" type="1">
                <li>Dadku ha fiiriyo cuntadiisa.</li>
                <li>Inaan roob kusoo shubno.</li>
                <li>Dhulkana markaas aan jeexno.</li>
                <li>Kana soo bixinno midho.</li>
                <li>Iyo cinab iyo daaqa [xoolaha].</li>
                <li>Iyo zeytuun iyo timir.</li>
                <li>Iyo beero waawayn.</li>
                <li>Iyo faakiho [khudaar] iyo daaq.</li>
                <li>Si aad ugu intifaacdaan idinka iyo xoolihiinnu.</li>
                <li>Markay qayladii darrayd timaaddo [suurka].</li>
                <li>Waa maalinta ruuxu ka carari walaalkiis.</li>
                <li>Iyo hooyadiis Iyo aabbihiis.</li>
                <li>Iyo haweeneydiisii iyo carruurtiisii.</li>
                <li>Ruux walbana maalintaas waxaa shuqlin xaalkiisa.</li>
                <li>Wajiyaal maalintaas way nuuri [farxi].</li>
                <li>Wayna qosli oy bishaaraysan.</li>
                <li>Wajiyaalna maalintaas waxaa ka muuqan dulli.</li>
                <li>Waxaana dabooli madow [iyo naxdin].</li>
                <li>Kuwaasina waa gaalada faasiqiinta ah [aadna u xun].</li>
            </ol>
            <p>Eebbe wuu u nicmeeyay dadka, cirka iyo dhulkana khayraad buu ugasoo
                saaray si ay ugu nafciyaan uguna mahadiyaan, maxaa yeelay waxaa iman
                maalin daran oo ruuxba ruux ka carari dhibaato darteed kolay tahay
                qaraabadii, dadku labuu noqon, mid farxoo bishaaraysta camalkiisii
                fiicnaa dartiis, iyo mid dullaysan oo naxsan waana gaalada
                xadgudubtay.</p>
            <p>Sawda haweenaydii Nabiga ahayd waxaa laga wariyay inay tidhi,
                “Rasuulkii Eebbe wuxuu yidhi (naxariis iyo nabadgalyo korkiisa Eebbe ha
                yeelee), ‘Dadka waxaa lasoo bixin iyagoo kaba la’ oo qaawan oon gudnayn
                dhididkuna xakameeyay gaadhayna dhagaha.’ Markaasaan idhi, ‘Alla
                cawradaay qaar qaar ma dayi?’ Markaasuu yidhi, ‘Dadka waa la
                shuqliyay.’” Ruux walba xaalkiisaa ku flllaan. Cabasa (24-42)</p>
            <h2 id="suurat-at-takwiir">Suurat at-Takwiir</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Marka qorraxda la duubo [Qiyaamada].</li>
                <li>Xiddiguhuna daataan [iyagoo madow].</li>
                <li>Buurahana la kexeeyo [la rujiyo].</li>
                <li>Geelii rimmanaana la halleeyo.</li>
                <li>Dugaaggana la kulmiyo [qisaas darted].</li>
                <li>Badahana la kululeeyo.</li>
                <li>Naf walbana jidhkeedii lagu lammaaneeyo.</li>
                <li>Gabdhihii la xabaal-nololiyayna la warsado.</li>
                <li>Maxaa dambi ah oo loo dilay?</li>
                <li>Kutubta [camalkana] la fidiyo.</li>
                <li>Samadana la rujiyo.</li>
                <li>Naarta Jaxiimana la huriyo.</li>
                <li>Jannadana la dhaweeyo.</li>
                <li>Waxay ogaan nafu waxay camal fashay.</li>
            </ol>
            <p>Eebbe isagaa wax walba abuuray, wuxuu doonana wuu falaa, Qiyaamadu
                markay imaanna wuxuu muujin calaamooyiin iyadoo ruux walba Eebbe tusin
                wuxuu adduunka ku camal-falay, kana abaal-marin khayr iyo sharba. Abuu
                Hurayra wuxuu ka wariyay Nabiga (naxariis iyo nabadgalyo korkiisa Eebbe
                ha yeelee), “Qorraxda iyo dayaxa waa la duubi maalinta Qiyaame.”
                At-Takwiir (1-14)</p>
            <ol start="15" type="1">
                <li>Waxaan ku dhaartay [buu Eebbe yidhi] xiddigaha qarsooma
                    [maalintii].</li>
                <li>Ee socda iftiinka qorraxdana ku qarsooma.</li>
                <li>Iyo habeenku markuu jeedsado.</li>
                <li>Iyo subaxu markuu soo qaabilo.</li>
                <li>Ee Qur’aanku waa hadalka Eebbe, soona raray malag sharaf leh.</li>
                <li>Xoogna leh Eebba agtiisana daraja ku leh.</li>
                <li>Laguna addeeco halkaas aaminna ah.</li>
                <li>Saaxiibkiinna [Nabiguna] ma aha ku waalan.</li>
                <li>Horay buuna ugu arkay Jibriil jahadii caddayd [bariga Makka].</li>
                <li>Nabiguna ma aha ruux lugu shakiyo waxa maqan.</li>
                <li>Qur’aankuna ma aha hadal shaydaan la fogeeyay.</li>
                <li>Ee xaggeed gaalooy aadaysaan?</li>
                <li>Qur’aankuna waxaan waanada caalamka ahayn ma aha [waa waano].</li>
                <li>Ruuxii doona inuu toosnaado [yuuna u yahay].</li>
                <li>Waxna ma dooni kartaan in Eebbaha caalamku doona mooyee.</li>
            </ol>
            <p>Xiddigaha iyo khalqiga kalaba dhammaantiis Eebbaa abuuray, wuxuuna
                Eebbe ugu dhaartay qiimohooda iyo say wax la yaab leh u yihiin,
                Qur’aankuna waa hadalkii Eebbe ee u Malaku Jibriil u soo dhiibay si uu
                Nabiga Muxammad ah (naxariis iyo nabadgalyo korkiisa Eebbe ha yeelee) u
                gaadhsiiyo, isna caalamka u gudbiyo, waxaana lagu yaqaan Nabiga ammaano,
                run, caqli iyo gaadhsiin Xaqa sida Nabiyada kaleba. Markay soo dagtay
                aayaddan, “Ruuxiinnii doona inuu toosnaado,” yuu Abuu Jahal yidhi,
                “Amarka annigaa iska leh, haddaan doonno waan toosnaan haynaa, haddaan
                doonnana ma toosnaan hayno.” Markaasaa Eebbe soo dajiyay kor ahaaye,
                “Wax ma dooni kartaan in Eebbaha caalamku doono mooyeen.” At-Takwiir
                (15-29)</p>
            <h2 id="suurat-al-infidaar">Suurat al-Infidaar</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Markay samadu dildillaacdo.</li>
                <li>Xiddiguhuna daataan.</li>
                <li>Badahana laysku furo.</li>
                <li>Xabaalahana la soo bixiyo [dadkii].</li>
                <li>Waxay ogaan nafu waxay hor marsatay iyo waxay dib marisay.</li>
                <li>Dadow maxaa kugu kadiyay Eebbahaaga sharafta leh?</li>
                <li>Ee kii ku abuuray ah kuna ekeeyay kuna simay.</li>
                <li>Siduu doonana kuu sameeyey.</li>
                <li>Saas ma aha ee waxaad beeninaysaan abaal marinta.</li>
                <li>Malaa’ig baana idin ilaalinaysa.</li>
                <li>Oo sharaf leh waxna qori.</li>
                <li>Ogna waxaad falaysaan.</li>
                <li>Kuwa wanaagsani waxay gali Naciima.</li>
                <li>Kuwa xunxunna waxay gali Jaxiimo.</li>
                <li>Wayna ku guban maalinta abaalmarinta.</li>
                <li>Kamana maqnaadaan Naarta.</li>
                <li>Maalinta abaalmarinta ma taqaannaa?</li>
                <li>Haddana ma taqaannaa Maalinta Abaalmarinta.</li>
                <li>Waa maalinta ayna u hanannin nafna naf kale waxba, amarkana
                    maalintaas waxaa iska leh Eebbe.</li>
            </ol>
            <p>Marka Qiyaamadu dhici waxaa iman doorsoon iyo is baddallo badan, ruux
                walbana wuxuu ogaan dhabta, saa daraaddeed mar haddii Eebbe dadka
                kulmin, abuurkoodiina wanaajiyay, caqlina siiyay, malaa’igna usoo diray
                og wuxuu fali, jidkuna laba yahay, Janniyo Naar, ruuxna ruux kale wax u
                taraynin idan Eebbe la‘aantiis, amarkana dhammaan Eebbe iska leeyahay
                miyayna habboonayn Eebbe aqoonsi, wanaag falid, xumaan ka tagid iyo u
                darbasho maalintaas. Cadullaahi ibnu Cumar wuxuu ka wariyay Nabiga,
                “Ruuxii ku farxi inuu Qiyaamaha dhab u arko ha akhriyo, ‘Marka qorraxda
                la duubo,’ ‘Marka samadu dildillacdo,’ iyo ‘Marka samadu jeexjeexanto.’”
                Al-Infidaar (1-19)</p>
            <h2 id="suurat-al-mudaffifiin">Suurat al-Mudaffifiin</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Wuxuu halaag u sugnaaday kuwa xaqa nusqaamiya.</li>
                <li>Waa kuwa markay miisina oofsada [dhammaystirta].</li>
                <li>Markay u miisi ama u miisaamina ka nusqaamiya.</li>
                <li>Miyayna u malaynaynin kuwaasi in loo soo bixin</li>
                <li>Maalin wayn darteed [Qiyaamada]?</li>
                <li>Maalinta dadku u istaagi Eebbaha caalamka.</li>
                <li>Saas ma aha ee camalka kuwa xun wuxuu ku qoran yahay Sijiin.</li>
                <li>Ma taqaannaa Sijiin?</li>
                <li>Waa kitaab calaamaysan.</li>
                <li>Halaagna wuxuu u sugnaaday maalintaas kuwa beeniya [Xaqa].</li>
                <li>Ee ah kuwa beeniya maalinta abaal marinta.</li>
                <li>Waxaana beeniya Xaqa mid xad gudba oo dambiila ah.</li>
                <li>Marka Qur’aanka lagu akhriyana yidhaahda, “Waa warkii dadkii
                    hore.”</li>
            </ol>
            <p>Ganacsiga iyo wax kala gadashadu waa xalaal bannaan haddii jidkeeda
                la mariyo, waana xaaraan xun haddii la leexiyo oo dadka lagu boobo,
                ruuxiise Eebbe ka yaabi iyo hor istaaggiisa Maalinta Qiyaame waa inuu
                iska jiraa ganacsi xun, illeen Eebbe caddibaad daran yuu ugu gooddiyay
                kuwaase. Nabiguna wuxuu yidhi (naxariis iyo nabadgalyo korkiisa Eebbe ha
                yeelee), “Maalinta dadku u istaagi waynanka Eebbaha caalamka Maalinta
                Qiyaame, dhididkuna dadkuu xakamayn ilaa uu ka gaadho dhagahooda.” Waxaa
                wariyay Imaamu Axmad binu Xanbal. Al-Mudaffifiin (1-13)</p>
            <ol start="14" type="1">
                <li>Saas ma aha ee waxaa fuulay [mirdhiyay] qalbigooda waxay kasban
                    jireen oo dambi ah.</li>
                <li>Waxaa sugan in Eebbohood maalintaas [Qiyaame] laga xijaabi.</li>
                <li>Markaasna ay gali Jaxiimo.</li>
                <li>Waxaana loo odhan tani waa Naartaad ku beeninayseen adduunka.</li>
                <li>Saas xaalku ma aha ee kitaabka iyo camalka dadka wanaagsan wuxuu ku
                    qoran yahay cilliyiin.</li>
                <li>Cilliyiin ma taqaannaa?</li>
                <li>Waa kitaab la calaameeyay [oo dadka fiican magaciisa lagu
                    qoro].</li>
                <li>Waxaana gacanta ku haya malaa’ig Eebbe u dhaw.</li>
                <li>Kuwa wanaagsan waxay gali Naciima [Janno].</li>
                <li>[Maalinta Qiyaamana] sariiro yay ku dangiigsanaan oy wax ka
                    daawan.</li>
                <li>Wajigooda yaanad ka garan nicmada.</li>
                <li>Waxaana laga waraabin cabbid la dhawray [oo macaan].</li>
                <li>Waxaana lagu khatimaa miski iyo udgoon, ee arrintaas ha u tartameen
                    tartamayaashu.</li>
                <li>Waxaana lagu dheehi cabbitaan sare.</li>
                <li>Waa il ay ka cabbaan kuwa Eebbe u dhaw.</li>
            </ol>
            <p>Dambigu wuxuu halleeyaa quluubta dadka, wuxuuna sabab u noqdaa Eebbe
                oo iska xijaaba ruuxaas, sidaa oo kale wuxuu u hoggaamiyaa dadka Naarta
                iyo caddibaad. Dadkase Eebba addeeca waxay ku raaxaysan Janno iyo cabbid
                macaan oo xalaal ah iyo aragga Eebbahood, waana xaal loo orotamo loona
                dadaalo. Al-Mudaffifiin (14-28)</p>
            <ol start="29" type="1">
                <li>Kuwii dambaabay [gaaloobay] waxay ahaayeen kuwa ku qosla kuwii xaqa
                    rumeeyay.</li>
                <li>Hadday maraanna way xaqiri jireen.</li>
                <li>Markay guryahoodii u noqdaanna [gaaladu] waxay noqon jireen iyagoo
                    isla-wayn [oo raaxaysan].</li>
                <li>Markay arkaan mu’miniintana waxay dhahaan, “Kuwaasi waa dhunsan
                    yihiin.”</li>
                <li>Loomana dirin inay ilaaliyaan mu’miniinta.</li>
                <li>Maalinta [Qiyaame] kuwa rumeeyay Xaqa waxay ku qosli gaalada.</li>
                <li>Sariiro korkood yayna wax ka daawan.</li>
                <li>Miyaan laga abaal-marinnin gaalada waxay falayeen? [Waa laga
                    abaalmariyay.]</li>
            </ol>
            <p>Isla-waynida iyo kibirka iyo dadka Xaqa rumeeyay oo la xaqiro lana
                liido waxay dhaxalsiin dulli caddibaad Aakhiro iyo adduunba, waana
                shaqada iyo falka kuwa xunxun een caqliga lahayn. Eeg waxay ku
                dambeeyeen Reer-Caad, Fircoon, qawmkii Nabi Nuux, Qureyshtii
                Reer-Makkaad iyo cid kasta oo isla-waynaatay xadna-gudubtay, saa darteed
                waa in laga digtoonaado falalkaas oo kale, wanaaggana la raaco, illeen
                waa layska abaal-marin wixii la falaye. Al-Mudaffifiin (29-36)</p>
            <h2 id="suurat-al-inshiqaaq">Suurat al-Inshiqaaq</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Marka samadu jeexjeexanto [Qiyaamada].</li>
                <li>Oy Eebbe addeecdo waana xaq addeeciddiisunee.</li>
                <li>Marka dhulka la fidiyo [Qiyaamada].</li>
                <li>Oo uu soo tuuro waxa ku hoos jira, kana madhnaado.</li>
                <li>Oos Eebba addeeco waana xaq addeeciddaasina. [Wuxuu la kulmi ruux
                    walba camalkiisa].</li>
                <li>Dadow waxaad u dhibboon ood u camal fali xagga Eebbe, waadna la
                    kulmi.</li>
                <li>Ruuxiise kitaabkiisa [fiican] midigta laga siiyo [waa
                    mu‘minkee]</li>
                <li>Waxaa la xisaabin xisaab fudud.</li>
                <li>Wuxuuna ku noqon ciddiisii [Jannada joogtay] isagoo faraxsan.</li>
                <li>Ruuxiise kitaabkiisa laga siiyo gadaashiisa [waa dadka xune]</li>
                <li>Wuxuu u yeedhan halaag.</li>
                <li>Wuxuuna gali Naarta Saciira.</li>
                <li>Maxaa yeelay markuu dadkiisii dhex joogay yuu kibirsanaa
                    [adduunkii].</li>
                <li>Wuxuuna malayn hayay inuusan Eebbe usoo noqonaynin [Qiyaame].</li>
                <li>Saas ma ahee Eebbe waa arkaa.</li>
            </ol>
            <p>Qudrada Eebbe iyo awooddiisu wax walba waa ka sarraysaa, maxaa yeelay
                isagaa wax walba ahaysiiyay, wax awooddiisa ka baxsanna ma jiro, laba
                waddo un baana jira, ruux walbana wuxuu qaadi tuu u camal-falo. Rasuulka
                Eebbana (naxariis iyo nabadgalya korkiisa Eebbe ha yeelee) wuxuu yidhi,
                “Idinku waxaad falaysaan camallo aan la aqoonin, waxayna u dhawdahay
                Inuu usoo noqdo kii maqnaa reerkiisii oo uu farxo ama naxo.” Waxaa
                wariyay Dabaraani. Al-Inshiqaaq (1-15)</p>
            <ol start="16" type="1">
                <li>Waxaan ku dhaartay [buu yidhi Eebbe] midabka qorrax dhaca.</li>
                <li>Iyo habeenka iyo wuxuu qariyay.</li>
                <li>Iyo dayaxa markuu nuurku buuxsamo.</li>
                <li>Ee dadow waxaad koraysaan xaalado kala duwan.</li>
                <li>Dadka maxaa u sugnaaday oy la rumayn waayeen [Xaqa].</li>
                <li>Marka Qur’aanka lagu akhriyana ayna u sujuudaynin.</li>
                <li>Saas ma ahee kuwa gaaloobay waxay beenin [Xaqa].</li>
                <li>Eebbana waa ogyahay waxay qarsan.</li>
                <li>Ugu bishaaree caddibaad daran.</li>
                <li>Hase yeeshee kuwa rumeeyay Xaqa camal fiicanna falay waxay mudan
                    ajri aan go‘aynin.</li>
            </ol>
            <p>Eebbe wuxuu ku dhaartay in dadku mari xaalado kala duwan, sida
                yaridda, duqnimada, caafimaadka, cudurka, hodontinnimada, Saboolnimada
                iyo geerida iyo nolosha, haddana saas dadku isagoo arka yuu Xaqa beenin
                oo leexan, ruuxiise camal fiican la yimaadda lagama nusqaamiyo ee wuu la
                kulmi isagoo dhan, dadkuna shaqay ku dhibboon, waxaana la huraynin la
                kulanka Eebbe. Al-Inshiqaaq (16-25)</p>
            <h2 id="suurat-al-buruuj">Suurat al-Buruuj</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbe wuxuu ku dhaartay] samada xiddigaha leh [iyo
                    jidadkooda].</li>
                <li>Iyo maalinta laysu yaboohay [Qiyaamada].</li>
                <li>Iyo dadka joogsan maalintaas iyo waxyaalaha iman maalintaas.</li>
                <li>Ee lacnadi haku dhacdo kuwii godka lahaa [mu‘miniinta lagu
                    caddibo].</li>
                <li>Ee ahaa naar olal [iyo shidaal] leh.</li>
                <li>Gaaladiina ay kor fadhiyeen godka.</li>
                <li>Iyagoo daawan waxa lagu fali mu‘miniinta [oo jirrabaad ah].</li>
                <li>Waxay ku neceen dadkaasna ma jiro oon ahayn inay rumeeyeen Eebbaha
                    adkaada ee la mahadiyo.</li>
                <li>Ee leh samada iyo dhulka xukunkooda, Eebbana wax walba wuu u
                    jeedaa.</li>
                <li>Kuwa mu‘miniinta rag iyo haweenba jirraba haddana aan tawbad keenin
                    waxay mudan caddibaadda Jahannamo iyo caddibaad gubi.</li>
            </ol>
            <p>Suuraddani waa suurad wayn oo la-yaab leh, kana qisoon inay jirtay in
                nin xun oo gaal ah xukumi jiray dad, hase yeeshee dadkii qaarkiis ay
                Xaqa rumeeyeen, markaas uu faray ciidammadiisii in god dab lagu shido,
                ruuxii Diinta ka bixi waayana lagu tuuro, isaga iyo colkiisiina ay
                daawanayeen, hase yeeshee mu‘miniintii Xaqii bay ku sugnaadeen si kastoo
                loo caddibay, taasina waxay ku tusin ku sugnaanta Xaqa iyo adkaysiga si
                kastoo dhib kuu soo qaabilo. Al-Buruuj (1-10)</p>
            <ol start="11" type="1">
                <li>Kuwa Xaqa rumeeyey camal fiicanna falay waxay mudan Jannooyin ay
                    dureeri dhexdeeda wabiyaal, taasina waa liibaan wayn.</li>
                <li>Qabashada Eebbana [ciqaabtiisu] way daran tahay.</li>
                <li>Eebbe isagaa khalqiga ahaysiiyay soona celin.</li>
                <li>Waana dambi-dhaaf badane jecel [kuwa addeeca].</li>
                <li>Carshiga sharafta lahna isagaa iska leh.</li>
                <li>Wuuna falaa wuxuu doono.</li>
                <li>Ma kusoo gaadhay warkii junuuddii [gaaladii]</li>
                <li>Fircoon iyo Thamuud?</li>
                <li>Hase yeeshee kuwii gaaloobay waxay ku sugan yihiin beenin
                    [Xaqa].</li>
                <li>Eebbana waa koobay [kamana baxsadaan].</li>
                <li>Waase Qur’aan sharaf leh.</li>
                <li>Oo ku qoran Ioox la dhawray [Lawxul Maxfuudka).</li>
            </ol>
            <p>Kuwa xaqa rumeeyay oo camal fiican fala Janno iyo wanaag baa u
                dambeeya waana liibaan wayn, Eebbana wuxuu doonuu sameeyaa, waana awood
                wayn yahay, gaaladii iyo xaq-diidayaashiina waa kii ciqaabay, waxay
                gaaladu beeninna waa uun Qur’aan sharaf leh oo la dhawray. Xasan
                Al-Basri wuxuu yidhi, “Qur’aanka sharafta leh wuxuu ku sugan yahay Eebba
                agtiisa Lawxul Maxfuudka, wuxuuna kasoo dajin wuxuu doono, kuna dajin
                cidduu doono oo khalqigiisa ah. Al-Buruuj (11-22)</p>
            <h2 id="suurat-ad-daariq">Suurat ad-Daariq</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbe wuxuu ku dhaartay] samada iyo xiddigga guura.</li>
                <li>Ma taqaan xiddigga guura?</li>
                <li>Waa xiddig ifa.</li>
                <li>Ee naf walba waxaa kor jooga ilaaliye [malag].</li>
                <li>Ee dadku ha dayo waxa laga abuuray.</li>
                <li>Waxaa laga abuuray biyo booda.</li>
                <li>Kana soo baxa dhabar iyo laab dhexdood.</li>
                <li>Eebbana waa karaa soo celinta dadka [Qiyaamada].</li>
                <li>Maalinta la imtixaani waxa [laabta] ku qarsoon.</li>
                <li>Dadkuna xoog ma leh [maalintaas] iyo wax u gargaaara midna.</li>
                <li>[Eebbana wuxuu ku dhaartay] samada roobka leh.</li>
                <li>Iyo dhulka jeexma [waxna kasoo baxo].</li>
                <li>Ee Qur’aanku waa hadal wax kala bixiya [wanaagga iyo xumaanta].</li>
                <li>Ciyaarna ma aha [ee waa dhab].</li>
                <li>Gaaladu wax bay dhakri.</li>
                <li>Annaguna waannu kaydi [abaal-marin].</li>
                <li>Ee u sug gaalada wax yar.</li>
            </ol>
            <p>Naf walba waxaa ilaaliya malag, waana la xisaabin doonaa maalinta
                wixii qarsoonaa la faydi, ee waa in qalbiga, niyada, iyo camalkaba la
                wanaajiyaa, xumaan, dhagar iyo khiyaamana laga fogaado, illeen Eebbe
                cidna kama fakatee. Ad-Daariq (1-17)</p>
            <h2 id="suurat-al-aclaa">Suurat al-Aclaa</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waynee magaca Eebbe ee sarreeya.</li>
                <li>Eebbaha abuuray khalqiga ekeeyayna.</li>
                <li>Eebbaha wax walba qaddaray Jidkana tusiyey.</li>
                <li>Eebbaha soo bixiya daaqa.</li>
                <li>Kana dhiga markaas kadib caws ingagan oo madow.</li>
                <li>Waxaan kuu akhriyaynaa Qur’aanka halmaamina maysid.</li>
                <li>Wuxuu Eebbe doono mooyee, Eebbana waa ogyahay waxa muuqda iyo waxa
                    qarsoonba.</li>
                <li>Waxaana kuu fududayn haynaa Waddo Fiican.</li>
                <li>Ee wax waani [Nabiyow] markay wax tari waanadu.</li>
                <li>Waxaa waantoobi ruuxa Eebbe ka yaabee.</li>
                <li>Waxaana ka fogaan waanada ruuxa xune.</li>
                <li>Ee ah mid gali Naar wayn.</li>
                <li>Oon kuna dhimanayn dhexdeeda kuna noolaanayn.</li>
                <li>Waxaana liibaanay ruuxii daahir noqda.</li>
                <li>Magaca Eebbana xusa, salaaddana tukada.</li>
                <li>Saas ma aha ee dadku wuxuu doortay nolosha adduunyo ee dhaw.</li>
                <li>Aakhiraase khayr badan baaqina ah [hadhi].</li>
                <li>Arrintaasuna waxay ku sugan tahay Kutubtii hore.</li>
                <li>Kutubtii [Nabi] Ibraahiim iyo [Nabi] Muuse.</li>
            </ol>
            <p>Eebbaa sharaf badan, magaciisuna sidoo kale waa sharaf badan yahay,
                wax walbana isagaa qaddaray, Jidkana isagaa kala caddeeyay, ruuxii
                fiicanna tan san buu qaadi, ruuxii xunna tan daran buu qaadi, wuxuuna ku
                noolaan ma-disha ma-noolayso, liibaan waxaa leh ruuxii mu‘min noqda
                xuska Eebbe iyo salaaddiisana badiya, nolosha adduunyana ayna khaldin,
                illeen Aakharaa fiicane. Waxaa lasoo sheegayna waxay ku sugnayd
                Kutubihii hore, sida kii Nabi Ibraahiim iyo Nabi Muuse. Saxiixu Muslim
                waxaa ku sugnaaday, “Eebbe wuu qaddaray maamulka khalqiga, abuuridda
                samaawaadka iyo dhulka ka hor konton kun oo sano, carshigiisuna wuxuu
                ahaa biyaha korkooda.” Al-Aclaa (1-19)</p>
            <h2 id="suurat-al-qaashiyah">Suurat al-Qaashiyah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Ma kusoo gaadhay Qiyaamada warkeedii?</li>
                <li>Wajiyaal maalintaas way dullaysnaan.</li>
                <li>Waxayna qaban shaqo dhib ah.</li>
                <li>Waxayna gali Naar kulul.</li>
                <li>Waxaana laga waraabin il kulayl daran.</li>
                <li>Wax cunto ahna kama helaan oon ahayn cunno xun [oo wax dhibta].</li>
                <li>Taasoon waxna cayilin haynin gaajana wax ka taraynin.</li>
                <li>Wajiyaalna maalintaas way nicmaysnaan [waa mu‘miniinta].</li>
                <li>Waxayna ka raalli noqotay camalkeedii.</li>
                <li>Janno sarana way gali.</li>
                <li>Kumana maqasho Jannada hadal macna darro.</li>
                <li>Waxaana ah dhexdeeda il socota.</li>
                <li>Iyo sariiro la kor yeelay.</li>
                <li>Iyo koobab la hor dhigay [ehlu-Jannaha].</li>
                <li>Iyo barkimooyin la safay.</li>
                <li>Iyo gogol la fidiyay.</li>
            </ol>
            <p>Qiyaamada iyo sida dadku u qaybsami laba waddana u kala qaadi, iyo
                Jannada iyo wanaaggeeda, iyo Naarta iyo xumaanteeda, wax badan buu
                Qur’aanku ka hadlay, waxaase loo baahan yahay uun in loo darbado,
                wanaaggana la falo, xumaantana laga tago. Rasuulkii Eebbana wuxuu yidhi
                (naxariis iyo nabadgalya korkiisa Eebba ha yeelee), “War ma jiraa ruux u
                tafa xaydan Jannada? Jannadu khatar ma lehee, Eebbaha Kacbadaan ku
                dhaartaye waa nuur ifi, odgoon gilgilan, sar la qurxiyay, wabi socda,
                midho bisil, haweeney wanaagsan oo quruxsan, labbis badan, iyo nagaadi
                waligeed ah oo daar Nabad-Gashay, iyo faakihad iyo khudaar iyo farax iyo
                nicmo, meel sare oo quruxsan,” markaasay dheheen, “Haa Rasuulki Eebbow,
                annagaa u tafa xaydan,” markaasuu yidhi, “Dhaha, ’Hadduu Eebbe doono,”
                markaasay qawmkii dheheen, “Hadduu Eebbe doono.” Waxaa wariyay Ibnu
                Maajah. Al-Qaashiyah (1-16)</p>
            <ol start="17" type="1">
                <li>Miyayna fiirinaynin sida geela loo abuuray.</li>
                <li>Iyo sida samada loo kor yeelay.</li>
                <li>Iyo sida buuraha loo taagay,</li>
                <li>Iyo sida dhulka loo fidiyay.</li>
                <li>Ee waani dadka waxaad tahay waaniyee [Nabiyow].</li>
                <li>Mana tihid mid xoog [qasab] ku leh.</li>
                <li>Hase yeeshee ruuxii xaqa ka jeedsada oo gaalooba [kusoo celi
                    Xaqa].</li>
                <li>Eebbana wuu caddibi caddibaadda u wayn.</li>
                <li>Xagganagayna usoo noqon [khalqigu].</li>
                <li>Annagaana xisaabin.</li>
            </ol>
            <p>Waa in la fiiriyaa khalqiga Eebbe laguna waana qaataa, sida cirka,
                dhulka, buuraha, geela iyo makhluuqaatka kalaba, Diinta Islaamkuna ma
                aha qasab iyo dirqi ee waa uun waano, hase yeeshee ruuxii xadgudba oo
                fasahaad la socda waa la qaban, isagooy u dambayso tii Aakhirana.
                Hadalna wuxuu ku dhan yahay in Eebba loo noqon uuna xisaabin. Waxaa laga
                wariyay Abuu Umaama inuu maray Khaalid bini Yaziid binu Mucaawiya,
                markaasuu waydiiyay kalimaddii ugu jilicsanayd ees ka maqlay Rasuulkii
                Eebbe (naxariis iyo nabadgalyo korkiisa Eebbe ha yeelee), wuxuuna yidhi,
                “Waxaan Rasuulkii Eebbe (naxariis iyo nabadgalyo korkiisa ha yeelee)
                maqlay isagoo leh, ‘Dhammaantiin Jannadaad galaysaan ruux Eebbe ka
                carara mooyeen, sida neef geela ehelkiisa uga cararo.’” Waxaa wariyay
                Imaamu Axmad. Al-Qaashiyah (17-26).</p>
            <h2 id="suurat-al-fajr">Suurat al-Fajr</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbe wuxuu ku dhaartay] waabariga.</li>
                <li>Iyo habeennada tobanka ah [Arrafo].</li>
                <li>Iyo tirada siman iyo tan is dheer.</li>
                <li>Iyo habeenku markuu tagayo.</li>
                <li>Miyayna arrintaasu ahayn wax loogu dhaarto qof caqli leh?</li>
                <li>Ma kusoo gaadhay sida Eebbahaa ku falay Caad</li>
                <li>Ee ahaa Irama xooggana lahaa</li>
                <li>Wax la mid ahna aan lagu abuurin dhulka</li>
                <li>Iyo Thamuudkii ahaa dhagaxa kuwa ku jarjara waadiga</li>
                <li>Iyo Fircoonkii dhakawyada lahaa?</li>
                <li>Kuwiina ahaa ku xadgudbay dhulka</li>
                <li>Kuna badiyay dhexdiisa fasaadka</li>
                <li>Markaasaana Eebba ku shubay caddibaad daran.</li>
                <li>Maxaa yeelay Eebbe waa u darban yahay [abaalmarinta].</li>
            </ol>
            <p>Eebbe wuxuu abaal-mariyay halaagayna kuwii Xaq-diidayaasha ahaa
                Nabiyadana beeniyay, isna biday xoog iyo tabar, ruux kastoo is-kibriyana
                oo xumaan iyo fasaad dhulka ku sameeyana wuxuu la kulmi waxay la
                kulmeen, wuxuuna ka cabbi weelkay ka cabbeen, taasina waa sunnada Eebbe
                wax baddalina ma jiro. Al-Fajr (1-14)</p>
            <ol start="15" type="1">
                <li>Marka Eebbe dadka imtixaano xoolana ugu nicmeeyo wuxuu dhihi [kan
                    xun], “Waa la i sharrifay,” [isagoo faani].</li>
                <li>Haddiise Eebbe imtixaano oo xoolaha ku yareeyo wuxuu dhihi, “Eebbaa
                    i dulleeyay.”</li>
                <li>Saas ma aha ee waxaydaan dhaqaalaynayn agoonka.</li>
                <li>Mana fartaan in masaakiinta wax la siiyo.</li>
                <li>Waxaadna aad u cuntaan dhaxal xaq darro.</li>
                <li>Xoolahana waxaad u jeceshihiin si daran.</li>
                <li>Saas ma aha ee marka dhulka la burburiyo.</li>
                <li>Eebbe iyo malaguna la yimaaddo amarkiisa malaa’igtoo safan.</li>
                <li>Naarta Jahannamana maalintaas la keeno, dadku waxay xusuusan waxay
                    faleen. Maxayse xusuusi tari?</li>
                <li>Waxay dhihi, “Shallaytee maan wanaag hormarsado.”</li>
                <li>Maalintaas sida Eebbe wax ruux u cadaabi ma jiro.</li>
                <li>Wax sida Eebbe wax u xidhina ma jiro.</li>
                <li>Naftase xaqa rumaysay ee xasillooneey</li>
                <li>U noqo Eebbahaa adoo raalli ah lagana raalli noqday</li>
                <li>Dhex galna addoomadayda [wanaagsan].</li>
                <li>Galna Jannadayda.</li>
            </ol>
            <p>Xoola badnida iyo saboolnimaduba waa imtixaan Eebbe, mana aha jacayl
                Eebbe iyo nebcaansho midna. Saas daraaddeed waa in wax bixinta lays
                faro, lana dhaqaaleeyo agoonta iyo masaakiinta, booli cuniddana layska
                jiro. Nabiguna wuxuu yidhi (naxariis iyo nabadgalyo korkiisa Eebbe ha
                yeelee), “Guriga ugu khayr badan Muslimiinta wa guriga agoon loogu
                sama-falo, guriga ugu shar badan Muslimiintana waa guri agoon lagu
                xumeeyo.” Waxaa laga wariyay Cabdullaahi ibnu Mubaarak. Saa daraaddeed
                waa in wanaag la hor marsadaa si raalli ahaanshaha Eebbe iyo Jannadiisa
                loo helo, iyo naf xasilloon, illeen Qiyaame iyo xisaab baa dambaysee.
                Al-Fajr (15-30)</p>
            <h2 id="suurat-al-balad">Suurat al-Balad</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Eebbe wuxuu ku dhaaran magaalada Makkaad [ee sharrifan].</li>
                <li>Ood Nabiyow daggan tahay dhexdeeda.</li>
                <li>Iyo Nabi Aadam iyo carruurtiisa [dadka].</li>
                <li>Ee Eebbe dadka wuu abuuray iyagoo dhib iyo shaqo [adduunka kala
                    kulmi].</li>
                <li>Ma waxayse [dadku] u maleeyeen inaan cidna awood ku lahayn?</li>
                <li>Dadka [gaalada] waxay odhan, “Waxaan bixiyey xoolo badan,” [si Xaqa
                    loo horjoogsado].</li>
                <li>Ma wuxuu u maleeyay [xaq-diiduhu] inaan cidna arkaynin?</li>
                <li>Miyaannaan u yeelin laba indhood</li>
                <li>Iyo carrab iyo laba bishimood?</li>
                <li>[Oo miyaannaan] u caddaynin labada jid [khayrka iyo sharka]?</li>
            </ol>
            <p>Magaalada Makka yuu Eebbe ku dhaartay, maxaa yeelay waa magaalo
                barakaysan, Qur’aankana lagu soo dajiyay, Nabigana laga bixiyay,
                Kacbaduna ku taallo, saas darteed waa in la wayneeyo, addunkuna waa
                halgan iyo dhib, waase in Xaqa la raacaa loona adkaystaa, bixinta
                xooluhuna waa inay ahaataa dar Eebbe, maxaa yeelay Eebbe wuxuu inagu
                galladaystay nicmooyin badan, sida indhaha, caqliga, afka, carrabka, iyo
                bishimaha, si aad wanaag ugu hadashid, waddadana Eebbe waa ina tusiyay,
                si aan Jidka wanaagga u qaadno kan xunna uga leexanno. Nabiguna wuxuu
                yidhi (naxariis iyo nabadgalyo korkiisa Eebbe ha yeelee), “Baladkan
                Eebbe wuu xaaraam yeelay maalintuu abuuray samaawaadka iyo dhulka. Waana
                xaaraam sida Eebbe u xarrimay ilaa Qiyaamada, geedkiisa lama rujiyo,
                waxaase la ii banneeyay saacad maalin ka mid ah, iyaduna waxay ku
                noqotay xaaraamnimadeedii shalay oo kale, ha gaadhsiiyo midka jooga kan
                maqan.” Waxaa wariyay Muslim iyo Bukhaari iyo kutubta sunnada ee kale.
                Al-Balad (1-10)</p>
            <ol start="11" type="1">
                <li>Ee dadku muu jiidho jiirta.</li>
                <li>Ma taqaannaa jiirta?</li>
                <li>Waa qoor la xoreeyo.</li>
                <li>Iyo cunno la siiyo maalin gaajo</li>
                <li>Agoon kuu dhaw</li>
                <li>Ama miskiin dhulka ku dhagay [dhibaato darted].</li>
                <li>Markaas la noqdo kuwa rumeeyay Xaqa, isuna dardaarma samirka, isuna
                    dardaarma naxariista.</li>
                <li>Kuwaasina waa kuwa midigta mari.</li>
                <li>Kuwa ka gaaloobayse aayaadkannaga waa kuwa jidka xun mari.</li>
                <li>Waxaana lagu dabooli Naar.</li>
            </ol>
            <p>Qiimaha noloshu waa in ruuxu halgamo Xaqana raaco, dhibka halgan
                kaasna u adkaysto, dadka goommoonna wax ku taro, gaar ahaan agoonta iyo
                masaakiinta, si markaas ruuxu ugu mid noqdo kuwa sama-falay ee samirka
                iyo naxariista is fara, Jidka wanaagsanna qaada xumaanna ka taga.
                Rasuulkuna wuxuu yidhi (naxariis iyo nabadgalyo Eebbe korkiisa ha
                yeelee), “Ruuxaan u naxariisanin kaannaga yar aqoonsaninna xaqa ka wayn,
                naga mid ma aha.” Waxaa wariyay Abuu Daawuud. Al-Balad (11-20)</p>
            <h2 id="suurat-ash-shams">Suurat ash-Shams</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbe wuxuu ku dhaartay] qorraxda iyo barqinkeeda.</li>
                <li>Iyo dayuxu markuu qorraxda raaco.</li>
                <li>Iyo maalintu markay ifiso.</li>
                <li>Iyo habeenku markuu daboolo [madoobaado].</li>
                <li>Iyo samada iyo say u dhisan tahay.</li>
                <li>Iyo dhulka iyo suu u fidsan yahay.</li>
                <li>Iyo nafta iyo sida Eebbe u ekeeyay.</li>
                <li>Una tusiyay jidka xun iyo ka Eebbe ka-yaabiddaba.</li>
                <li>Ee waxaa liibaanay ruuxii naftiisa daahiriya.</li>
                <li>Waxaana khasaaray ruuxii naftiisa xumaan dhex galiya.</li>
                <li>Thamuud waxay beeniyeen [Xaqii] kibir dartiiis.</li>
                <li>Markuu tagay koodii xumaa [si uu hasha u dilo].</li>
                <li>Oo Rasuulkii Eebbana ku yidhi, “Iska daaya hasha Eebbe iyo
                    cabbideeda.”</li>
                <li>Wayna beeniyeen Rasuulkii, hashiina way dileen, markaasaa Eebbe si
                    daran u caddibay dambigooda dartiis.</li>
                <li>Isagoon Eebbe ka yaabaynin cidhib [iyo wax yeello].</li>
            </ol>
            <p>Eebbe wuxuu ku dhaartay toddobo arrimood oo suuraddan ka mid ah, in
                ruuxii xaqa ku toosnaada uu liibaani, kii jidka xun qaadana uu khasaari,
                isla waynida dambiga, iyo Xaq-diidnimaduna sabab u noqoto halaag iyo
                ciqaab. Rasuulkuna wuxuu yidhi (naxariis iyo nabadgalyo korkiisa Eebbe
                ha yeelee), “Ruux kasto oo la dhalo waxaa lagu dhalaa fidrada
                (Islaamka).” Waxaa kale oo uu dhihi jiray isagoo sujuudsan, “Eebbow sii
                naftayda cabsideeda, daahirna yeel, adaa u khayr badan ku wax
                daahiriyee, adigaa wali u ah sayidkeedana ah.” Waxaa wariyay Imaam
                Axmed. Ash-Shams (1-15)</p>
            <h2 id="suurat-al-layl">Suurat al-Layl</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbe wuxuu ku dhaartay] habeenku markuu wax qariyo.</li>
                <li>Iyo markay maalintu muuqato [ifto].</li>
                <li>Iyo abuuridda dadka lab iyo dhaddigba.</li>
                <li>In camalkiinnu [dadow] kala duwan yahay.</li>
                <li>Ruuxiise bixiya [xuquuqda] Eebbana ka dhawrsada.</li>
                <li>Rumeeyana tii wanaagga badnayd [ciwal].</li>
                <li>Waxaannu u fududaynaa wanaagga [iyo Jidka fiican].</li>
                <li>Ruuxiise ku bakhayla xoolaha isna deeqtoonaysiiya [is-kibriya].</li>
                <li>Beeniyana tii wanaagga badnayd [ciwal].</li>
                <li>Waxaan u fududaynaa jidka xun.</li>
                <li>Xoolihiisuna wax uma taraan markuu halaagsamo.</li>
                <li>Annagaa wax hanuuninna.</li>
                <li>Aakhariyo addunbana annagaa iska leh.</li>
                <li>Waxaana idiinka digaynaa Naar kulayl daran.</li>
                <li>Oosan galaynin ruux xun mooyeen.</li>
                <li>Oo Xaqa beeniyay jeedsadayna.</li>
                <li>Waxaana ka fogaada [galidda naarta] ruuxii Eebba ka dhawrsada.</li>
                <li>Ee bixiya xoolihiisa si uu u daahir noqdo.</li>
                <li>Ruux wax ugu nicmeeyayna oo abaalmarinna ma uusan jirin.</li>
                <li>Ee wuxuu u bixin dar Eebbaha sarreeya.</li>
                <li>Wuuna raalli noqon doonaa ruuxaasi.</li>
            </ol>
            <p>Eebbe wuxuu ku dhaartay in camalka dadku kala duwan yahay, ruuxii
                toosana Jidka wanaagsan loo fududayn, kii beeniya oo qalloocdana jid xun
                uu qaadi, Aakhariyo adduunna Eebbaa iska leh, ee waa in laga digtoonaado
                xumaanta, wanaagga iyo dar Eebbe wax u bixintana lagu dadaalo. Jaabir
                bini Cabdillaahi waxaa laga wariyay inuu yidhi, “Rasuulkii Eebbow ma
                waxaan u camal falaynaa amar la dhammeeyay mise amar aannu cosboonayn?”
                Markaasuu yidhi, “Amar la dhammeeyay,” markaasuu yidhi Suraaqo, “Camalku
                maxaa weeye marka?” Rasuulkii Eebbe (naxariis iyo nabadgalyo korkiisa
                Eebbe ha yeelee) markaas wuxuu yidhi, “Ruuxii camal faliba waxaa loo
                fududayn camalkiisa.” Waxaa wariyay Muslim. Al-Layl (1-21)</p>
            <h2 id="suurat-ad-duxaa">Suurat ad-Duxaa</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbe wuxuu ku dhaartay] barqinka.</li>
                <li>Iyo habeenku markuu xasilo [madoobaado].</li>
                <li>Inaan Eebbe kaa tagin [Nabiyow] kuuna cadhoonin.</li>
                <li>Aakharana kaaga khayr badan adduunka.</li>
                <li>Eebbaana ku siin doona [wanaag] waadna raalli noqon.</li>
                <li>Miyuusan ku helin Eebbahaa adigoo agoon ah oosan ku dhawaynin?</li>
                <li>Miyuunase ku helin adigoo baadi ah oosan ku hanuunin?</li>
                <li>Miyuunase ku helin adigoo caydhi ah oosna ku hodminin [kuu
                    waxyoonin]?</li>
                <li>Ee agoonta ha xoogin [hana dhibin].</li>
                <li>Ka wax su‘aalina ha canaanan.</li>
                <li>Nicmada Eebbahaana ka sheekee [ku mahadi].</li>
            </ol>
            <p>Suuraddani waa suurad wayn, sida suuradaha Qur’aanka ee kalaba,
                waxayna kusoo dagtay mar Nabigu (naxariis iyo nabadgalyo korkiisa Eebbe
                ha yeelee) xanuunsaday gaaladuna dheheen, “Muxammad shaydaankiisii wuu
                ka tagay,” iyagoo ula jeeda Malaku-Jibriil oo waxyiga dib ula yar
                dhacay, Eebbana wuxuu suuradda ku sheegay nicmooyin uu Nabiga siiyay,
                iyo agoonka inaan la dhibin, kuwa dhibaataysanna ee wax warsanna aan la
                canaanan, nicmada Eebbana lagu mahadiyo. Rasuulkuna wuxuu yidhi
                (naxariis iyo nabadgalyo korkiisa Eebbe ha yeelee), “Hodontinnimadu ma
                aha xoolo badni, laakin hodontinnimadu waa hodonnimada nafta.” Waxaa
                wariyay Bukhaari iyo Muslim. Ad-Duxaa (1-11)</p>
            <h2 id="suurat-ash-sharx">Suurat ash-Sharx</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Miyaannaan kuu waasicinin laabta [kuu nuurinin]?</li>
                <li>Oonnaan kaa dajinin culayskii</li>
                <li>Dhabarka kaa cusleeyay?</li>
                <li>Miyaannaan kor yeelin magacaaga [xusiddaada]?</li>
                <li>Cidhiidhina waxaa ku dhaw fudayd [faraj].</li>
                <li>Cidhiidhina waxaa ku dhaw fudayd.</li>
                <li>Ee markaad salaadda dhammayso isku dhib [samo-fal].</li>
                <li>Eebbana [khayr] ka rajee.</li>
            </ol>
            <p>Eebbe wuxuu Nabiga (naxariis iyo nabadgalyo korkiisa Eebbe ha yeelee)
                ku mannaystay wanaag badan, sida laabta oo loo nuuray, culayska oo laga
                dajiyay, iyo magaciisa oo la kor yeelay, wuxuuna Eebbe sheegay in
                cidhiidhi kasta faraj ku dhawyahay, wuxuuna faray in ducada iyo
                khayrkana lagu dadaalo, Eebbana wanaag laga rajeeyo. Qataada waxaa laga
                wariyay in loo sheegay in Rasuulkii Eebbe (naxariis iyo nabadgalyo
                korkiisa ha yeelee) asxaabtiisii ugu bishaareeyay aayaddan yidhina, “Hal
                cidhiidhi kama adkaado laba fudayd.” Waxaa wariyay Ibnu Jariir.
                Ash-Sharx (1-8)</p>
            <h2 id="suurat-at-tiin">Suurat at-Tiin</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Eebbe wuxuu ku dhaartay tiinka iyo zeytuunka.</li>
                <li>Iyo Duuri Saynaa.</li>
                <li>Iyo magaaladan aaminka ah [Makka].</li>
                <li>Ee waxaana ku abuurnay dadka muuqaal toosan.</li>
                <li>Kaddibna waxaan u celinaynaa hoos [gabow dartiis].</li>
                <li>Hase yeeshee kuwa rumeeyey xaqa camal wanaagsanna falay, waxay mudan
                    ajri aan go‘aynin.</li>
                <li>Ee maxaa gaalada u sababay beeninta Qiyaamada intaas ka dib.</li>
                <li>Miyuusan Eebbe ahayn kan ugu xukun wanaagsan? [Eebaa xukun
                    wanagsan.]</li>
            </ol>
            <p>Suuraddani waxay ka warrami sida Eebbe u abuuray dadka, una
                wanaajiyey abuurkiisa, haddana ugu celin gabow iyo tabar yari ciddii
                cimrida, Eebbana wuxuu ku abaal marin kuwa wanaagga falay wanaag iyo
                ajir aan dhammaanayn, Eebbana waa kan xukunkiisu caadilka iyo Xaqa yahay
                uguna fiican yahay. Abuu Hureyra waxaa laga wariyey, “Hadduu mid idinka
                mid ah akhriyo suuraddan iyo dhammaadkeeda ha yiraahdo, ‘Waxaan ka mid
                ahay kuwa marag furi.’” At-Tiin (1-8)</p>
            <h2 id="suurat-al-calaq">Suurat al-Calaq</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Wax ku akhri [Nabiyow] magaca Eebbe ee abuuray [khalqiga].</li>
                <li>Dadkana ka abuuray calaq [wax yar oo ku dhaga darbiga riximka, dib u
                    eegaha].</li>
                <li>Akhri Eebbena waa kan sharafta lehe.</li>
                <li>Ee dadka baray sida qalinka wax loogu qoro.</li>
                <li>Dadkana baray waxayna aqoonin.</li>
                <li>Saas ma aha ee dadku [gaaladu] waa gudbeen.</li>
                <li>Markuu isku ogaaday hodontinnimo.</li>
                <li>Eebbahaa xaggiisaase loo noqon.</li>
                <li>Ka warrama midka ka reebaya.</li>
                <li>Addoon [Eebbe] oo tukan salaadda.</li>
                <li>Bal ka warrama hadduu ka laga reebi hanuunsan yahay [waa
                    Nabiga]</li>
                <li>Ama uu fari Eebba ka-yaabid</li>
                <li>Balse ka warrama hadduu midka wax ka reebi uu beeniyay [Xaqa] kana
                    jeedsaday [waa Abuu Jahal iyo wixii la mid ahe]</li>
                <li>Miyuusan ogayn in Eebbe arko?</li>
                <li>Saas ma aha ee hadduusan joogin waxaannu qaban foodda.</li>
                <li>Food beenaaleey ah gafna badan.</li>
                <li>Ha u yeedho gargaarihiisa.</li>
                <li>Waxaannu u yeedhi malaa’ig darane.</li>
                <li>Saas ma aha ee warkiisa ha maqlin sujuudna una dhawow [Eebbe].</li>
            </ol>
            <p>Suuraddani waa suuraddii Qur’aanka usoo hor dagtay, waxayna ka
                billaabatay faridda wax barashada iyo qalinka, taasoo ku tusin sida
                Diinta Islaamku ugu horrayso wax barashada iyo la dagaallanka jahliga,
                waxaa kalooy ku tusin xumaanta isla-waynida iyo dadka oo xaqa laga
                reebo, iyo inaan la maqlin xumaanle warkiis ee Eebbe lagu xidhnaado
                illeen isagaa xoog iyo awoodba leh. Abuu Hurayra waxa laga wariyay in
                Rasuulkii Eebbe (naxariis iyo nabadgalyo korkiisa Eebbe ha yeelee)
                yidhi, “Addoonku wuxuu Eebbihiis ugu dhaw yahay markuu sujuudsan yahay
                ee badiya ducada.” Waxaa wariyay Muslim. Al-Calaq (1-19)</p>
            <h2 id="suurat-al-qadr">Suurat al-Qadr</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Annagaa soo dajinnay Qur’aanka Laylatul [habeenka] Qadarka [sharafta
                    leh].</li>
                <li>Ma taqaannaa Laylatul Qadarka?</li>
                <li>Waa habeen ka khayr badan kun bilood [oo kale].</li>
                <li>Waxaana soo daga malaa’igta [kale] iyo Malaku Jibriil habeenkaas
                    idanka Eebbe dartiis iyo amarkiisa.</li>
                <li>Waana habeen nabadgalyo inta waagu ka baryi.</li>
            </ol>
            <p>Wuxuu Eebbe innoogu sheegay suuraddan inuu Qur’aanka sharafta leh soo
                dajiyay habeenkaa wanaagsan ee ka khayr badan kun bilood, waxaana la
                sheegay in habeenkaasi ku jiro bisha barakaysan ee Soon. Saas daraadded
                mar hadduu yahay habeen sharaf leh malaa’igtuna soo dagi habeen
                nabadgalyana yahay, waa in lagu dadaalaa sidii loo heli lahaa wanaaggana
                la badiyo, xumaantana la yareeyo. Abuu Hurayra waxaa laga wariyay in
                Rasuulkii Eebbe (naxariis iyo nabadgalyo korkiisa Eebbe ha yeelee) inuu
                yidhi, “Ruuxii istaaga Laylatu Qadarka (salaad) rumayn iyo ajri-doonid
                darteed waa loo dhaafaa wixii hormaray oo dambigiisa ah.” Waxaa wariyay
                Bukhaari iyo Muslim. Al-Qadr (1-5)</p>
            <h2 id="suurat-al-bayyinah">Suurat al-Bayyinah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Ma aha kuwii gaaloobay ee ahaa ehlu-Kitaabka [Yahuud iyo Nasaara]
                    iyo gaaladii kuwo ka taga [xumaanta] intuu uga yimaaddo wax cad [xuja
                    ah].</li>
                <li>Oo ah Rasuul Eebbe oo akhriyi Kutub daahir ah.</li>
                <li>Oo xukun fiicani ku yaal.</li>
                <li>Mana kala tagin gaalada ehlu-Kitaabka ah intuu uga yimaaddo xaq cad
                    [xasad dartiis].</li>
                <li>Dadkana waxaan Eebbe caabudiddiisa ahayn lama farin iyagoo u kali
                    yeeli Eebbe diinta, toosanna, salaaddana oogi, zakadana bixin, saasina
                    waa diinta toosan.</li>
                <li>Kuwa gaaloobay oo ehlu-Kitaabka ah iyo gaaladii waxay gali Naarta
                    Jahannama ayna ku waari dhexdeeda, kuwaasina waa kuwa ugu shar badan
                    khalqiga.</li>
                <li>Kuwa rumeeyayse Xaqa camal fiicanna falay kuwaasi waa kuwa ugu khayr
                    badan khalqiga.</li>
                <li>Abaalkooda ay Eebbe agtiisa ku leeyihiin waa Jannooyin Nagaadi,
                    dhexdeedana ay dureeri wabiyaal ay kuna waari dhexdeeda waligood, Eebbaa
                    ka raalli noqday iyana way ka raali noqdeen, arrintaasna waxay u
                    sugnaatay ruuxii Eebba ka yaaba.</li>
            </ol>
            <p>Suuraddu waxay sheegi xumaanta gaalada iyo inay Nabiga, Qur’aanka iyo
                Xaqaba diidi xasad, kibir iyo xaq-diidnimo, hase yeeshee Diintu iyo
                wanaaggeeduba waa cad yihiin sida maalintoo kale, dadkuna waa laba,
                mu‘min khayr badan oo Janna gali, iyo gaal shar badan iyo xumaan oo Naar
                gali (Eebba ha naga koriyee). Nabiguna wuxuu yidhi (naxariis iyo
                nabadgalyo korkiisa Eebbe ha yelee), “Yahuudi waxay u kala tagtay kow
                iyo toddobaatan qaybood, Nasaarana waxay u kala tageen laba iyo
                toddobaatan qaybood, ummaddanna waxay u kala tagi saddex iyo toddobaatan
                qaybood, dhammaanna Naartay gali mid mooyeene.” Waxay dheheen, “Waa tee
                Rasuulkii Eebow?” Wuxuu yidhi, “Waa tan ku socota saan nahay ani iyo
                asxaabtayda.” Al-Bayyinah (1-8)</p>
            <h2 id="suurat-az-zalzalah">Suurat az-Zalzalah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Marka dhulka la gilgilo.</li>
                <li>Dhulkuna soo bixiyo culayskiisii [wixii ku aasnaa].</li>
                <li>Dadkuna [gaaladuna] dhahaan, “Maxay leedahay?”</li>
                <li>Maalintaas waxay ka sheekayn warkeeda.</li>
                <li>Maxaa yeelay Eebbaa u waxyooday.</li>
                <li>Maalintaas dadku way soo bixi iyagoo kala tagsan [xagga diinta iyo
                    camalkaba] si ay u arkaaan camalkooda.</li>
                <li>Ruuxiise wax yaroo khayra fala wuu arki.</li>
                <li>Kiise wax yar oo shar ah fala wuu arki.</li>
            </ol>
            <p>Qiyaamadu waa xaq sugan si ruux walba looga abaal mariyo camalkiisa,
                khayr ruuxii fala wuu la kulmi, xumaan yar ruuxii sameeyana wuu arki,
                ruux walbana suu ka diin yeesho yaa lugu abaal marin. Abuu Hurayra waxaa
                laga wariyay inuu yidhi, “Rasuulkii Eebbe (naxariis iyo nabadgalyo
                korkiisa Eebbe ha yeelee) yaa akhriyay aayaddan, ‘Maalintaas waxay ka
                sheekayn warkeeda.’ Wuxuuna yidhi, ‘Ma ogtihiin warkeeda?’ Waxay dheheen
                Eebbe iyo Rasuulkiisaa og,’ wuxuu yidhi, ‘Warkeedu waa inay ku marag
                kacdo addoon kastaba wuxuu ku camal falay korkeeda, iyadoo dhihi, ‘Wuxuu
                camal falay sidaa iyo sidaa, maalin hebla iyo maalin hebla.’ Warkeedu
                wakaas.’” Waxaa wariyay Axmad iyo Tirmidi iyo Nasaa’i. Az-Zalzalah
                (1-8)</p>
            <h2 id="suurat-al-caadiyaat">Suurat al-Caadiyaat</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbe wuxuu ku dhaartay] fardaha Jahaadka u orda iyagoo
                    qayliyi.</li>
                <li>Iyo kuwa dabka qoobkooda ku ifiya [guuraha].</li>
                <li>Iyo kuwa cadawga weerara subaxdii.</li>
                <li>Ee boodhka kiciya.</li>
                <li>Cadawgana dhex gala.</li>
                <li>Ee dadku Eebbohood waa diideen.</li>
                <li>Arrintaasna dadku wuu ogyahay.</li>
                <li>Dadkuna xoola-jacaylka waa ku daran yahay.</li>
                <li>Miyuuna ogayn marka xabaalaha waxa ku jira lasoo bixiyo</li>
                <li>Laabaha waxa ku qarsoonna la muujiyo</li>
                <li>In Eebbohood maalintaas ogyahay?</li>
            </ol>
            <p>Jahaadka gaaladu waa arrin wayn oo waajib ah, kaasoo ah in loo
                darbado wax kasta oo qalab ah, qiimaha arrintaasna waxaa ku tusin in
                Eebbe ku dhaartay. Waxaa kale oy suuraddu ina tusin madax-adaygga dadka
                iyo xoola-jacaylkiisa, marse haddii Qiyaame la iman, Qalbiga wixii ku
                qarsoonaana la muujin Eebbana wax walba ogyahay, soo in loo darbado
                khayrkana la badiyo ma haboona? Al-Caadiyaat (1-11)</p>
            <h2 id="suurat-al-qaaricah">Suurat al-Qaaricah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Qaaricada [qalbiga garaacda].</li>
                <li>Qaarica maxay tahay?</li>
                <li>Mase taqaannaa Qaarico?</li>
                <li>Waa maalinta dadku noqon sida baalallay.</li>
                <li>Buuruhuna ay noqon sida suuf kala firdhay.</li>
                <li>Ruuxiise miisaankiisa [fiican] cuslaado.</li>
                <li>Wuxuu ku noolaan nolol raalli ah.</li>
                <li>Ruuxiise uu fududaado miisaankiisa [fiican].</li>
                <li>Wuxuu u hoydaa [Naarta] Haawiya.</li>
                <li>Ma taqaannaa Haawiya?</li>
                <li>Waa Naar kulayl daran.</li>
            </ol>
            <p>Maalinta Qiyaame magacya badan bay leedahay, waxayna ku tusin
                waynideeda siduu yidhi Cali binu Abii Daalib, “Magacyada badan waxay ku
                tusin waynida ay leedahay.” Waana maalin miisaan caddaalad la taagi,
                ruux walbana uu la kulmi wuxuu hormarsaday, oo ah abaal-marin Janno
                wanaagsan, ama Naar kulayl badan. Rasuulkii Eebbana wuxuu yidhi
                (naxariis iyo nabadgalyo korkiisa Eebbe ha yeelee), “Naartii baa u
                dacwootay Eebbeheed iyadoo leh, ‘Eebbow qaarkay baa qaar cunay,’
                markaasuu u idmay laba neefsasho, mid qabowga ah iyo mid kulaylka ah,
                waana qabowga u daran eed heshaan xagaagii, iyo kulaylka u daran eed
                heshaan jiilaalkii.” Waxaa wariyay Bukhaari iyo Muslim. Al-Qaaricah
                (1-11)</p>
            <h2 id="suurat-at-takaathur">Suurat at-Takaathur</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa idin shuqliyay dadow wax badsasho [iyo isu faanid].</li>
                <li>Intaad xabaalaha ka tagtaan [dhimataan].</li>
                <li>Saas ma aha ee waad ogaan doontaan.</li>
                <li>Haddana saas ma ehee waad ogaan doontaan [faanka cidhibtiisa].</li>
                <li>Haddaad dhab ahaan wax u ogtihiin [waad dayn lahaydeen
                    xumaanta].</li>
                <li>Dhab ahaan baad u arkaysaan [Naarta] Jaxiima.</li>
                <li>Ka dibna waxaad u arkaysaan [Naartaas] si yaqiin ah.</li>
                <li>Waxaana laydin warsan maalintaas nicmadii.</li>
            </ol>
            <p>Faan iyo isla-wayni wax qiima ah ma leh, waxaana lagala kulmaa
                cidhib-xumo iyo khasaare, marse haddii la dhiman dhab ahaanna wax loo
                arki doono, nicmadii addunyana lays waydiin doono waa in wanaag la
                hormarsadaa, xoolo iyo dad isugu faanna laga tagaa, xooluhu maxay tari
                haddaan wanaag loo hormarsanin. Rasuulkii Eebbana wuxuu yidhi (naxariis
                iyo nabadgalyo korkiisa Eebbe ha yeelee), “Maydka waxaa raaca saddex,
                laba way soo noqon midna wuu la jiraa. Waxaa raaci ehelkiisa, maalkiisa
                iyo camalkiisa, waxaa soo noqon ehelkiisii iyo maalkiisii, waxaana ku
                hadhi camalkiisii.” Waxaa wariyay Bukhaari, Muslim iyo Tirmidi.
                At-Takaathur (1-8)</p>
            <h2 id="suurat-al-casr">Suurat al-Casr</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>[Eebbe wuxuu ku dhaartay waqtiga] casarka ah.</li>
                <li>In dadku khasaaro ku sugan yahay.</li>
                <li>Marka laga reebo kuwa rumeeyay Xaqa ee camal fiican fala, isuna
                    dardaarma Xaqa, isuna dardaarma samirka.</li>
            </ol>
            <p>Suuraddani waa suurad gaaban, hase yeeshee aad u wayn, waxayna
                caddaysay in dadku khasaaray wixii kasoo hadhay kuwa Xaqa rumeeyay camal
                wanaagsanna la yimid, wanaaggana is faray, samirkana isu dardaarmay.
                Dabaraani wuxuu ka wariyay Cubaydullaahi binu Xafse inuu yidhi, “Laba
                ruux oo asxaabtii Rasuulka ka mid ah waxay ahaayeen hadday kulmaan
                inaynan kala tagin isagoon midkood akhriyin suuraddan ilaa dhammadkeeda,
                markaasay isa salaami jireen.” Imaamu Shaaficina wuxuu yidhi (Eebba haka
                raalii noqdee), “Dadku hadday suuraddan fiiriyaan way u waasac noqon
                lahayd (ku fillaan lahayd).” Al-Casr (1-3)</p>
            <h2 id="suurat-al-humazah">Suurat al-Humazah</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Halaag wuxuu u sugnaaday xanle wax ceebeeya oo dhan,</li>
                <li>Oo xoolaha kulmiya [xaqana ku bixinin].</li>
                <li>Ma wuxuu u malayn in xoolihiisu waarin?</li>
                <li>Saas ma aha ee waxaa lagu tuuri (Naarta) Xudama.</li>
                <li>Ma taqaannaa Xudama?</li>
                <li>Waa Naarta Eebbe ee la huriyay.</li>
                <li>Gubaysana quluubta [kulayl dartiis].</li>
                <li>Waana lagu dabooli Naartaas gaalada.</li>
                <li>Tiirar la fidiyay yayna ahaan dhexdeeda.</li>
            </ol>
            <p>Xanta, dadkoo la xaqiro oo la yaso, xoolahoo la kulmiyo oon xaqa lagu
                bixinin waa arrimo xun ruuxii ku kacana sabab ugu noqota Naar galiddeed,
                saa daraaddeed waa in layska jiraa xumaanaha lasoo sheegay, illeen xan
                wax kuuma qabato, xoolana kuma waariyaan. Al-Humazah (1-9)</p>
            <h2 id="suurat-al-fiil">Suurat al-Fiil</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Ma ogtahay sida Eebba ku falay asxaabtii [colkii] maroodiga?</li>
                <li>Miyaan Eebbe ka yeelin dhagartoodii wax dhumay?</li>
                <li>Oosan ku dirin korkooda shimbiro kooxa ah.</li>
                <li>Kuna tuuraysa dhagaxyo la kululeeyay.</li>
                <li>Markaas Eebbe ka yeelay bal la daaqay sidiis.</li>
            </ol>
            <p>Suuraddani waxay ka warrami arrin dhacday Nabiga dhalashadiisii wax
                yar ka hor, (naxariis iyo nabadgalyo korkiisa Eebbe ha yeelee) oo ah in
                gaal Xabashi ah Yaman kasoo duulay si uu usoo dumiyo Kacbada sharafta
                leh, markuu Makka kusoo dhaw yahayna Eebbe ku sii daayay shimbiro
                dhagaxyo ku tuuri colkiina saa ku jabay, Kacbadiina nabad gashay.
                Arrintaasu la-yaab ma leh, maxaa yelay Eebbe isagaa awood leh, immisayse
                dhacday wax shimbiro ka yar intay wax halaageen. Al-Fiil (1-5)</p>
            <h2 id="suurat-quraysh">Suurat Quraysh</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Caadaysigii Qureysheed.</li>
                <li>Ay ka caada yeesheen safarka xagaaga iyo jiilaalka darteed.</li>
                <li>Ha u caabudeen Eebbaha Baytkan [Kacbada].</li>
                <li>Eebbihii ka quudiyay gaajo, kana aamin galiyay cabsi.</li>
            </ol>
            <p>Eebbe isagaa abuuray dadka isagaana quudiya, halkanna wuxuu ku
                mannaystay oo xusuusiyay Qurayshtii Reer Makkaad siduu Eebbe ugu
                nicmeeyay, taasoo ah inuu kulmiyay, baahina ka quudiyay, cabsina ka
                nabad galiyay, si ay Eebbe ugu mahad-naqaanna ay waajib tahay inay
                caabudaan, ruuxii Eebbe u nicmeeyana shukrigeedaa ku waajib ah.
                Rasuulkii Eebbana (naxariis iyo nabadgalyo korkiisa Eebbe ha yeelee)
                wuxuu akhriyay suuraddan markaasuu yidhi, “Magaciin ba’ Qureyshey,
                caabuda Eebbaha Baytkan, idinka quudiyay gaajo, idinkana aamin yeelay
                cabsi.” Quraysh (1-4)</p>
            <h2 id="suurat-al-maacuun">Suurat al-Maacuun</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Ka warrama kan beenin abaalmarinta [Qiyaamada].</li>
                <li>Kaas xooga agoonta [xaqeeda].</li>
                <li>Aan kuna boorrinaynin quudinta miskiinka.</li>
                <li>Waxaa halaag u sugnaaday kuwa tukan [waa munaafiqiinta]</li>
                <li>Ee haddana halmaansan salaaddooda.</li>
                <li>Dadkana is tusiya.</li>
                <li>Una diida alaabta [laysugu kaalmeeyo].</li>
            </ol>
            <p>Abaalmarinta oo la beeniyo, agoontoo la dhibo, masaakiintoon wax lagu
                sadaqaysanin, salaaddoo layska hilmaamo, dadkoo lays-tustusiyo iyo
                weelasha iyo kaalmadoo la ceshado waa arrimo xun xun oyna wanaagsanayn
                in loo dhawaado. Rasuulkii Eebbana wuxuu yidhi (naxariis iyo nabadgalyo
                korkiisa Eebbe ha yeelee), “Ruuxii dadka maqashiiya camalkiisa Eebbana
                wuxuu maqashiiyaa khalqigiisa, wuuna xaqiraa wuuna yareeyaa.” Waxaa
                wariyay Imaam Axmad. Al-Maacuun (1-7)</p>
            <h2 id="suurat-al-kawthar">Suurat al-Kawthar</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Annagaa ku siinnay [Nabiyow] waadi Janno [iyo khayr badan].</li>
                <li>Ee u tuko Eebbahaa dartiis, waxna u gawrac.</li>
                <li>Ruuxii ku necebna waa mid cidhib beelay.</li>
            </ol>
            <p>Eebbe wuxuu ugu nicmeeyay Nabigiisa Muxammad ah (naxariis iyo
                nabadgalyo korkiisa Eebbe ha yeelee) waadi Janno, wuxuuna faray in
                shukri dartiis uu u tukado salaaddana daa’imo, waxna gawraco, wuxuuna u
                sheegay in ruuxii la collooba uu cidhib-beeli. Ibnu Cumar wuxuu yidhi,
                “Waxaa Eebbe Nabiga siiyay wabi ku yaal Jannada oo labadiisa dhinac
                dahab iyo fiddo yihiin, oo jowhar daadin, biyihiisuna ka cad yihiin
                caano, kana macaan yihiin malab.” Waxaa wariyay Tirmidi. Al-Kawthar
                (1-3)</p>
            <h2 id="suurat-al-kaafiruun">Suurat al-Kaafiruun</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaad dhahdaa, “Gaalooy.”</li>
                <li>“Ma caabudayo waxaad caabudaysaan.”</li>
                <li>“Idinna ma caabudaysaan Eebbahaan caabudi.”</li>
                <li>“Mana caabudin waxaad caabuddeen.”</li>
                <li>“Idinkuna [hadda] ma caabudaysaan Eebbahaan caabudi.”</li>
                <li>“Idinkana diintiinna yaad leedihiin, anna Diintaydaan
                    leeyahay.”</li>
            </ol>
            <p>Suuraddani waxay soo dagtay markii gaaladii Quraysheed ay Nabiga
                waydiisteen inuu ilaahyadooda [sanamyadooda] sano caabudo, iyana
                Ilaahiisa ay sano caabudaan, markaasaa Eebbe soo dajiyay suuraddan,
                maxaa yeelay Ilaahay wax kasoo hadhay oo la caabudo ama laga eebba
                yeesho ma aha isku soo dhawaansho, ee waxaa isku soo dhawaansha ah
                xumaantoo laga tago, iyo wanaaggoo la raaco, waxayna ku tusin suuraddu
                inaan ruuxna qasab lagu islaaminin. Rasuulkii Eebbana wuxuu ahaa
                (naxariis iyo nabadgalyo korkiisa Eebbe ha yeelee) markuu seexanayo kii
                akhriya suuraddan ilaa uu ka dhammeeyo. Waxaa wariyay Dabaraani.
                Al-Kaafiruun (1-6)</p>
            <h2 id="suurat-an-nasr">Suurat an-Nasr</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Markuu yimaaddo gargaarkii Eebbe iyo Fatxiga [furashada Makka].</li>
                <li>Ood aragtid dadkoo Diinta Eebbe usoo gali kooxo.</li>
                <li>U tasbiixso Eebbe adoo ku mahadin, dambi-dhaafna waydiiso illeen waa
                    dambi-dhaaf badanee.</li>
            </ol>
            <p>Suuraddani waxay soo dagtay ayaamihii u dambeeyay ee noloshii Nabiga
                (naxariis iyo nabadgalyo korkiisa Eebbe ha yeelee), isagoo Eebbe fari in
                marka magaalada barakaysan ee Makka lasoo celiyo dadkuna Islaamnimada
                koox koox u galaan inuu Nabigu cibaadada Eebbe badiyo kana tawbad dalbo.
                Waxayna ku tusin suuraddu nicmadoo lagu shukriyo, iyo in Eebbe Diintiisa
                u gargaari, waxaa kaloy ku tusisay ajashii Nabiga (nabadgalyo iyo
                naxariis korkiisa Eebbe ha yeelee). Nin daris u ahaa Jaabir bini
                Cabdillaahi yaa wuxuu yidhi, “Waxaan kasoo galay safar markaasuu ii
                yimid Jaabir bini Cabdillaahi ina salaamay. Markaasaan ugu sheekeeyay
                suu dadku u kala tagay iyo waxay la yimaadeen, markaasuu Jaabir ooyay,
                isagoo leh, ‘Waxaan Rasuulkii Eebbe ka maqlay (naxariis iyo nabadgalyo
                korkiisa Eebbe ha yeelee) isagoo leh, ‘Dadku waxay ku galeen diinta
                Eebbe kooxo, waxayna uga bixi doonaan kooxo.’’” Waxaa wariyay Imaam
                Axmad. An-Nasr (1-3)</p>
            <h2 id="suurat-al-masad">Suurat al-Masad</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaa khasaaray gacmihii Abuu-Lahab, halaagmayna.</li>
                <li>Waxna uma tarin xoolihiisii iyo wuxuu kasbadayna.</li>
                <li>Wuxuuna gali Naar olal leh.</li>
                <li>Haweenaydiisii qoryaha xambaari jirtayna [waxay gali Naar].</li>
                <li>Luqunteedana waxaa la yeeli xadhig liif ah.</li>
            </ol>
            <p>Suuraddani waxay soo dagtay Nabigu (naxariis iyo nabadgalyo korkiisa
                Eebbe ha yeelee) mar uu koray goor subax ah buurta Safaa, dadkana u
                yeedhay kuna yidhi, “Haddaan col idin soo weerari idiin sheego ma i
                rumaysanaysaan?” Markaasay dheheen, “Waannu ku rumaysan runna waannu
                kugu naqaannaa.” Markaasuu yidhi, “Haddaba waxaan idiinka digi
                caddibaadda Eebbe.” Abuu Lahab baa markaa yidhi, “Khasaare ha kugu
                dhecee ma waxaasaad noogu yeedhay?” Waxayna ku tusin suuraddu inaan
                qaraabannimo, xoolo iyo carruur midna wax taraynin hadduu ruux dhumo
                Xaqana ka leexdo, sida Abii Lahab iyo haweenaydiisii xumaanta ku
                taageertay. Al-Masad (1-5)</p>
            <h2 id="suurat-al-ikhlaas">Suurat al-Ikhlaas</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaad dhahdaa [Nabiyow] Eebbe waa kali [wehelna ma leh].</li>
                <li>Waana sayid [deeqtoon].</li>
                <li>Eebbe wax ma dhalin, isna lama dhalin.</li>
                <li>Wax la mid ahna ma jiro.</li>
            </ol>
            <p>Suuraddani waa suurad gaaban, hasa yeeshee waa suurad aad iyo aad u
                wayn, waxayna soo dagtay markay gaaladii Qureysheed Nabiga ku dheheen
                Eebbahaaga noo tilmaan, wuxuuna Eebbeheen ku caddeeyay suuraddan inuu
                kali yahay, maxaa yeelay wehel uma baahna, inuu sayid kaaftoon yahay,
                dadkuna u baahan yihiin, inuusan wax dhalin siday gaalada qaarkood
                sheegtay, wax la mid ahna uusan jirin. Bukhaari wuxuu wariyey inaan
                Eebbe cidna uga adkaysin badnayn dhibuu maqlay, ilmay u sheegeen isna
                wuu arsuqaa oo caafiyaa. Hadalkii Eebbe ee Qudsiga ahaa waxaa ku
                sugnaaday, “Ibnu Aadam wuu i beeniyey kumana habboona, wuuna i caayey
                kumana habboona, beenintiisu waa inuu yidhi iima soo celiyo siduu igu
                billaabay, billawguna iigama fududa soo celinta, caydiisuna waa inuu
                yidhi, ‘Eebbe ilmuu yeeshay,’ anna waxaan ahay keli sayid ah, mana
                dhalin laymana dhalin wax ila mid ahna ma jiro.” Waxaa wariyey Bukhaari.
                Al-Ikhlaas (1-4)</p>
            <h2 id="suurat-al-falaq">Suurat al-Falaq</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaad dhahdaa [Nabiyow], “Waxaan ka magan galay Eebbaha subaxa
                    [abuuray].</li>
                <li>Wixii shar leh sharkiisa</li>
                <li>Iyo habeenka sharkiisa markuu madoobaado</li>
                <li>Iyo sharka sixirrowga wax ku tufa guntimaha</li>
                <li>Iyo sharka xaasidka wax xasda.</li>
            </ol>
            <p>Suuraddani waxay caddayn ku xidhnaanta Eebbe iyo ka-magangalkiisa
                wixii wax dhiba sida sixirka, xaasidka iyo wax kastoo xun. Caa‘isha
                waxaa laga wariyey in Rasuulkii Eebbe (naxariis iyo nabadgelyo korkiisa
                Eebbe ha yeelee), “Markuu xanuunsado uu isku akhrin jiray Mucawidataynka
                (labada magangelyo) iskuna tufi jiray, markuu xanuunku ku darraadayna
                aan ku akhrin jiray magangalyooyinka gacantiisana jidhkiisa ku masixi
                jiray barako darteed.” Waxaa sheegay Bukhaari, Imaam Maalik, Abuu
                Daawuud iyo Nasaa‘i. Al-Falaq (1-5)</p>
            <h2 id="suurat-an-naas">Suurat an-Naas</h2>
            <p>Magaca Eebbe yaan ku billaabaynaa ee naxariis guud iyo mid gaaraba
                naxariista.</p>
            <ol type="1">
                <li>Waxaad dhahdaa [Nabiyow] waxaan ka magangalay Eebbaha dadka
                    barbaariya.</li>
                <li>Ee dadka xukuma.</li>
                <li>Ee ah Ilaaha dadka.</li>
                <li>Sharka [iyo xumaanta] waswaasiyaha qarsoon.</li>
                <li>Ee waswaasiya laabta [qalbiga] dadka.</li>
                <li>[Kuwaas wax waswaasinaya] oo ah jinni iyo insiba.</li>
            </ol>
            <p>Sidaa oo kale waxay suuraddan sheegi in Eebbaha awoodda leh laga
                magan galo xumaanta iyo sharka kuwa wax dhibay waxna waswaasinaya,
                xumaanlowgana ah, ama jinni ha ahaadeen ama insi ha ahaadeene. Waxaa
                dhab ah in had iyo jeer ay jiraan dhibayaal warxumatashiila, dadka ka
                qasa diintiisa, aakharadiisa, iyo noloshiisaba. Haddaba waa in kuwaas
                Eebbe laga hoos galaa, lagana digtoonaadaa. Abuu Darri waxa laga wariyay
                inuu yidhi, “Waxaan u imid Rasuulkii Eebbe (naxariis iyo nabadgelyo
                korkiisa Eebbe ha yeelee) oo masjidka jooga markaasaan fariistay wuxuuna
                yidhi, ‘Abuu Darr ma tukatay?’ Waxaan idhi maya, wuxuu yidhi ‘Istaag oo
                tuko.’ Waan istaagay oo waan tukaday, waana fariistay, markaasuu yidhi,
                ‘Abuu Darr ka magangal Eebbe sharka shayaadiinta insiga iyo jinniga.’
                Waxaan idhi, ‘Rasuulki Eebbow, insigu ma shayaadiin buu leeyahay?’
                Markaasuu yidhi, ‘Haa.’” Waxaa wariyay lmaam Axmad iyo Ibnu Maajah.
                An-Naas (1-6)</p>
            <h2 id="tusmada-magacyada-suuradaha-iyo-caddaynta-tan-makkaad-iyo-tan-madiinaad">Tusmada
                magacyada suuradaha iyo caddaynta tan Makkaad iyo tan Madiinaad</h2>
            <table>
                <thead>
                    <tr class="header">
                        <th>Magaca Suuradda</th>
                        <th>Tirada</th>
                    </tr>
                </thead>
                <tbody>
                    <tr class="odd">
                        <td>al-Faatixah</td>
                        <td>T</td>
                    </tr>
                    <tr class="even">
                        <td>al-Baqarah</td>
                        <td>T</td>
                    </tr>
                </tbody>
            </table>
            <p>Kaalmada Alle iyo waafajintiisa waxaa ku dhammeystirmay daabicidda
                Jaamacan sharafta badan iyo tarjamada macnihiisa Gudaha Wadajirka
                Adeegaha Labada Xaram ee sharafka badan boqor Fahad ee Daabacaadda
                Jaamaca sharafta badan kuna yaal al-Madiinah al-Munawwarah iyadoo ay
                maamuleyso Wasaaradda Xajka iyo Awqaafta ee Boqortooyada Sucuudi
                Carabiyya, sanadka 1412 Hijri.</p>
            <p>Xuquuqda daabicidda waa dhawran tahay ee uu leeyahay Wadajirka
                Adeegaha Labada Xaram ee sharafka badan boqor Fahad ee Daabacaadda
                Jaamaca sharafta badan.</p>
            <p>Sanduuqa Boostada 3561 – Al-Madiinah Al-Munawwarah</p>
            <ol type="1">
                <li>
                    <ol start="4" type="1">
                        <li>(12 d 4000)</li>
                    </ol>
                </li>
            </ol>

        </div>
    </main>
</body>

</html>