<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>


<body>
    <main class=normalize>
        <div class="content">

            <h1 class="title">Suugaanta Carruurta Soomaaliyeed</h1>

            <p>Aamina Shire, Anisa Maxmuud, Axmed Xuseyn, Bashiir Muuse, Faa’isa
                Xasan, Farxiya Cali, Istar Cali, Kaltuuma Cabdi, Maryan Axmed, Naciima
                Abuukar, Najma Xuseyn, Raxmo Cali, Saytuun Jamaal Shariif, Subeyda
                Axmed, Sucdi Cabdi, Xorriya Shire</p>
            <p>Hordhac</p>
            <p><strong>Tusmo</strong><br />
                <a href="#khiyaano">Khiyaano – Axmed Xuseyn</a><br />
                <a href="#daruur-dabeyl-iyo-qorrax">Daruur, Dabeyl, iyo Qorrax – Aamina
                    Shire</a><br />
                <a href="#diin-iyo-bakayle">Diin iyo Bakayle – Maryan Axmed</a><br />
                <a href="#yaxaas-iyo-dawaco">Yaxaas iyo Dawaco – Maryan Axmed</a><br />
                <a href="#diidiin-iyo-dawaco">Diidiin iyo Dawaco – Bashiir
                    Muuse</a><br />
                <a href="#dawaco-iyo-diidiin">Dawaco iyo Diidiin – Istar Cali</a><br />
                <a href="#gabadhii-caqliga-badnayd">Gabadhii Caqliga Badnayd – Sucdi
                    Cabdi</a><br />
                <a href="#gabar-qurux-badan-oo-qoob-dameer-leh">Gabar Qurux Badan oo
                    Qoob Dameer Leh – Saytuun Jamaal Shariif iyo Raxmo Cali</a><br />
                <a href="#wiil-geel-ka-dhumay-gabadh-helay">Wiil Geel Ka Dhumay Gabadh
                    Helay – Farxiya Cali</a><br />
                <a href="#riyadii-rumowday">Riyadii Rumowday – Naciima Abuukar</a><br />
                <a href="#ina-boqor-iyo-gabadhii-eyga-ahayd">Ina Boqor iyo Gabadhii Eyga
                    Ahayd – Kaltuuma Cabdi</a><br />
                <a href="#siti-sanduuq-ku-jirto-buuf-bannaanka-joogto">Siti Sanduuq Ku
                    Jirto, Buuf Bannaanka Joogto – Faa’isa Xasan</a><br />
                <a href="#eeddo-dadqalato-ah">Eeddo Dadqalato Ah – Xorriya
                    Shire</a><br />
                <a href="#dheg-dheer">Dheg Dheer – Aamina Shire</a><br />
                <a href="#dhegdheer">Dheg Dheer – Subeyda Axmed</a><br />
                <a href="#faaduma-farala">Faaduma Farala’ – Faa’isa Xasan</a><br />
                <a href="#beenaale">Beenaale – Axmed Xuseyn</a><br />
                <a href="#aqoon-waxaa-leh-ninkii-wax-barta">Aqoon Waxaa Leh Ninkii Wax
                    Barta – Kaltuuma Cabdi</a><br />
                <a href="#saaxiibtinimo">Saaxiibtinimo – Kaltuuma Cabdi</a><br />
                <a href="#qaalid">Qaalid – Kaltuuma Cabdi</a><br />
                <a href="#cigaal-shidaad">Cigaal Shidaad – Subeyda Axmed</a><br />
                <a href="#suldaan">Suldaan – Farxiya Cali</a><br />
                <a href="#beecmushtar-iyo-daanyeero">Beecmushtar iyo Daanyeero –
                    Kaltuuma Cabdi</a><br />
                <a href="#nin-baa-wuxuu-lahaa-hal-geel-ah">Nin Baa Wuxuu Lahaa Hal Geel
                    Ah… – Najma Xuseyn</a><br />
                <a href="#nin-reer-baaddiyo">Nin Reer Baaddiyo – Anisa Maxmuud</a>
            </p>
            <h2 id="khiyaano">Khiyaano</h2>
            <p>Axmed Xuseyn</p>
            <p>Bari baa waxaa jiri jiray xayawaan badan oo wada lahaa qaalin geel
                ah. Xayawaankaasi waxay kala ahaayeen Dawaco, Libaax, Mas, iyo Bakayle,
                iyo waliba waxaa kaloo la lahaa Dab iyo Biyo.</p>
            <p>Dawacadu waxay ahayd khiyaanoolay. Maalin maalmaha ka mid ah ayaa
                waxaa dhacday dawacadii ayaa maskii ku tiri, “Waryaa Masow, libaaxu
                wuxuu rabaa in uu na wada cuno uu qaato qaalinta kaligiis; markaa orodoo
                soo dil.”</p>
            <p>Markaa maskii sidii ayuu sameeyay.</p>
            <p>Haddana dawacadii waxay u tagtay dabkii, waxayna ku tiri, “Waryaahee,
                maskii wuxuu dilay libaaxii, haddana wuxuu rabaa in uu na wada dilo;
                markaa orodoo soo gub.”</p>
            <p>Sidii ayuu sameeyay.</p>
            <p>Ka dib dabkii wuxuu ku dhacay biyihii, wuuna damay.</p>
            <p>Aakhirkii waxaa isku soo haray dawacadii iyo bakaylihii.</p>
            <p>Maalin maalmaha ka mid ah ayay waxay wada wateen qaalintii. Waxaana
                horay socday bakaylihii, gadaalna waxaa socday dawacadii.</p>
            <p>Qaalintii geela ahayd ayay dabada wax uga dhufatay. Waxay is tiri,
                “Qaalinta waxay harraantinaysaa bakaylaha,” laakiin iyadii ayay
                harraantisay. Sidii ayay ku dhimatay.</p>
            <p>Halka waxaa qaalintii ku qaatay bakaylihii.</p>
            <h2 id="daruur-dabeyl-iyo-qorrax">Daruur, Dabeyl, iyo Qorrax</h2>
            <p>Aamina Shire</p>
            <p>Bari baa waxaa jiri jiray daruur, dabeyl, iyo qorrax. Maalin maalmaha
                ka mid ah ayay dabeyshii tiri, “Anaa kaa xoog weyn, Daruuray.” Markaa
                way murmeen cabbaar: “Anaa kaa xoog weyn,” iyo “Anaa kaa xoog weyn.”</p>
            <p>Dabadeedna qorraxdii ayaa tiri, “Labadiinaba anaa idinka xoog
                weyn.”</p>
            <p>Daruurtii ayaa ku tiri qorraxda, “Iga maad xoog weynid.”</p>
            <p>Dabeyshiina sidoo kale ayay ku tiri qorraxdii. Markaa qorraxdii waxay
                ku tiri<br />
                labadoodaba, “Waynu tashanaynaa saddexdeenuba, oo waxaynu eegaynaa midka
                xoog weyn.”</p>
            <p>Intii ka dib waxay arkeen nin jidka maraya, waxayna ku tashadeen in
                ay ka saaraan jakadkuu xidhnaa. Dabeyshii ayaa tiri, “Anaa ka saarayaa
                jakaddiisa.”</p>
            <p>Dabeyshii dhinac kasta ayay ka martay, laakiin labadiisa gacmood ayuu
                xoog ugu qabsaday si aanay dabeyshu uga bixin jakaddiisa. Dabeyshii way
                ka saari kari wayday.</p>
            <p>Dabadeedna daruurtii ayaa xigtay, waxayna tiri, “Markaan qooyo,
                isagaa iska saari doona.”</p>
            <p>Biyo badan ayay ku shubtay. Sidii sii le’eg iska muu saarin
                jakadkiisii, sababtoo ah waxay noqatay dhaxan. Intii ka dib qorraxdii
                ayaa tiri, “Ii baneeya; labadiinuba waxba ma haysan, aniga ka saaraya
                ninka jakaddiisa.”</p>
            <p>Qorraxdii aad iyo aad ayay u kululaatay. Markaa ilbidhiqsi ayay
                ninkii ka keentay dhidid badan. Dabadeedna wuu iska saaray jakadkii.
                Daruurtii iyo dabeyshii waxay ogaadeen in laga xoog weynyahay
                labadoodaba.</p>
            <h2 id="diin-iyo-bakayle">Diin iyo Bakayle</h2>
            <p>Maryan Axmed</p>
            <p>Bari baa waxaa jiri jiray diin iyo bakayle. Waxay ahaayeen saaxiibo
                wanaagsan oo isla nool. Diinka waxa uu ahaa mid caqli badan, laakiin
                waxa uu kaluu ahaa mid aad iyo aad u jiitama oo aad u socod yar.
                Bakayluhuna waxa uu ahaa mid yara fudfudud. Waxa kaluu ahaa mid aad u
                dheereeya xagga socodka ama orodka.</p>
            <p>Maalin maalmaha ka mid ah ayaa Bakayle yiri, “Diiinow, ila
                baratan.”</p>
            <p>Waxay calaamad.ka dhigteen labo geed oo xarig dhexda uga xireen.
                Waxayna halkoodii ka bilaabeen orodkii. Ka dibna marka ay wax yar
                ordeen, ninkii bakayle la oran jiray inta uu qosol ku dhuftay ayuu yiri,
                “Anigu waan seexanayaa intaad sii gaatamaysid, ka dibna marka aan
                hurdadayda dhameysto ayaan ku soo gaarayaa adiga oon kala barkaba
                imaanin.”</p>
            <p>Halkii ayuu Bakayle ku seexday, Diinna orodkiisii yaraa ku sii
                socday.</p>
            <p>Waxa uu socdaba Diin waxa uu u dhowaaday meeshii xariga yaallay.
                Ninkii la oran jiray Bakayle ayaa ka soo kacay hurdadii, arkayna Diin oo
                meeshaba ka muuqan, ka dibna ka bilaabay orod, laakiin ninkii bakayle la
                oran jiray meeshaas ayuu ku haray oo Diin uga badiyay baratankii, maxaa
                yeelay, wuxuu dhibyareystay orodka. Diinna ku guuleestay isagoo ahaa mid
                yara jiitama. Sidaa awgeed ayay Soomaalidu ku maahmaahday, “Ninkii
                seexdo siciis dibi dhal.”</p>
            <p>Bakayluhu hadduusan seexan diinku kama uusan raayeen.</p>
            <h2 id="yaxaas-iyo-dawaco">Yaxaas iyo Dawaco</h2>
            <p>Maryan Axmed</p>
            <p>Bari baa waxaa saaxiib ahaa yaxaas iyo dawaco. Dawacadu waxay ahayd
                mid caqli badan, waxayna ka cabi jirtay biyaha wabiga, meesha uu
                yaxaaska joogo.</p>
            <p>Maalin ayay la kulantay yaxaas oo ay wada sheekaysteen. Marka
                dawacadu ma aysan lahayn carab, laakiin yaxaasku wuu lahaa. Dawacadii
                ayaa ku tiri, “Yaxaasow, waxaa jirto arrin aad iyo aad u wayn.”</p>
            <p>Markaasuu ku yiri, “Waa maxay?”</p>
            <p>Misay ku tiri, “Haddaan kuu sheego u malayn maayo in aad iga
                caawinaysid.”</p>
            <p>Markaasuu ku yiri, “Waa ballan haddaan aqaano ama ogahay arrinka jiro
                in aan kaa caawiyo.”</p>
            <p>Ka dib waxay tiri, “Waxaa la aroosayaa walaashay. Marka waxay rabtaa
                in loo alalaaso, oo anigana ma’aan haysto carab aan ugu alalaaso, ee
                waxaan kaa rabaa caawa in aad i amaahisid carabkaaga, si aan walaashay
                ugu alalaaso arooskeeda. Adigana aan kuugu soo celiyo, bari subaxdii
                marka aan biyaha soo doonanaayo.”</p>
            <p>Sidii ayuu yaxaaskii u siiyey carabkiisii dawacada. Yaxaaskiina ku
                carab waayey, dawacadiina ku heshay carab. Marka waxaa lagu maahmaahaa,
                “Intaadan falin ka fiirso.”</p>
            <p>Yaxaaska ka ma uusan fakarin waxa ku dhici doona bari. Maantana
                Yaxaas waa carab la’aan, Dawacana waxay leedahay carab, laakiin
                dhibaatada jirto, qofkii Dawaco la oran jiray, waa ka xaaraan biyo ay ka
                cabto wabi danbe, maxaa yeelay, yaxaas ooy sirtay ayaa halkaas weli ku
                sugaayo.</p>
            <h2 id="diidiin-iyo-dawaco">Diidiin iyo Dawaco</h2>
            <p>Bashiir Muuse</p>
            <p>Maalin maalmaha ka mid ah, Diin iyo Dawaco waxay is ku dheheen in ay
                baxaan oo guri helaan. Markaas way is dagaaleen. Markii is dagaaleen,
                waxa is dhaheen jidka-cadka qaado, anigana jidka madowga. Jidka cadka
                waxaa qaatay didiinkii, dawacadiina waxay qaadatay jidkii madowba.</p>
            <p>Markaas dawacadii waxay heshay guri oo jajaban oo folxulmo badan oo
                wasakh leh.</p>
            <p>Didiinkii wuxuu helay guri qurux badan oo toddobo qolleh oo dheere
                badan.</p>
            <p>Markaas ka bacdi, roob baa imaaday, markuu roobkii imaaday, dawacadii
                way qoyiday. Markaas way soo carartay, waxay u imaatay didiinkii
                gurigiisi, waxay ku tiraahday, “Guriggayga aa ka qurux badan.”</p>
            <p>Waxay kalo ku tiraahday, “Haddii la i soo weeraro, meel kaste aan ka
                boodi karaa, laakiin adiga meel aa ka boodi kartid ma leh.”</p>
            <p>Didiinkii wuu maseeray. Markaasna wuxuu dhahay, “Gurigaaga ii
                baddal.”</p>
            <p>Markii gurigii kala baddashteen, roob xun oo kii hore ka darnaa
                imaaday.</p>
            <p>Markuu roobkii imaaday, didiinku si xun uu u qooyay, markaasna wuu
                fahmay. Wuu soo orday gurigii dawacada intuu imaaday oo ayadoo huruddo,
                dab intuu qaatay oo dabada kaga daajiyay.</p>
            <p>Dawacadii waa boodday, markii ay boodday, way orodday. Mar dambana,
                may soo laaban, didiinkii gurigiisi uu is ka deggena, ilaa uu
                nooloshiisa dhan, mar<br />
                dambana dawacadii ma arkin.</p>
            <h2 id="dawaco-iyo-diidiin">Dawaco iyo Diidiin</h2>
            <p>Istar Cali</p>
            <p>Waxaa jiri jiray dawaco iyo didiin. Waxaa dhacay in ay gaajoodaan.
                Dawacadii baa waxay soo fakartay in ay ka guuran meeshay gaajada ahayd.
                Markaas baa waxaa ka hor yimid labo waddo oo midna caddahay, midna
                madowdahay.</p>
            <p>Dawacada waxay moodday in aa waddada cad fiicantahay, sidaa oo ah
                didiinkii buu yiri, “Waa yahay.”</p>
            <p>Markaas bay baxaan oo qateen labadii waddo. Didiinkii baa wuxuu helay
                guri weyn oo qurux badan oo nadiif badan. Dawacadiina waxay heshay guri
                jajaban oo duulduuleel ah, oo meel kastaba roobka soo galayo. Markaas
                bay ku dhaxamootay. Waxay soo fakartay in ay ka sirsiraato didiinkii
                gurigii qurux badnaa. Waxay ku tiri, “Gurigayga baa ka fiican, sababto
                ah gurigayga meel kasta ayuu ka duuleela. Markii oo cadowga imaado, meel
                kasta ayaan ka bixi karaa.”</p>
            <p>Markaas buu dhahay, “Ma suubbinayi.”</p>
            <p>Way ka tagtay, waxayna ku tiri, “Bari ka maalin, ha ii baryin.”</p>
            <p>Markaas ayuu ku yiri, “Waa yahay.” Waxay u soo laabbisatay sidii
                colkii ayayna ka nixisay asaga. Markaas asaga oo ordayo buu gurigeedii
                tagay. Wuxuuna ku yiri, “Iiga baddalo gurigaaga.”</p>
            <p>Sidii bay ku heshay gurigii, asagana ugu wareejisay gurigeeda.</p>
            <h2 id="gabadhii-caqliga-badnayd">Gabadhii Caqliga Badnayd</h2>
            <p>Sucdi Cabdi</p>
            <p>Waa baa waxaa jiri jiray toddobo gabdhood iyo hooyadood. Maalin
                maalmaha ka mid ah, ciyaalka hooyadood waxay ku tiri, “Maanta waan
                baxayaa. Raashin ayaan idiin doonayaa.”</p>
            <p>Waxayna ku tiri, “Markaan dhoho, ‘Fiifii khalfaroowa shukumaana
                mandee iridaan lamafuroowa,’ albaabka fura.”</p>
            <p>Markaas kaddib way baxday. Waraabihii ayaa dhegeysanayay, markay
                hooyadooda u sheegaysay gabdhaheeda sirta. Ka bacdi wuu soo qarqaraacay
                albaabka asagoo isticmaalaya sirta uu maqlay.</p>
            <p>Kaddib ciyaalka waxay dhaheen, “Hooyo waayo ee aan albaabka ka
                furno.”</p>
            <p>Gabdhaha mid ka mid ah ayaa tiri, “Hooyo ma ahan, ee waa
                waraabihii.”</p>
            <p>Mar saddexaadkii ayuu soo qarqaraacay; gabadhii caqli leeda ayaa
                waxay tiri, “Haddii aad furaysaan albaabka, dirin igu duuduuba ee i
                tiiriya.”</p>
            <p>Markaas way sameeyeen, waxayna fureen albaabkii. Nasiibdaro,
                waraabihii ayuu noqday, wuuna cunay ciyaalkii oo dhan.</p>
            <p>Markaas kaddib hooyadii ayaa imaatay oona waxay aragtay carruurtii
                oonu joogin. Ka bacdi gabadhii caqliga badnayd ayaa ka soo baxday
                dirinta oona u sheegtay wixii dhacay.</p>
            <p>Hooyada waxay u dacwootay boqorka xayawaanada. Boqorka wuxuu is kuugu
                yeeray xayawaanadii oo dhan. Markaas kaddib god dheer ayaa la qoday,
                waxayna ka dhex shideen dab, markaasna waxay ka taageen waran. Boqorka
                wuxuu dhahay, “Qof kasta ha ka boodo godkaan, maadaama aan ogeyn qofkii
                cunay ilmaha.”</p>
            <p>Xayawaanadii dhan way ka wada boodeen, waxaana ugu danbeeyay
                waraabihii.<br />
                Nasiibdaro, wuxuu ku dhacay godkii. Ilmihiina sidii ayay ku soo
                baxeen.</p>
            <p>Markaas kaddib hooyadii ciyaalkeedii way wadatay. Shirkiina meeshaas
                ayuu ku dhamaaday.</p>
            <h2 id="gabar-qurux-badan-oo-qoob-dameer-leh">Gabar Qurux Badan oo Qoob
                Dameer Leh</h2>
            <p>Saytuun Jamaal Shariif iyo Raxmo Cali</p>
            <p>Waxaa jirtay gabar qurux badan oo cag dameer leh. Waxay ahayd gabar
                degmada lagu arko tan ugu qurux badan, waxayna lahayd jir aad u
                quruxsan.<br />
                Dumarka degmada ayaa ku sheekaysan jireen ama ka hadli jireen.</p>
            <p>Sababtoo ah mar ayay timid degmada, markaa raggii degmada oo dhan
                ayaa u waasheen oo jeclaadeen; waxayna ka tageen dumarkoodii iyo
                reereheedii oo gabadhii quruxsanayd bay raaceen goor galab ah. Mana
                aysan soo noqon mar dambe. Gabadhu waxay ragga ula hadli jirtay si
                wanaagsan oo macaan.</p>
            <p>Laakiin raggu ma ogayn in ay tahay jini.</p>
            <p>Dumarkii degmada aad bay u xanaaqeen, markay ogaadeen nimankoodii in
                aysan soo noqonayn. Markaa wey is u tageen ama way shireen, waxayna
                go’aansadeen haddii gabadhii quruxda badnayd ku soo noqoto degmada ma
                arkin.</p>
            <p>Koox arday dugsi sare ah ayaa arkeen gabadhii. Waxay ardadu sugayeen
                bas. Baskii baa ka daahay wayna daalanaayeen; qoraxduna way sii
                dhacaysay. Baskii muusan imaan, cid caawisana maysan helin. Waxay
                go’aansadeen in ay lugeeyaan. Markaa wiil ardayda ka mid ah ayaa yiri,
                “Ma lugeynayo.”</p>
            <p>Ardadii kalana waxay dheheen, “Halkan kaagama tagi karno.”</p>
            <p>Markaa waxay arkeen baabuur guduudan oo cusub oo gabar qurux badan
                wadato. Markaa waxay ku tiri ardadii, “In aan ni qaado ma rabtaan?”</p>
            <p>Ardadii way wada hadleen dhexdoodii. Gabar ardayda ka mid ah ayaa
                tiri, “Ma raaci karno gabar aanaan garanayn.”</p>
            <p>Ardadii kalana way ku raaceen, laakiin wiilkii hore u yiri, “Ma
                lugeynayo,” ayaa yiri, “Aniga ayaa gabadha quruxsan raacaya.”</p>
            <p>Ardadii waxay ku dheheen wiilkii, “Ha raacin qof aadan aqoon,”
                laakiin wuu diiday, wuuna raacay gabadhii, wuxuuna u sheegay gurigiisa
                iyo meeshuu u socday.</p>
            <p>Waxay tiri, “Iska iloow gurigaaga ee aniga ayaad i raacaysaa.”</p>
            <p>Wiilkiina waxba ka muu dhihin arrintaa ee wuu iska aammusay. Moddo
                yar ka bacdi wiilkii wuxuu arkay gabadha cagteeda qoobka dameer u eg.
                Markaa wuu weydiiyay isaga oo naxsan.</p>
            <p>Waxay tiri, “Anigu dad ma ahi ee jini baan ahay; ee ha ka baqin
                dhibaato, gabar wanaagsan baan ahaye.”</p>
            <p>Ka bacdi wuu guursday gabadhii, dadkiisiina dib danbe uguma noqon.
                Ayada xataa dib danbe uguma noqon degmadii, waxayna ku noolayd xeeb iyo
                bad cidlo ah. Dumarkii degmaduna way sugayeen weligood weligood ilayn
                Quruxley baa nimankoodii dhacdaye.</p>
            <h2 id="wiil-geel-ka-dhumay-gabadh-helay">Wiil Geel Ka Dhumay Gabadh
                Helay</h2>
            <p>Farxiya Cali</p>
            <p>Sheekada waxay ku saabsantahay wiil oo geelii ka dhumayo. Markaa
                wiilkii wuxuu aaday magaalo loogu sheegay magaalada seytane way
                fogtahay.</p>
            <p>Wiilka dadkiisa baaddiyo bay degnaayeen. Maalin maalmaha ka mid ah
                ayaa wiilkii wuxuu dhahay, “Geelii magaalo halkaas ah ayaa la iigu
                tilmaamay.”<br />
                Markaa wiilkii wuxuu dhahay, “Geelii baan doonayaa.”</p>
            <p>Markaa waddaha uu marayay duur bay ahayd. Habeen bay ku noqotay, in
                yar ka bacdi, roob badan baa soo dhacay. Wiilka habeenkii meesha ayuu
                seexday.</p>
            <p>Roobkii hillaac xun buu lahaa. Dabadeedna wiilkii wuu gam’ay.
                Daqiiqad ka bacdi ayaa reer baaddiye gabadhoodii ayagoo banaanka ku
                caaweynayaan baa libaax gabadhii dhibsaday. Gabadhii libaaxii boodada
                ayuu uuga degay. Gabadhii habeenkii oo dhan baa libaaxii geedo suu ula
                dhacay.</p>
            <p>Libaax gabadha lugtuu ka cunay, dhiig badan ayaa ka baxay. Libaax
                wuxuu geestay meeshii wiilkii geela raadinayay uu hurday, buu habeenkii
                meeshii soo dhiganayaa.</p>
            <p>Markaasaa wiilkii sharqantii oo maqlay, ayuu ku kacay, tooshkii ayuu
                ku ifiyay. Wuxuu arkay libaaxii oo gabadhii cuni raba. Markaasuu wiilkii
                gabadha libaaxa ka reebayaa.</p>
            <p>Libaaxii wuxuu damcayaa in uu wiilka cuno, balse wiilkii toorraydii
                uu watay buu libaaxii calooshii ka geliyay. Dabadeedna libaaxii wuu
                dhintay. Wiilkii go’ii uu watay, buu intuu qaaday ayuu gabadhii lugta
                uuga duuduubay. Wiilkii caws intuu soo qaaday buu wuxuu ka suubbiyay
                furaash.</p>
            <p>Markaas ayuu gabadhii ku seexiyay cawskii uu uuga sameeyay
                furaashka.</p>
            <p>Saacad ka bacdi waagi baa bariyay. Gabadha dadkeedii oo raadinaya
                meydkeedii ayay waxay arkeen wiilkii oo gabadhii kor fadhiiya. Gabadhii
                dadkeedii waxay ku dheheen wiilkii, “Aad iyo aad baa u mahadsantahay,
                maana u maleynaynin in ay gabadhayada noolaanayso. Kolba waxaan is
                lahayn, haddii aa lafeheedii heshin intaa isku soo arooriisaan
                adduugteen.”</p>
            <p>Dabadeedna gabadhii reerkoodii gurigii bay u qaadeen. Gabadhii wax
                badan bay tabcaan ahayd. Wiilkii wuxuu ku dhahay reerkii gabadha daalay,
                “Gabadha waxay u baahantahay in la baanto sida lugta xoog u
                yaalato.”</p>
            <p>Gabadhii wax badan baa la baanin jiray. Gabadhii sareerta may ka soo
                kici jireen. Reerkii gabadhii daalay ayaa waxay weydiiyeen wiilkii
                tuulada uu u socday. Markaas wuxuu ku dhahay, “Geel baa iga dhumay.
                Geelii baa raadinayay.”</p>
            <p>Reerkii waxay dheheen, “Geel soo dhumay baa wuxuu joogaa balli
                cabbaar noo jira.</p>
            <p>Waxaa laga yaabaa geelaas amay kuwaagii yihiin.”</p>
            <p>Wiilkii balligii loo tilmaamay, buu aaday. Geeliisii buuu ahaa
                geelaas. Geelii intuu<br />
                kaxeeyay, buu magaaladiisii ku celiyay.</p>
            <p>Afar maalmood ka bacdi, wiilkii wuxuu soo fiirinayay in ay gabadhii
                libaaxii uu ka badbaadiyay lugtii in ay u fiicnaatay. Markaasaa gabadha
                reerkeedii bay waxay ku dheheen, “Wiilkaan waa wiilkii libaax kaa
                reebay.”</p>
            <p>Gabadhii wiilkii waxay ku dhahaysaa, “Abaalkaaga ma gudi karo, waayo
                naftayda ayaa badbaadisay.”</p>
            <p>Gabadha markay biskootay ayaa reerkii gabadha daalay ayaa la siiyay
                wiilkii gabadha badbaadiyay. Shan maalmood ka bacdi wiilkii gabadhii
                ayuu guursaday. Sheekada intaas bay ku dhamaatay.</p>
            <h2 id="riyadii-rumowday">Riyadii Rumowday</h2>
            <p>Naciima Abuukar</p>
            <p>Waa baa waxaa jiri jiray gabar qurux badan oo ka dhalatay reero
                boqor. Gabadhaas waxay jeclayd in ay hesho wiil qurux badan, wayna
                kuriyoon jirtay. Maalin maalmaha ka mid ah ayaa waxay aadday bannaanka
                meel u dhow gurigooda. Gurigoodana waxay lahaayeen barxad weyn iyo caws
                badan iyo ubaxyo badan. Waxayna aragtay wiil fuushan faras oo xiran
                maaskaraato wajiga. Way u carartay ayadoo u yeerayso oo leh, “Waar
                kaalay, kaalay, kumaad ahayd?”</p>
            <p>Dabadeedna wuxuu ceeriyay faraska oo wuu tagay.</p>
            <p>Markaa waxay weydiisay waardiyaha ilaaliya guriga iyo
                bannaankaba.</p>
            <p>Wuxuuna ku yiri, “Waa inan ka dhashay reero boqor oo u yimid
                booqasho.”</p>
            <p>Markaasay ku laabatay guriga oo ay fakartay. Waxay is weydiisay, “Yuu
                ahaa wiilkan?”</p>
            <p>Waxay u wacday naagta shaqaalaha, waxayna tiri, “Waxaan rabaa in aan
                ogaado wiilkan.”</p>
            <p>Waxay ugu jawaabtay, “Waa inankii reer Jeele oo miyaadan
                aqoonin?”</p>
            <p>Waxayna ugu jawaabtay, “Alla waxaan aqaanay inan jiro bari oo ka
                dhashay reer Jeele, laakiin ma’aanan ogayn in uu yimid.”</p>
            <p>Maalmo ka bacdi ayaa wiilkii ku soo laabtay guriga, waxaana la baray
                gabadhii.<br />
                Markaasay meeshii iska jeclaadeen, dabadeedna labada waalid ayaa
                go’aansadeen in la isi siiyo wiilka iyo gabadha. Waana la isku daray oo
                la isku guuriyay. Waxayna gabadhii tiri, “Waxaan helay wiilkii aan
                kuriyoon jiray.”</p>
            <h2 id="ina-boqor-iyo-gabadhii-eyga-ahayd">Ina Boqor iyo Gabadhii Eyga
                Ahayd</h2>
            <p>Kaltuuma Cabdi</p>
            <p>Bari baa waxaa jiri jiray wiil ina boqor ah oo la yidhaahdo Faysal.
                Faysal aabbihii wuxuu oran jiray mar walba, “Wiilkaygiiyow, goormee
                guursan doontaa, maxaa yeelay, aniga iyo hooyadaaba waan gebownay, oo
                waxaan jeclaan lahayn in aad guursato, oon boqortooyada kugu
                wareejino.”</p>
            <p>Faysalna intuu xoogaa aammuso ayuu oran jiray aabbihii, “Aabbo, aniga
                kama helo gabdhaha boqortooyadeenna deggan.”</p>
            <p>Maalin maalmaha ka mid ah, Faysal oo dabaqooda korkiisa ka fiirsanaya
                badda ayuu arkay gabar ku dabaalanaysa, oona ku dabaalanaysa meel dadka
                kale ka fog. Markaasuu intuu dabaqa gudihiisa u soo cararay ayuu
                aabbihii u sheegay in ay gabar cusub magaaladu ku soo biirtay, uuna
                doonayo in uu guursado.</p>
            <p>Faysal muusan ogayn in gabadha uu doonayo laga aqoon magaalada. Marka
                Faysal gabadhii meel walba ayuu ka raadiyay, laakiin wuu heli
                waayay.</p>
            <p>Maalin ayadoo dabaashii ka socota ayuu gurigeedii u raacay, ayadoosan
                ogayn. Markii uu arkay iyadoo aqalkeeda galayso ayuu xaafaddiisa isaga
                soo laabtay.</p>
            <p>Faysal wuxuu kaloo ogaaday in gabadhaas loo yaqaano, gabar ey ah,
                waayo waxay u labbisan jirtay sida eygoo kale.</p>
            <p>Maalin maalmaha ka mid ah Faysal ayaa gabadhii booqasho ugu tagay,
                isagoo u wada dhar qurux badan. Markuu gurigeedii imaaday ayadoo
                qubeysanaysa, dharkeedii eyga jirkiisa u ekaa ayuu ka soo qaaday, uguna
                baddalay dharkuu u waday. Gabadhii markay dharkii cusbaa ku soo
                baddalatay oo banaanka u soo baxday, markaas ayuu Faysal la yaabay
                quruxdeeda.</p>
            <p>Faysal gabadhii intuu kaxeeyay ayuu is baray ayada iyo waalidkii.</p>
            <p>Markii muddo badan maalintaa laga joogay, Faysal intuu gabadhii
                guursaday ayay boqoraddiis noqotay.</p>
            <h2 id="siti-sanduuq-ku-jirto-buuf-bannaanka-joogto">Siti Sanduuq Ku
                Jirto, Buuf Bannaanka Joogto</h2>
            <p>Faa’isa Xasan</p>
            <p>Waa baa waxaa jiri jiray nin qabo labo naagood. Waxayna u kala
                dhaleen labo gabdhood.</p>
            <p>Gabadha waxaa la kala dhihi jiray Siti iyo Buuf. Labada gabdhood
                waxaa qurux badnayd Siti. Nasiibdaro Siti hooyadeed way dhimatay ayadoo
                yar. Siti danta waxay ku kalliftay in ay la noolaato naagta aabbeheed
                qabo. Siti koriimadeedii waxay la kulantay dhibaatooyin aad u badan,
                waayo naagta aabbeheed qabo ma jecleen Siti oo waxay uga maseeri jirtay
                gabadheeda. Gabadheeda waxay ahayd gabar aad u foolxun. Sidaa daraadeed
                waxay siin jirtay Siti cuntada ay gabadheeda soo reebto. Mararka qarkood
                waxay siin jirtay baranbaro.</p>
            <p>Hawsha guriga ayay ku qaban jiray, dhulka ayay jiifin jirtay, way
                dili jirtay, dharka aabbeheed uu u keeno way ka qaadi jirtay, oo waxay
                siin jirtay gabadheeda. Siti markay nafta uu yaabto waxay aadi jirtay
                qabriga hooyadeed ayadoo ooynaysa oo oranaysa, “Hooyooy, cuntadayda
                reereeb, sariirtayda dirin.”</p>
            <p>Waxay u sheegtay dhibka haysta oo dhan. Ka bacdi hooyadeed waxay u
                sheegtay in ay aaddo geela awooweheed, ayna ku tiraahdo, “Geela awoowow,
                afka haah dheh.”</p>
            <p>Markaas wuxuu ka nadiifin jiray wasaqda oo dhan, wuxuuna siin jiray
                cunto fiican.</p>
            <p>Maalin maalmaha ka mid ah waxaa dhacday in boqorka wiilkiisa loo
                dhigay xaflad weyn.</p>
            <p>Xafladdaas oo ah in uu wiilka boqorka qaangaaray, uu raboodayna in uu
                guursado gabar.</p>
            <p>Boqorkana wuxuu amar ku baxshay dadka oo dhan in ay ka soo qaybgalan
                xafladda, qaas [f=khaas] ahaan gabdhaha, siduu wiilkiisa uga doorto
                gabadha gabadhaha ugu quruxda badan.</p>
            <p>Siti waxay jeclaatay in ay ka qaybgasho xafladda. Nasiibdaro waxaa u
                diidday eeddadeed, oona ku xirtay sanduuq. Siti eeddadeed waxay
                bilaawday in ay gabadheeda u labbisto, ayna u xirto dhar wanaagsan oo
                aad u qurux badan, siduu u doorto wiilka boqorka. Markii xafladda la
                wada imaaday, wiilka boqorka ayaa soo baxay, asagoo korsan faras aad u
                qurux badan. Wuxuuna ku wareegay gabadhaha xafladda imaaday, asagoo ka
                xulanaya gabadha noqon doonta xaaskiisa. Nasiibdaro wiilka boqorka kama
                helin gabadhaha xafladda imaaday, dibna ayuu uga noqday.</p>
            <p>Isla markiiba boqorka amar dagdag ah ayuu bixiyay in guri kasto la
                baaro, lagana soo baxsho wixii gabar ah oo ku haray. Askarta guryaha
                guri ka mid ah ayagoo baarayaan ayay arkeen shimbir sanduuq ku taagan,
                kuna heesaysa, “Siti sanduuq ku jirto, Buuf bannaanka joogto.”</p>
            <p>Askartii waxay dhegeysteen waxay shimbirta dhahayso, waxayna fahmeen
                in sanduuqa qof ku jira. Ka bacdi way ka soo saareen, waxayna noqotay
                gabar aad u qurux badan. Isla markiiba si dagdag ah ayaa gabadhii iyo
                gabadho kale oo laga soo helay guryaha ayaa la keenay xafladdii. Boqorka
                wiilkiisa mar labaad ayuu ku soo wareegay gabdhaha xafladda ka soo
                qaybgalay. Nasiib wanaag wuxuu ka helay Siti.</p>
            <p>Sidaa daraadeed Siti waxay noqotay reer boqor.</p>
            <h2 id="eeddo-dadqalato-ah">Eeddo Dadqalato Ah</h2>
            <p>Xorriya Shire</p>
            <p>Bari baa waxaa jiri jiray nin iyo naagtiisa. Waxayna ahaayeen reer
                miyi. Waxayna haysteen labo ciyaal ay dhaleen. Waxayna kala ahaayeen
                gabar iyo wiil. Waxaana weynaa wiilka. Wiilkuna wuxuu jiray toban sano.
                Gabadhuna waxay jirtay siddeed sano. Waxayna haysteen xoolo badan.
                Labada ciyaalka ayaa u raaci jiray xoolaha.</p>
            <p>Maalin maalmaha ka mid ah ayaa waxaa dhacay ciyaalkii hooyadood ayaa
                dhimatay.</p>
            <p>Markaas baa ciyaalkii silceen oo hooyo la’aan ku dhacday. Markaas baa
                aabbohood wuxuu sameeyay naag kale ayuu guursaday. Markaas baa naagtii,
                maalin maalmaha ka mid ah ayay ilmihii waxay u dirtay duurka, si ay
                qoryo u soo guraan, arigana u ilaaliyaan. Markay baxeen ayay odaygii
                qalatay, sababtoo ah naagtii waxay ahayd dadqalato. Markii danbe ayay
                ilmihii ku soo noqdeen gurigii oo ay aabbohood waayeen. Markaas bay
                dhaheen, “Meeye aabbeheen?”</p>
            <p>Markaas bay dhahday, “Ma arkin.”</p>
            <p>Wax yar ka bacdi ayaa ilmihii waxay arkeen dhiig. Sariirta korkeeda
                ayay ku arkeen dhiigga, waxayna arkeen aabbohood oo dhintay. Waxay isla
                markii bilaabeen in ay ka cararaan gurigii. Naagtii eeddadood ayaa
                bursatay, laakiin way gaari waysay. Way ka fagteen ooy magaalo kale ku
                galeen.</p>
            <h2 id="dheg-dheer">Dheg Dheer</h2>
            <p>Aamina Shire</p>
            <p>Bari baa waxaa jiri jiray naag la yiraahdo Dheg Dheer. Dheg Dheer
                waxay ahayd naag dadka cunta. Maalin maalmaha ka mid ah waxay guriga uga
                tagtay inanteeda. Markaa inanteedu ma aha dad cun. Waa inan wanaagsan oo
                markay hooyadeed rabto inay cunto dadka way ka qarisaa. Maalin baa waxaa
                u yimid inanteeda labo gabdhood oo raba inay ka cabbaan biyo gurigii dad
                qalatada, sababtoo ah way daalanaayeen. Mayna ogayn guriga waxaa deggen
                naag wax cunto. Intaanay dhameyn biyihii dad qalatadii gabadheeda ayaa
                tiri, “Dhuunta, hooyaday ayaa soo socota.”</p>
            <p>Markaa waxay hoosgaleen alaabtii guriga hoos taallay. Markay
                gabdhihii dhuunteen bey Dheg Dheer timi. Markaasay tiri, “Waxaa ii uraya
                naaso gabdhood.”</p>
            <p>Gabadheeda ayaa tiri, “Hooyo, kuweyga ayaa kuu uraya; ma in aad i
                cunto ayaad rabtaa, hooyo?”</p>
            <p>Intii kaddib way seexatay. Labadii gabdhood iyo dad qalatada
                gabadheeda ayaa waxay ku tashadeen in ay dilaan dad qalatada. Waxay u
                karkariyeen saliid. Markaa waxay uga shubeen dhegaha. Saddex minid ka
                bacdi way dhimatay. Dadqalatada gabadheed way rabtay in ay hooyadeed
                dhimato, sababtoo ah waxay aad u cuni jirtay dadka masaakiinta ah.</p>
            <h2 id="dheg-dheer-1">Dheg Dheer</h2>
            <p>Subeyda Axmed</p>
            <p>Dheg Dheer waxay ahayd naag dadqalato ah, waxayna dhashay saddex
                gabdhood. Mar walbana waxay jecleyd inay dadka soo sasabato. Markay
                guriga keentana, waxay ugu sheekeyn jirtay wax aan jirin. Marka ugu
                danbeysana waxay u kaxaysan jirtay gurigeeda, meesha ay dadka ku cunto.
                Waxayna ka dhuuqi jirtay dhiiga.</p>
            <p>Maalintii ugu danbeysay, ilmaheedii ayaa waxay isku dayeen inay
                dilaan, maxaa dhacay, maalin walba dadka ayay cuntaa. Waxayna ugu
                sheekeeyeen inay u soo heleen qof ay cunto, waxayna u diyaariyeen biyo
                kulul inay ku ridaan.</p>
            <p>Markii ugu danbeysay biyihii ayay ku rideen. Sidaas ayay ku dhamaatay
                sheekadii: Dheg Dheer dhimataa, dhulkii roob baa ka da’ay.</p>
            <p>Markay dhamaatay, gabdhaheedii way guursadeen, waxayna dhaleen
                ciyaal.</p>
            <h2 id="faaduma-farala">Faaduma Farala’</h2>
            <p>Faa’isa Xasan</p>
            <p>Waxaa jiri jiray shan gabdhood oo la noolaan jireen aabbohood. Sida
                la joogay nin ayaa u imaaday. Ninka wuxuu warsaday gabdhaha aabbohood in
                uu siiyo gabadhiisa gabar ka mid ah. Markaas wuxuu siiyay gabadhiisa
                midda ugu weyn.</p>
            <p>Ka bacdi marka uu aroosay ayuu watay. Intay jidka ku jireen, ninkii
                gabadhii ayuu cunay.</p>
            <p>Markaasuu soo laabtay asagoo oranaya, “Adeer, xaaskayga way iga
                jirrantahay; gabar kale ayaan rabaa oo ii shaqeynaysa intay naagtayda
                iiga caafimaadayso.”</p>
            <p>Ka bacdi gabar kale ayaa la siiyay. Haddana intay jidka ku jireen
                ayuu cunay. Mar saddexaad ayuu soo laabtay, haddana gabar kale ayuu
                warsaday, asagoo oranaya, “Adeer, gabadhii kale beer ayay ii falaysaa ee
                mid kale i sii oo ariga ii raacdo.”</p>
            <p>Haddana mid kale ayaa la siiyay. Intay jidka ku jireen ayuu cunay.
                Sidoo kale middii afaraadna wuu cunay. Ka bacdi wuxuu soo doontay
                gabadhii ugu yarayd oo la oran jiray Faaduma. Ayadana waa la siiyay;
                laakiin Faaduma aad ayay u caqli badnayd. Waxayna tiri, “Waqti ha la i
                siiyo,” maxaa yeelay, way shakisay oo waxay dareentay ninka in uu yahay
                qoormaris. Isla markiiba waxay diyaarsatay alaab. Alaabtaas waxaa ka mid
                ahaa bisbaas, cusbo, iyo liin dhanaan ay isku qastay si ay isugu
                badbaadiso haddii ay wax dhacaan.</p>
            <p>Maalintii labaad ayay safarkii bilaabeen ayagoo raacaya geel. Markay
                cabbaar socdeen ayaa ninkii ku yiri, “Iga nasi geela si aan u
                nasto.”</p>
            <p>Faaduma ayaa wadday geelii oo waxayna aragtay geela tuurtiisa oo la
                cunay. Geelii ayaa orday oona iska tuuray Faaduma iyo alaabtii geela
                saarnayd. Faaduma aad ayay u naxday, maxaa yeelay, meel ay aaddo ma
                haysanin. Markaasuu bursaday, laakiin geed ayay ka kortay.</p>
            <p>Ka bacdi wuxuu isugu yeeray xayawaanadii oo dhan, si ay u cunaan
                Faaduma, laakiin waxay dagtay sir fiican. Xarig ayay geedka ka
                laalaadisay, waxayna ku tiri, “Qofkii xariga soo kora ayaa i
                cunaya.”</p>
            <p>Markay soo koraanba xariga ayay u jartaa, waxayna ku dhacaan ceelka.
                Laakiin wali ma soo daggan karto, maxaa yeelay, dadcunka dhiiggiisii
                ayaa ku haray hareeraha ceelka oo hadday taabato way dhimanaysaa.</p>
            <p>Shimbir ayaa u timid oo baalla’. Waxayna ku tiri, “Haddii aan baalka
                kuu daaweeyo, fariin ma iigu geynaysaa ciddayda?”</p>
            <p>Shimbirtii way yeeshay go’aankii, ka bacdina waxay geysay fariintii.
                Aabbeheed ayaa soo raacay shimbirtii oona keentay geedkii ay Faaduma
                saarnayd. Markaas aabbeheed wuxuu dhaqay dhiiggii meelaha ku daatay.
                Sidaasaytana Faaduma soo dagtay, laakiin Faaduma farteedii ayaa ka
                go’day, maxaa yeelay, dhiig yar oo meesha ku haray ayay taabatay.</p>
            <p>Sidaasayna dadka ugu waceen, “Faaduma Farala’.”</p>
            <h2 id="beenaale">Beenaale</h2>
            <p>Axmed Xuseyn</p>
            <p>Bari baa waxaa jiri jiray nin shactiroole ah. Wuxuu qabay naag reer
                baaddiye ah. Wuxuu iskaga dhigay nin jaamici ah laakiin waxba muusan
                aqoonin. Wuxuu ku yiri, “Waxaan ka soo baxay jaamacad.”</p>
            <p>Maalin maalmaha ka mid ah ayaa waxaa dhacday in naagtuu qabay loo
                keenay waraaq ka timi reerkoodii. Markaa waxay u keentay ninkeedii.
                Waxay ku tiri, “Ii akhri waraaqdaan,” laakiin isagu ma yaqaano sida wax
                loo akhriyo.</p>
            <p>Wuxuu ku yiri, “Waraaqda ma gaari baa lagu keenay?”</p>
            <p>Markaa waxay tiri, “Haa.”</p>
            <p>Wuxuu yiri, “Jidadka Soomaaliya way jajabanyihiin; marka baabuurka
                ruxrux maayay bay fartii waraaqda ku qornaa isku dardarsantay. Markaa ma
                akhrin karo.”</p>
            <p>Markaa waxay ogaatay in uusan oqoonin sida wax loo akhriyo.</p>
            <h2 id="aqoon-waxaa-leh-ninkii-wax-barta">Aqoon Waxaa Leh Ninkii Wax
                Barta</h2>
            <p>Kaltuuma Cabdi</p>
            <p>Bari baa waxaa jiray nin jikaar ah oo la yidhaahdo Cumar. Maalin
                maalmaha ka mid ah ayaa Cumar wuxuu u yimid oday aqoonyahan ah. Odayga
                waxaa la oran jiray Bilaal.</p>
            <p>Cumar intuu Bilaal masaajidka ugu yimid ayuu wuxuu ku yidhi,
                “Sheekhow, waxaan ogahay in shaydaanku ka samaysan yahay dab-marka
                haddii naarta la galiyo, maxay ka dhibaysaa?”</p>
            <p>Bilaal intuu aammusay xoogaa ayuu Cumar ciid indhaha uuga firdhiyay.
                Cumar intuu indhaha qabsaday ayuu xanaaq ku baxay. Dabadeed wuxuu la
                yimid labo nin oo askar ah.</p>
            <p>Labadii nimood wuxuu midkood ku dhahay Bilaal, “Ninkaan wuxuu kugu
                haystaa in aad caro ku firdhisay; marka arrintaan run miyaa?”</p>
            <p>Bilaal wuxuu yidhi, “Su’aal ayuu i weydiiyay, caraduna waxay ahayd
                jawaabtiisii, waayo bani-aadanku wuxuu Illaahay ka sameeyay caro.
                Markaan asaga carada ku firdhiyayna intuu xanuunsaday ayuu indhaha
                qabsaday. Taasi waxay na tusaysaa in uu shaydaanku sidaas oo kale u
                xanuunsanayo haddii naarta la galiyo isagoo dab laga sameeyay.”</p>
            <h2 id="saaxiibtinimo">Saaxiibtinimo</h2>
            <p>Kaltuuma Cabdi</p>
            <p>Bari baa waxaa jiri jiray labo wiil oo saaxiibo ah, oo la kala
                yidhaahdo Cali iyo Xasan.</p>
            <p>Maalin maalmaha ka mid ah waxay tageen duurka. Ballantoodii waxay
                ahayd in ay kala cararin haddii uu midkood arko bahal. Xoogaa markay
                socdeen ayaa wuxuu Xasan arkay shabeel. Markaasuu intuu cararay ayuu
                geed dushii koray. Cali markii uu shabeelkii arkay ayuu intuu dhulka
                seexday, iska dhigay qof mayd ah. Shabeelkii intuu Cali uriyay ayuu iska
                tagay. Xasan markuu arkay in uu shabeelkii tagay ayuu u yimid Cali,
                markaasuu ku yidhi, “Saaxiibow, in uu shabeelkii dhegta wax kuugu
                sheegaayay ayaan arkee; muxuu kuu sheegay?”</p>
            <p>Cali intuu dhulka ka soo is taagay ayuu ugu jawaabay, “Wuxuu igu
                yidhi, ‘Saaxiibadaada duurka kaaga cararaayaan ha la saaxiibin.’
                Saaxiibtinimadaadana ma doonaayo.”</p>
            <h2 id="qaalid">Qaalid</h2>
            <p>Kaltuuma Cabdi</p>
            <p>Bari baa waxaa jiri jiray wiil la yidhaahdo Qaalid. Qaalid wuxuu la
                degganaa aabbihii oo waayeel iyo indhooleba. Maalin waxaa dhacday in uu
                Qaalid u wado aabbihii duurka.</p>
            <p>Markay cabbaar badan duurka ku socdeen ayuu Qaalid arkay geed
                hoosleh. Markaasuu ku yidhi, “Aabbo, geedkaan hoostiis ayaan ku
                fadhiisinayaa; waxaanna kuu soo laabanayaa galabta.”</p>
            <p>Qaalid intuu tagay ayuu u soo laaban waayay aabbihii. Markii ay
                qorraxda dhacday, dhurwaa ayaa aabbihii cidlada ku cunay.</p>
            <p>Qaalid markuu geboobay, inankiisii ayaa keenay oo fadhiisiyay isla
                geedkii, uuna ku yidhi isla erayadii uu aabbihii ku yidhi. Qaalid
                inankiisii wuxuu ku yidhi, “Orod oo iska tag, maxaa yeelay aniga ayaa
                aabbahay geedkaan uuga tegay, ku idhina waxaad igu leeday, oo suuna
                dhurwaa ku cunay.”</p>
            <p>Qaalid wiilkii wuu ka tagay, isagoo og in uu aabbihii ku dhacayn
                wixii awawgii ku dhacay, laakiin markii uu galabtii u soo laabtay, wuxuu
                arkay aabbihii oo dhurwaa cunay, markaasuu iska ooyay.</p>
            <h2 id="cigaal-shidaad">Cigaal Shidaad</h2>
            <p>Subeyda Axmed</p>
            <p>Cigaal Shidaad wuxuu ahaa nin aad iyo aad fulay u ah, oo wuxuu ka
                cabsan jiray<br />
                hooskiisa. Maalin maalmaha ka mid ah ayaa Cigaal loo yeeray si uu ugu
                qayb qaato duulimaad, lagu duulayo cadow. Waxaana la diyaariyay fardihii
                iyo raggiiba; waxaa loo duulay dagaalkii. Wax yar ka bacdi, markii
                labadii col is galeen ayuu Cigaal soo dusay oo uu ku noqday meeshii
                dumarkii iyo carruurtii oo dhaawac iyo dhimashaba sugaya joogeen.</p>
            <p>Waxayna weydiyeen Cigaal, “Maxay tahay waxa kaligaa ku soo
                celiyay?”<br />
                Wuxuuna u sheegay been oo wuxuu ku dhahay, “Raggii iyo fardihiiba waa la
                madhiyay.”</p>
            <p>Markii dumarkii ay maqleen way baroorteen, carruurtiina way ooyeen.
                Fiidkii ayaa waxaa soo noqday, ciidankii iyo fardihii oo aan waxba ka
                maqnayn, dadkii oo dhan waxay ku qayliyeen oo ay caayeen Cigaal oo meel
                isku nabaayo.</p>
            <hr />
            <p>Maalin maalmaha ka mid ah ayaa Cigaal wuxuu raacay geel badan oo ay
                ku jiraan labo halaad oo uu leeyahay. Markuu gaaray, daaqii ayuu meel
                kayn ah oo cagaaran ku duway, si ay u cunaan, dabadeedna uu uga maalo
                caano badan halihiisa caawa. Isla markay gaadheen halihii ayddii ayaa
                libaax soo galay, labadiiba dilay oo cunay asagoo arkaya.</p>
            <p>Geelii buu galabtii danbe soo carraabiyay, asagoo ugu heesaya, “Wixii
                Ayro dilay, Alifana kordhigay, waan arkaayoo wuu ilgiiraa, dameer
                le’ekaa, kase dabo waynaa.”</p>
            <p>Dabadeedna wuu soo xareeyay geelii.</p>
            <p>“Walaalkii halahayga maalow, kuwaaga caawa ii lis.”</p>
            <p>Wuu u lisay, markuu cabayna wuu iska seexday. Markuu soo kacay ayaa
                waxaa la yiri, “Cigaalow, na soo tus meeshii halihii lagu cunay.”</p>
            <p>Cigaal ayaa yiri, “Haddii kun dhinac iga maraan, anna aan dhexda
                galo, waan idin soo tusi raqdii geela.”</p>
            <p>Dabadeed dad badan ayaa raacay… oo libaaxii dilay. Habeenkii meeshii
                libaaxa lagu dilay ayaa la seexday. Markuu gam’ay Cigaal ayaa lugtii
                libaaxa lagu xidhay lugtii Cigaal, libaaxiina afka qori looga
                kalaqaaday. Subaxii ayuu arkay lugtiisa oo libaaxii la dilay ku xidhan.
                Dabadeed markuu xariggii iska furay ilaa gurigii ayuu cararayay oo uu
                xaar isku sii daynayay. Asagoo qaylinaya ayuu gurigiisii galay.
                Dabadeedna ku yidhi naagtiisii, “Naa oodda igu rog.”</p>
            <p>Markaasay tiri, “Maxaa kaa soo uraya?”</p>
            <p>Afadiisii ayuu la soo baxay oo wuxuu ku yiri, “Daruur qudhuntay ayaa
                igu da’day.”</p>
            <p>Dabadeedna way ka maydhay Cigaal qudhunkii. Meeshaasna waxaa ku
                dhamaatay sheekadii Cigaal Shidaad oo ahaa nin fulay ah oo ka cabsado
                xataa shinbirta duulaysa.</p>
            <h2 id="suldaan">Suldaan</h2>
            <p>Farxiya Cali</p>
            <p>Suldaankuna geeso lahaa. Ka bacdi, ninka u shaqeynayay geesihiis
                arkay. Markaa suldaankii wuxuu ku dhahay ninkii, “Maxaad aragtay?”</p>
            <p>Wuxuu yiri, “Suldaanow, geesahaaga ayaan arkay.” Ka bacdi, Suldaanka
                ninkii buu u dhaartay. Wuxuu yiri, “Haddaan maqlo suldaanka magaalada
                jooga geeso ayuu leeyahay, waan ku gowracayaa.”</p>
            <p>Ninkii u dhaartay baa uur xumo gashay. Ka bacdi, ninkii magaalada
                ayuu ka baxay.</p>
            <p>Dabadeedna afar casho ayuu socanayay. Meeshuu tagay ayuu god ka
                qoday. Dabadeedna godkii buu afka saaray. Markaasuu wuxuu ku yiri,
                “Suldaanka magaalada jooga geeso ayuu leeyahay.”</p>
            <p>Markaasuu god ku xabaalay, meeshiina roob baa ku da’ay. Markuu ku
                da’ay, naq baa ka soo baxay. Riyihii naqii bay cuneen; markaasaa
                carruurtii caanaha loo lisay. Caanihii markay cabbeen bay ku hadleen,
                “Suldaan magaalada jooga geeso ayuu leeyahay.”</p>
            <p>Markii hadalkii la maqlay, Suldaankii ninkii buu qaabsaday. Wuxuu
                yiri, “Yaa warka sheegay?”</p>
            <p>Ninkii wuxuu yiri, “Suldaanow, afar casho ayaan socanayay. Markaasaan
                god qoday baan godkii afka saaray. Markaa godka baan ku iri, ‘Suldaanka
                magaalada jooga geeso ayuu leeyahay.’ Markaa meeshii baa roob ku da’ay.
                Markaasna meeshii ka soo baxay naqii, riyooyin baa naqii cuneen. Riyihii
                baa carruurtii loo lisay, ku hadqaaday. ‘Suldaanka magaalada jooga geeso
                ayuu leeyahay’ baa carruurtii dheheen. Magaaladii warkii baa ku
                faafay.”</p>
            <h2 id="beecmushtar-iyo-daanyeero">Beecmushtar iyo Daanyeero</h2>
            <p>Kaltuuma Cabdi</p>
            <p>Waa baa waxaa jiri jiray nin beecmushtar ah oo gadi jiray koofiyaal.
                Maalin asagoo koofiyaashiisii geed hoostiis ku gadaaya ayuu intuu
                hurdooday iska seexday. Markii uu xoogaa badan hurdaayay ayuu soo kacay
                galabtii, wuxuuna arkay koofiyaashii uu gadaayay oo ka maqan meeshuu uga
                tagay. Markuu alaabtiisii meel walba ka waayay ayuu geedka korkiis
                fiiriyay. Markaasuu arkay daanyeero qaba koofiyaashii.</p>
            <p>Beecmushtarka wuxuu ogaa in ay daanyeeradu ka dabasameeyaan dadka
                waxay<br />
                sameeyaan.</p>
            <p>Markaasuu koofiduu qabay tuuray. Dabadeed markaa daanyeeradii
                kuwoodii ayay tuureen, isaguna intuu koofiyaashii soo xaabsaday ayuu la
                cararay.</p>
            <h2 id="nin-baa-wuxuu-lahaa-hal-geel-ah">Nin Baa Wuxuu Lahaa Hal Geel
                Ah…</h2>
            <p>Najma Xuseyn</p>
            <p>Sheeko ku saabsan nin iyo naagtiis. Nin baa wuxuu lahaa hal geel iyo
                soddon ari ah.</p>
            <p>Hashii waa u dhali wayday.</p>
            <p>Nin buu u tagay. Ninkii wuxuu ku yiri in uu geela iibbato baa
                rabaa:</p>
            <p>“Hal baa leeyahay, hashiina way ii dhali wayday, ee maxaan
                sameeyaa?”</p>
            <p>Wuxuu ku dhahay, “Waryaa, doqon baad tahaye: waxaa ku xirtaa god
                libaax afkiisa.</p>
            <p>Markay tiraahdo ‘Caaa,’ waxaa tiraahdaa ‘Cawo nirig’ ee waxaa qashaa
                ari soddon jeer.</p>
            <p>Markay tiraahdo ‘Caaa,’ adiguna waxaa tiraahdaa ‘Cawo nirig.’”</p>
            <hr />
            <p>Naagtiisii ayuu ku yiri, “Naayaa, ari ii keen.”</p>
            <p>Markaas ayay ku tiri, “Arigii wuu dhamaaday ee iga tag.”</p>
            <p>Markaas ayuu ku yiri, “Naa, haddaan caawa kuu imaado, haddaanna saas
                kuu marinin mindi.”</p>
            <p>Asagii baa is mariyay. Saas buu ku dhintay.</p>
            <p>Markaas bay ayadiina ku tiri, “Waryaa, anigana haddaan kuu imaado,
                haddaanna saas kuu marinin mindi.”</p>
            <p>Ayadiina mindi bay is marisay, wayna dhimatay.</p>
            <p>Sidii buu ninkii ku dhintay, naagtiina ku dhimatay, xoolihiina ku
                dhamaadeen.</p>
            <p>Soomaalidu waxay tiraahdaa, “Nin iyo xoolihiisa ma kala haraan been
                ma aha.”</p>
            <h2 id="nin-reer-baaddiyo">Nin Reer Baaddiyo</h2>
            <p>Anisa Maxmuud</p>
            <p>Sheeko ka tirsan nin reer baaddiyo ayaa jiray oo lagu dhacay baaddiyo
                oona weligiisay magaalada ma aadin. Waxaa ka shaqeyn jirey beero iyo
                xoolo.</p>
            <p>Maalin maalmaha ka mid ah waxaa maqlay tacsiyo in aa areerkiisii
                dhintay.</p>
            <p>Waxaa aaday safar oo tacsiyada; waxaa qaatay bas. Usiga baska fuulo
                Xaweyna loo gaaray.</p>
            <p>Waxaa yiri, “Maxaa waaye waxaan ordaayo?”</p>
            <p>Nin meesha fadhiiyo aa weydiiyay, waxaa la yiri, “Waa baabuur.”</p>
            <p>Waxaa weydiiyay, “Haddana maxaa waaye nalka qofka haayo?”</p>
            <p>“Waxaa waaye, baabuurka nalkiisii. Ma cabsanay miya? Ninkaas, war nin
                ma aha waxaa waaye waa baabuur nalkiisa.”</p>
            <p>Saa loo joogay, baabuurkii shil aa galay. Ninkii waa suuxay. Marka
                isbitaalka la geeyay.</p>
            <p>Saa loo joogay, ninkii waa soo kacay. Waxaa yiri, “Dadkaan dharka
                cadka wataan, yaa waaye?”</p>
            <p>Ninkii oo baska isla fuuleen waxaa dhahay, “Waa xeer caqarad.”</p>
            <p>Marka dhakhtarka uu maaday, waxaa yiri, “Foomanka ii soo
                caruuriya.”</p>
            <p>Ninkii waa naxay, waxaa dhahay, “Maxaa waaye dadkaan oo
                xaanshiiyaashay wataan?”</p>
            <p>Ninkii waxaa yiri, “Ku ma dhihiino waa xeer aqarad?”</p>
            <p>“Markaas maxaa waaye waxaan qorayaan?”</p>
            <p>“Waa ninkii jannada la geenaayo iyo naarta la geenaayo.”</p>
            <p>Dadkii dhakhtaraha ah ayay wareysanaayeen waxaa qorayeen
                magacayaasha.</p>
            <p>Marka uyuga la soo gaaray, waxaa dheheen, “Magacaa?”</p>
            <p>“Magacay waa Xeer Baaddiyo.”</p>
            <p>Markaas ninkii saaxiibkiisii ahaaye la weydiiyay, “Magacaa?”</p>
            <p>“Magacay waa Been Hawaas.”</p>
            <p>Markaas qallin oo cagaar aa loo qoray; ninka kale Been Hawaaska
                ahaaye waa arkay.</p>
            <p>Marka la qoray, ninkii kale ma arkeynin. Waxaas dhahay, “Maxaa
                qorooyeen? Waxaa waaye?”</p>
            <p>“Waa magac qofkii naarta iyo jannada la geenaayo.”</p>
            <p>Waxaa dhahay, “Noocee qallinka cagaar maa janno ah; qallinka oo
                guduudka waa naar.</p>
            <p>“Ma aragtay qallinka aniga la igu qoray?”</p>
            <p>“Qallinka adiga loogu qoray waa guduud, adigana naarta galaysaa.”</p>
            <p>Ninkii waa orday, waana qeyliyay.</p>



        </div>
    </main>
</body>

</html>