<!DOCTYPE html>
<html lang=so prefix="og: https://ogp.me/ns#">

<head>
  <meta charset=utf-8>
  <title></title>
  <meta content="" name=description>
  <meta content=#212121 name=theme-color>
  <meta content="dark light" name=color-scheme>
  <meta content=#ffffff name=msapplication-TileColor>
  <meta content="width=device-width,initial-scale=1" name=viewport>

  <meta content=website property=og:type>


  <link href=stylesheet.css rel=stylesheet>

</head>

<body>
  <main class=normalize>
    <div class="content">
      <h1 class="title">Aanadii Negeeye – Ibraahin Yuusuf Axmed “Hawd”</h1>

      <p>Sheeko</p>
      <p>© Ibraahin Yuusuf Axmed “Hawd” 2013<br />
        Xuquuqda buuggan idilkeed waxaa leh qoraaga ku magacaaban. Dib loo
        ma<br />
        daabacan karo si kalena loogu ma tagrifali karo iyada oo aan isaga laga
        helin oggolaansho qoran.</p>
      <p>Aanadii Negeeye</p>
      <p>Daabiciddii 1aad<br />
        <em>ISBN</em> 88-88934-05-7<br />
        Talyaaniga
      </p>
      <p>Daabicidda 2aad<br />
        <em>ISBN</em> 978-14-944680-4-0<br />
        Iswiidhan
      </p>
      <p>Ibraahinhawd@hotmail.com<br />
        www.ibraahinhawd.com</p>
      <p><em>©Cover page The Tragedy by Mohamed Buwe Osman, Visual Artist
          &amp; Physician.</em></p>
      <p>FIIRO! Aanadii Negeeye daabacaaddan dambe meelo door ah ayuu qoraagy
        higgaadda u beddelay si waafaqsan qorista habboon ee af soomaaliga.
        Laakiin haba yaraatee waxba laga ma doorin hadalka sheekada.</p>
      <h3 id="section">1</h3>
      <p>Waa Xamar oo sii dhimanaysa, dal dhan ayay se ugu nolol dambaysay.
        Laakiin isagu ma aha nin waxaas u diiraya. Beri fog ayuu nidar ku galay
        wax aan dantiisa ahayn in aanu xaalayn.</p>
      <p>Fillo xaafadda Booliqaran ka qotonta beerteeda ayuu kursi dhabar
        jiifsi leh ku dhacadiidaa. Waa caways gudcur ah. Cirka madow ee daruurta
        ka qaawan waxaa la moodaa xiddiguhu in ay intii hore ka badan yihiin
        kana waaweyn yihiin. Lo’da iyo laxaha oo galbeed miranaya ayaa si fiican
        loo arkaa, iyo Awrkacirka oo gelgelintii fadhiya. Badweynta Xamar dhinac
        jiiftaa wax ay soo afuufaysaa neecaw kulaylkii maanta jiray lagaga
        nefisay. Laakiin waa neecaw isaga ku abuuraysa baqdin u eg tii uu
        dhallaannimadii dareemi jiray. Markii uu yaraa wuxuu moodi jiray
        neecawdan oo kale in ay tahay neefsasho libaax, baqdin ayuuna bawdyaha
        isla dhici jiray. Waxay ahayd xilli fog iyo carruurnimo, carruurnimana
        waa ciil laga weynaaday oo ceeb ku ma aad lahayn, ayuu isugu caqli
        celiyay.</p>
      <p>Xabbad sigaar ah oo faraha ugu laabnayd inta uu si qoddo dheer u
        nuugay, qiiq uu dalqada ku raajiyayna sambabbada muggood soo afuufay, oo
        yar qufacay, ayuu sidii caadada u ahayd isaga oo aan bakhtiin hortiisa
        ku maguujiyay, mid kalena shitay, dabadeed feker dheer shaarubaha
        miiqay. Beerta uu fadhiyo xalay ayuu ilayskii ka gubtay welina ma uu
        beddelin, ka maba uu fekerin. Iftiinka yar ee wejiga ka hayaa wuxuu ka
        soo baxayaa kadinka aqalka oo shan tallaabo u jira.</p>
      <p>Gurigan uu caawa fadhiyo dhacdooyin badan oo xusuus leh ayuu uga soo
        joogay. Magac been u ma baxo ee waa sababta loogu naanaysay Fillo
        Adduun. Laakiin waaba habeenkii ugu dambeeyay. Iyada iyo Soomaaliya oo
        dhan berri ayuu ka tegayaa. Muxuu se ka la tegayaa ama kaga tegayaa?
        Taas ma uu rabin in uu ka fekero ee mustaqbalka ayaa kaga daran oo uu
        islahaa bal sii yar qooraanso. Laakiin mustaqbalku waa jirjirroole boqol
        weji leh, waxii laga saadaaliyaana waa uun nasiib.</p>
      <p>Waa nin weyn, nin weyna waa ku waajib in uu waxa soo socda sii
        oddoroso. Isagu se tagtada ayuu ka jecel yahay in uu ka fekero
        timaaddada. Haba xanuun badnaatee iyada ayuu yaqaan. Caawa wuxuu ku talo
        jiray in uu maalmaha ku soo socda wax ka sii qiyaaso, laakiin waa kaas
        xasuuso hore dib ugu noqday; waa kaa sidii caadada u ahayd raadkiisa dib
        u raacay. Waa xasuuso had iyo jeer isaga oo aan filayn sida daadka
        mooska soo jabsada. Waa xasuuso uu necbaa laakiin iyagu jeclaa oo aan ka
        tegin. Malaha jawiga mugdiga ah iyo neecawda dhacaysa ayaa caawana mar
        kale maskaxdiisa dib u hayaamiyay?</p>
      <p>Mar kasta oo uu noloshiisa dib u raadguro wax ay la gashaa Damalweyn.
        Tuulada magacaas leh iyo miyigeeda uu ku dhashay kuna barbaaray ayuu
        sawirradii ugu horreeyay ka soo helaa. Wuu se og yahay jiritaankiisu in
        uu ka fog yahay xasuusta maskaxdiisa. Waxaa ka horraysay
        dhalashadiisa.</p>
      <p>“Caways gudcur ah oo ay dabayl qabowi galbeed ka soo dhacaysay ayaad
        dhalatay”, waxaa isaga oo carruur ah sidaas u sheegi jirtay hooyadii
        Dhool Warfaa. ”Wuxuu ahaa jiilaal ay beeshu taallay meel dhirta
        soogsoogan ee madmadow la moodo soomaali qaaqaawan oo caato ah. Markii
        ay cadceedda ilayska iyo diirrimaadku ka sii dhammaanayeen ee ay
        godkeeda u sii tukubaysay, waxaa habaas ku qariyay xoolihii beesha ee
        soo xeroonayay. Qorraxda oo soo jeedda ayuu libaax duleedka hiinraag
        kaga dhuftay, ciyowga iyo fiintuna ci dheer isugu jiibiyeen.</p>
      <p>Gole aqallada ka baxsan ayay ragga beeshu iyaga oo doonyaysan oog
        hareeraha ka xeernaayeen. Weli waxaa la sii xog waraysanayay sahankii
        daallanaa ee galabtaas talada hayaanka keenay. Geeddi waa la
        guddoonsaday waxaa se laga sii dooday qabanqaabada. Dabadeed waxaa la
        maqlay cod gabdheed oo leh: ’Waa wiil! Waa wiil!’ La ma moogayn
        haweenayda caawa ummuli kartaa in ay tahay aniga, adiga ayaa se ahaa
        waxa soo kordhay.</p>
      <p>In kasta oo aad islaantii ku qabatay sida xananka u xagatay, sidii
        ilmo dhashay lagu yaqaannay marna ma aad ooyin. Cabbaar baa la wada
        aamusay oo aan raamsiga xoolaha iyo taahayga mooyee cod kale la maqlin.
        Dabadeed goor dambe ayuu odaygii beesha, oo ka mid ahaa raggii golaha
        cawayska fadhiyay, cod dheer oo la wada maqlay ku yidhi: ‘Waa oommane!
        Waa guri cabsiyeed! Si kasta ha ahaatee ninka dhashay ha loo mashxarado,
        gool ha loogu wanqalo, beeshuna ha negaato, isagana, waxa uu inoo
        negeeyay Allaa oge, Negeeye ha loo bixiyo’.”</p>
      <p>Hooyadii Dhool marka ay dhalashadiisa sidaas uga sheekaynayso waxay
        jeclayd in ay labadooda oo keliya ahaadaan. Isaguna wuxuu dareemi jiray
        jawi barakaysan haddana qumaynimo ku dheehan. Waxay ku hadli jirtay cod
        gaaban oo khushuuc leh, sida marka ay wadaaddadu ka sheekaynayaan
        geeridii Nebiga. Markaas wuu u dhowaan jiray dhegahana u raaricin jiray
        si aan waxba u dhaafin ayaandarrada ay ka hadlayso. Waxay kale oo u
        sheegtay:</p>
      <p>“Go’aanka odayga ee negaanshuhu wuxuu abuuray muran raggii beesha u
        ka la qaybiyay koox taageersan iyo koox diiddan. Aabbahaa, Eebbe iilka
        ha u waasiciyee, ma uu garawsan habeen uu boqolle curad u dhashay in ay
        ragga qaar macne la’aan ka soo qaadaan, geeddina ku adkaystaan, sidii
        waxa dhashay uu yahay orgi dhicis ah ee aanu dadba ahayn. Dabadeed isaga
        iyo Goodir ayuu murankoodu dheeraaday. Goodir, nolosha ifka Eebbe ha ku
        cidhiidhyo aakhirana ha ku cadaabee, cidina ma ay moogayn cadaawadda uu
        Alle-u-naxariisayga u qabay. Waxaa ka buuxay ciil ka soo jeeday
        caddalloolkii kuraynimo.”</p>
      <p>Goodir. Wuxuu ka mid ahaa dadka uu Negeeye aadamiga ugu hor bartay.
        Wuxuu ahaa nin dheer oo da dhexaad ah. Had iyo jeer wuxuu isku
        jeeniqaari jiray qori Reyfal ah iyo kishad rasaas ah. Wuxuu ka mid ahaa
        reer miyiga tuulada.</p>
      <p>“Marar horeba geed baa lagu ka la xidhay gartooduna waxay ahayd
        joogto”, ayay Dhool ugu dartay, ”waxaa se habeenkaas gacankudhiiglaha
        dheeraad u ahaa qoriga xun ee uu weli sito kaas oo uu beryahaas yeeshay.
        Gacan ha la isu la tago Goodirna si xun ha loo legdee, markii la ka la
        qabtay godob naf loo gooyaa goobta ma ay ool, isaguna markii uu hoygiisa
        galay wuu hurdo tegay mooyee hub ayuu doontay cidiba hammiga ma gelin.
        Gacantii go’day, markii uu qori cabbaysan golihii ku la soo dhex dhacay
        iyo markii marxuumka oo mayd ahi dhulka u dhacay waqtiba u ma
        dhexayn.”</p>
      <p>Sidaas ayuu habeenkii uu Negeeye dhashay aabbihii u dhintay. Hooyadii
        Dhool wax badan ma ay sugin ninkii wadku ka qaaday nin kale oo
        illawsiiya oo dhinaca gogosheeda bannaanaaday u buuxiya. Markiiba waxaa
        dumaalay nin reer miyi ahaa xaas horena lahaa, kaas oo iyada iyo
        inankeeda u kaxaystay beel Damalweyn ka durugsan. Markiiba Dhool nolol
        iyo reer cusub ayay isku duwatay. Laakiin Negeeye weligii aabbe kale ma
        yeelan, ninka qalaad ee guriga soo galayna dareenka xanuunka leh ee
        agoonnimada waxba ugama tarin.</p>
      <p>Markii uu isagu toddoba jirsaday saddex ilmood oo kale ayay Dhool
        lahayd. Walaalihii marka uu aabbahood dhabta ku hayo, ka ugu yarna Dhool
        nuujinayso, wuu dhaxamoon jiray oo moodi jiray in la nacay. Mararka qaar
        hooyadii ayuu gosha iskaga tuuri jiray si uu xuquuqdiisa ilmannimo wax
        uga helo. Laakiin Dhool oo kuwii isaga ka yaryaraa la liidata ayaa ku
        odhan jirtay: “Hooyo Negeeye, walaalo kaa yaryar baan hayaaye adigu nin
        weyn baad tahaye orod meel fadhiiso.” Dabadeed sidii gabyaa caydh ah
        ayuu cidla yaxoobsan jiray, oo dareemi jiray agoonnimo xanuun leh.</p>
      <p>Isla gugii uu toddoba jirsaday ayaa shaqada geela laga hawl geliyay,
        oo inta ul isaga ka dheer loo dhiibay lagu yidhi: “Orod geela wax ka
        raac!” Maalintaas ka dib wuxuu noqday qurbac geela ka mid ah oo meesha
        uu maraba la mara, inta uu biyaha ka qado la qada, waxii uu la kulmana
        la kulma. Waxay ahayd nolol arxanku ka dheer yahay oo ku dhisan tartan
        iyo loollan joogto ah. Kurayo la moodo in cadaabta lagu soo abuuray ayuu
        maalin walba la kulmay. Hurdan, legdan, beratan, bootan, ultan,
        caraatan, waxaas iyo wax la mid ah ayaa joogto u noqday.</p>
      <p>Markaas uu geeljiraha noqday, ee caqliyaystay, ayuu la soo baxay
        dabeecad xumo, xanaaq badan iyo dhego adayg. Taasi qoyskii waxay ka dhex
        aloostay kacdoon iyo khilaaf, ilaa ay Dhool iyo ninkeedii ku sigteen in
        ay ka la tagaan. Sidee xeego loo xagtaa ilkana u nabad galaan? Dhool
        waxay ka fekertay sidii ay ninkeeda iyo curadkeeda u ka la ilaalin
        lahayd reerkeedana burbur uga badbaadin lahayd. Ugu dambayn waxay talo
        ku gaadhay: “Negeeye, waxaan kuu geynayaa ayeydaa Dahabo. Qur’aanka
        ayaad baranaysaa, marka aad weynaatana waxaad noqonaysaa wadaad.”</p>
      <p>Islaanta Negeeye hooyadii dhashay ee loo geeyay waxay raqaye tuulada
        Damalweyn ganacsi aad u liita ku haysata. Ma ahayn ganacsi dhaafsiisan
        cusbo, irbado, dun, xawaash, cusbur, cillaan iyo qunjuraaf la mid ah.
        Waxay ku noolayd mutul yar oo hooy iyo dukaanba u ah, halkaas oo ay aad
        uga soo uraan waxyaalaha ay ku iibiso ama beri hore ku iibin jirtay.
        Halkaas ayay Negeeye ku soo dhowaysay oo cuntada ugu karin jirtay,
        habeenkiina sidii gorayo dhal haysata gosha gabowday dhaxanta ka gelin
        jirtay.</p>
      <p>Taariikhda Damalweyn wuxuu ka bartay ayaydii Dahabo. Intii aanay
        tuuloobin waxay ahaan jirtay degaan caan ku ah daaqa xoolaha, caws iyo
        caleenba. Sannadkii 1916-kii ayuu nin degaankaas u dhashay markaana
        Cadan ka xoogsan jiray doon ku soo dhacay, wuxuuna kayntii Damalweyn
        tiirka u qotomiyay rug ganacsi oo ka kooban makhaayad shaaha laga cabbo
        iyo dukaan laga helo waxyaalihii ay reer guuraagu u baahnaayeen.
        Markiiba waxay noqotay meel cammiran oo ganacsi aad u firfircooni ka
        socdo, isla markaana xarun lagu kulmo oo ay dadku wararka isku
        dhaafsadaan. Nin kale iyo nin saddexaad ayaa iyaguna dukaammo ka furtay.
        Haweenay magaalo ka soo guurtay ayaa iyaduna dhar, dahab, kuulo, uunsi,
        cillaan cadar iyo waxii ay dumar jeclaayeen oo dhan keentay. Kabotole
        iyo tumaal ayaa iyaguna saamaha iyo soofaha dhigtay. Shirkad adhiga iyo
        hargaha iibsata ayaa xarun ka dhigatay. Dabadeed waxay noqotay tuulada
        ugu cammiran degaankeeda oo dhan.</p>
      <p>Damalweyn ma ay lahayn, u mana dhoweyn, biyo joogto ah, sidaas
        darteed xilliga abaarta ma ay ahayn meel qurux leh, dad iyo duunyo waxa
        ku noolina darxumo ka ma badbaadi jirin. Isla beryahaas ay tuulada
        noqotay ayaa laga qoday dhawr berkadood, kuwaas oo in uu jiilaal
        dheeraado mooyee roobka xiga lagu gaadhi jiray. Xaaladda nololeed ee
        degaanka ee sidaas u qallafsan waxa ugu weyn ee laga fekeraa wuxuu ahaa
        helista biyo iyo baad xoolaha la daaqsado.</p>
      <p>Damasha waaweyn ee Damalweyn magacu ugu baxay ee hareer walba kaga
        xeeran waxaa galaa bixi jiray, oo sidii daruur xagaa marba dhan isu la
        dillaami jiray, shimbiro ka la noocnooc ah. Xilliga diraacda marka ay
        ugu foolxun tahay la ma waayi jirin neecaw sidda udgoonka manka (ubaxa)
        damasha. Xilliga roobkana waxaa la arki jiray jeegaan dhigdhexo u eg oo
        ku dhereran daruurta madow iyo mahiigaanka bari ka soo gurguuranaya.
        Inta aanay dhibicda roobka ee loo riyaaqay barta saarin waxaa ka soo
        horrayn jirtay saxansaxo xoog leh oo nafta farxad gelisa. Ugu dambayn
        marka ay daruurtu bururto reer damalweyn jacaylka ay roobka u qabaan
        waxay qoorta ka soo ridan jireen daaqadaha iyaga oo daawanaya dhibicda
        la dagaallamaysa cadawga abaarta. Marka uu roobku qaado waxaa soo rogman
        jiray iliilo daad ah oo ahaa farxadda ugu weyn iyo xasuusta ugu qurux
        badan ee carruurta.</p>
      <p>Marka ay dhulka meeshii godanba biyo fadhiistaan, ee dooggu baxo, ee
        xooluhu dhalaan ee irmaanaadaan, dadku sidii ay cudurka illawshaha wada
        qabaan ayay illaawi jireen jiilaalkii adkaa ee dhaafay iyo ka soo socda
        labadaba. Markaas ayay geli jireen nolol dhalanteed u eg. Meel walba
        waxaa laga qotomin jiray aroos cad, habeen walba waxaa isu bixi jiray
        jiibta iyo jaanta cayaaraha, waxaana la isu tirin jiray maanso faan,
        xifaale iyo haasaawe intaba leh. Qurux janno ah oo ay Dahabo sheegto in
        dhulkaasi lahaan jiray Negeeye iyo inta la faca ahi ma soo gaadhin. Waa
        dhul bir iyo baabbaco lagala daalay. Dhismayaasha tuulada oo dhan
        tiirarka ku wada qotoma meel kale laga ma keenin ee waa dhirta midba kii
        uu ka weynaa kana toosnaa oo gunta laga soo gammuuray.</p>
      <p>Gudaha Damalweyn dadka ku nooli ka ma badnaan jirin boqol qof,
        laakiin dadka cammira ee ay ku dhisnayd waxay ahaayeen reer guuraaga
        aroortii soo gala galabtiina ka ka la carraaba. Tirada reer guuraaga
        yimaadda qudheedu waxay ku xidhnayd xaaladda degaanka iyo xilliga la
        joogaa aaran iyo abaar ka uu yahay.</p>
      <p>In kasta oo ay tuulada wada degi jireen laba qabiil oo ay colaad guun
        ahi ka dhexaysay, haddana sidii loo dhisay waxay ahayd meel xasilloon.
        Marar badan dhiig wuu ku daatay, rag labada cidood ku kala abtirsadana
        nafta waa lagaga jaray, hayeeshee weligeed balaayo guud oo labada qolo
        isku dhufataa ka ma dhicin.</p>
      <hr />
      <p>Duqayda beelaha ka dib awoodda ugu weyn waxaa lahaa Aw Faarax oo
        dhammaan shaqooyinka diinta keli ku ahaa: imaam, macallin, mufti, wacdi,
        meher iyo furriin, dhaxal, fasirka riyada, abaabulka siyaarada, qorista
        qardhaasta, tufidda tahliisha iyo oddoroska qiyaamaha. Haa, xataa
        oddoroska qiyaamaha. Wadaadku wuxuu ahaa codkar marka uu furo baabka
        cadaabta iyo ciqaabta Rabbi awood u leh in uu cabsi iyo argaggax dadka
        gilgilo. Sidaas si la mid ahna farxad wada ruxa marka uu dhex galo
        baabka jannada iyo togagga bishaarada. Labadaa daaqadood ee uu dadka
        aakhiro ka tuso hadba ta uu furayo waxaa u sabab ahayd dantiisa
        maalintaas. Tusaale ahaan haddii ay dadku ka jeestaan allabariga iyo
        siyaarada awliyada, taas oo uu isagu lufluf badan ku qabay, wuxuu
        xasuusin jiray dunida in waqtigeedii dhammaaday oo shiigii la galay, oo
        sidii derin laga toosay dhakhso loo duubi doono.</p>
      <p>In kasta oo ay taasi marar badan beenawday haddana mar kasta oo ay
        dadku maqlaan baqdin cusub ayaa ku bilaaban jirtay, xoolaha ayayna birta
        ku boobi jireen, dheryo waaweyna dabka ku la yaaci jireen. Aqal walba
        waxaa ka bixi jiray qiiq udgoon ducada Aw Faarax ayaana la ka la boobi
        jiray. Isaguna waa sidii uu rabaye maalmahaas caloosha iyo jeebabka ayuu
        buuxsan jiray.</p>
      <p>Maxaa looga baqi waayay oo loo qaddarin waayay ma cid aan isaga ahayn
        baa ammuuraha Ilaahay ee dahsoon ka war keeni karta? Ma cid aan isaga
        ahayn baa warbixin sidaas u tifotiran ka sheegi karta dhulal badaha ka
        shisheeya, meelo cirka ka sarreeya ama dhusunka ka hooseeya iyo
        dhacdooyin xasuusta iyo waaya’aragnimada daka ka baxsan? Ma cid aan
        isaga ahayn oo reer damalweyn ah baa boqol afar iyo tobanka Qur’aanka
        iyo axaaddiis badan dusha ka haysa, iyo weliba mowliidka? Miyayba jirtaa
        cid aan isaga ahayn oo inta ay kitaab ka la furto farta madmadow ee ku
        qoran wax ka macnayn kartaa? Ma waxaan yaab lahayn nin soddon arday oo
        midba Qur’aanka meel ka marayo isku mar dusha uga yeedhinaya, isaga oo
        aan aayad keliya mid kale ku qaldin? Waa ninka ay toban arday isku mar
        casharka uga baxayaan, ee ka xaraf keliya higgaad ka qalda dhegta soo
        qabanaya.</p>
      <p>Aw Faarax sidaas ha loo sharfo, ha looga dambeeyo, awooddaas badanna
        ha lahaado, waxaa se jiray golayaal aanu foodda soo gelin. Gaar ahaan
        haddii arrin dagaal laga hadlayo, ama laba nin iyo laba reer loo
        garnaqayo, isaga iyo dumarku waa ay u sinnaayeen. Haddii uu maqan yahay
        la ma tebo haddii uu joogana la ma tiriyo. Cidina u ma diiddo ee isaga
        ayay dantiisa lid ku tahay. Xoolaha xerada ugu jira neefba reer ayuu ka
        soo xidhay, hu iyo hooy waxa uu hanti lee yahayna shayba qof ayuu ka
        helay, sidaas darteed dhexdhexaadnimada in uu ilaaliyaa waa ku
        waajib.</p>
      <p>In kasta oo marka uu dadka waaweyn la dhaqmayo xushmad badnaa, marka
        uu malcaamadda joogo wuxuu ahaa qof kale, had iyo jeerna waxaa la arki
        jiray isaga oo ul dheer carruurta ku la dhex jira. Carruurtu sinaba u ma
        ay jeclayn oo naxariis la’aan darteed waxay u bixiyeen “Xayle
        Selaase”.</p>
      <p>Malcaamaddu waxay ahayd cariish ka dhisan tiirar iyo caws. Albaabka
        waxaa labada dhinac kaga meegaarnaa ardaa ka samaysan laamo geedquwaax
        dhulka lagu taagay oo inta ay baxeen dhir noqday caws iyo duurna lagu
        dugsiyay. Ardaagaas ayaa aroorta iyo fiidka oog laga shidi jiray
        ardayduna hareeraha ka fadhiisan jireen. Halkaas ayay Qur’aanka kor ugu
        qaylin jireen si Carshiga looga maqlo.</p>
      <p>Tirada ardaydu waxay ku xidhnaan jirtay hadba xaaladda nololeed ee
        degaanka iyo beesha deggani inta ay la’eg tahay. Haddii ay roob la’aani
        degaanka ka dhacdo, oo ay beeshu dhul kale u naqraacdo, carruurtu
        iyaduna cidahooda ayay raaci jirtay.</p>
      <p>Malcaamaddaas ayaa Negeeye lagu daray. In kasta oo uu bilawgii
        xiiseeyay markiiba wuu ka daalay, gaar ahaan wuxuu necbaystay usha ma
        naxdada ah ee macallinka.</p>
      <p>Aw Faarax walow uu sidiisaba ardayda u arxan darraa, ushiisa kululi
        waxay Negeeye uga dul dhaqaaqi wayday yarku wuu gurranaa. Haddii uu
        qalinka gurta ku qabsado inta uu ul xanuun badan ku jiido ayuu ku
        canaantaa: “Midigtu ku go’day ee diinta midigta ku qor!” Dahabo qudheedu
        haddii ay aragto isaga oo gurta wax ku cunaya ama ku qabsanaya sidaa si
        la mid ah ayay u canaanan jirtay. Dabcigaa uu ku dhashay in uu beddelaa
        u ma fududayn, sababtaas ayay dhengedda macallinku joogtu ugu ahayd.
        Gureynimadu in ay tahay dhalan aan dhib ku jirin la ma garawsana, ee mar
        haddii uu Nebigu midigta u dardaarmay waxa bidixda loo adeegsadaa waa
        shar, sheydaanka oo keliya ayaana bidixda ku shaqaysta. Sidaas ayuu
        Negeeye gacantiisa bidix u la colloobay oo cuqdad uga qaaday. Marka uu
        arko isaga oo ogaan la’aan wax ugu qabsanaya inta uu naxo ayuu degdeg u
        beddeli jiray.</p>
      <p>Bilawgii waxaa ku adkaatay ka la garashada labadiisa gacmood, baqdin
        joogto ah ayaana ku dhalan jirtay mar kasta oo uu meel macallinka iyo
        Dahabo ka arkayaan wax ku qabsanayo. Waxaa se caawisay oo uu ku
        calaamadsaday bar uu faryarada bidix ku lahaa, taas oo uu u la baxay
        “barta sheyddaanka”. Gacanta uu wax ku qabsanayo horta wuxuu ka eegi
        jiray in ay tahay tii lahayd “barta sheyddaanka” iyo in kale. Qunyar
        qunyar ayuu dabadeed u caadaystay in ay midigtu noqoto ta uu sida tooska
        ah u adeegsado. Ha ahaatee nacaybkii uu berigaa bidixda u qaaday weligii
        ka ma uu bixin. Dugsiga sidaas ah sinaba u ma uu jeclayn. Mar haddii se
        ay carruurta kale oo dhamiba dhigtaan ka ma fekeri jirin wax aan ahayn
        in uu marba jus dhammeeyo, si ay Dahabo xaflad yar oo timmir, bun,
        salool iyo nacnac ka kooban ugu samayso. Sidaas ayuu laba sano looxa u
        sitay, ulaha kulkulul ee macallinka iyo aayadaha adadag ee Qur’aankana
        ugu dul qaadanayay.</p>
      <p>Ardayga jus dhammeeya macallinku wax uu ka qaadan jiray sabeen ama
        qiimo u dhigma, ka Qur’aanka khatimana qaalin geel ah ama qiimo u
        dhigma. Ha yeeshee labada jus ee uu Negeeye dhammeeyay midna habartu wax
        muuqda ka ma ay siin. Maba ay haysan. Aw Faarax qudhiisu mar haddii uu
        xaalka habarta ogaa wuxuu iska iimaansaday martiqaad cunto ah iyo sarrif
        yar oo ay Dahabo dulaca ka soo furtay. Waxii uu maanta waayo in uu
        maalin kale helayo ayuu ku niyadsan yahay. Dadka uu Qur’aanka baro inta
        ay ifka ku wada nool yihiin abaal ayuu ka maali doonaa, waxii uu ka
        waayaana waa dhito aakhiro u taal.</p>
      <p>Waa dabiici koox kasta oo carruur ah muddana meel wada joogta in uu
        loollan ka dhex dillaaco, dabadeed qunyar qunyar loogu ka la miirmo in
        la muquuniyay iyo in wax muquunisa. Kooxda wax muquunisa qudheeda ayaa
        isa sii ka la reebta ilaa uu ka soo baxo mid aan laga daba hadlin.
        Khasab ma aha kaasi in uu yahay ka ugu da weyn ama ugu xoog badan. Mana
        noqdo ka ugu debecsan ee ugu nabad jecel. Badanaa waa mid shar badan oo
        aan baqin fadqalalladana ka wahsan.</p>
      <p>Negeeye markii uu malcaamadda isaga oo sagaal jir ah bilaabay ardayda
        inta ka yaryar iyo inta ka waaweyni qiyaastii waa ay isla’ekaayeen.
        Laakiin mid ka yar iyo mid ka weyn, mid uu isagu daandansado iyo mid
        isaga soo doonta, mid uu isagu dakhro iyo mid isaga dila, bilawgii
        intooda badan waa ay isfarosaareen. Noloshii geeljirnimada ee adkayd iyo
        tan malcaamaddu waxay u yeeleen dabci qallafsan oo dirir u joog ah,
        wuxuuna noqday qof aan nixin oo damqan. Gugii u kordhaba wuxuu sii
        noqday macangeg qalqaalli ah, ilaa ay carruurta kale, xataa kuwa isaga
        ka waaweyni, eray ku soo celin kari waayeen. Dhammaan dhinac ayay ka
        wada noqdeen. Si ay sharkiisa uga nabadgalaan ayay wanaaggiisa wada
        gooyeen.</p>
      <p>Gaarka laga wada dhigay iyo gooniyayntu sida la fili karo Negeeye ku
        ma ay abuurin kelinnimo ee isaga waxaa uga muhiimsanayd in ay carruurta
        kale ka baqayeen oo aan midkoodna ku soo dhici karin. Taas ayaa u suurto
        gelisay in uu malcaamadda iyo macallinka uu aad necbaa u dulqaato.
        Saaxiibka keliya ee uu yeeshay wuxuu noqday Diiriye, yar dalbo leh oo ay
        isku da ahaayeen, kaas oo uu dhalay dillaalka Damalweyn.</p>
      <p>Diiriye oo lagu naanayso Dalab Negeeye wuu ka dabeecad furraa,
        qudhiisana bilawgii marar badan ayay isdileen. Laakiin dagaalkoodii ugu
        dambeeyay waa kii ay ku saaxiibeen. Maalin ayay tuulada debeddeeda
        dhulka ka heleen shilin lacag ah. Run ahaantii Diiriye ayaa hor arkay
        lana booday. Laakiin Negeeye damac badni darteed ayuu lacagtii
        isjeclaysiiyay, wuxuuna ku dooday in uu isagu hor arkay. Waa ay isdileen
        oo ilaa gabbaldhacii marba mid la legdayay. Meeshu waxay ahayd bannaan
        ciid ah, sidaas awgeed midkoodna ma haleelin gacanqabsi, wax weyna isma
        ay yeelin.</p>
      <p>Negeeye sheegashadii gardarrada ahayd waddo cad baa laga mariyay,
        wuxuuna ku dhaartay in uu maalin kale aarsan doono. Waxa ay se ahayd
        dhaar taagwaa. Goor dambe iyaga oo wada socda, oo aan cabbaar wada
        hadlin, ayuu Diiriye si lamafilaan ah shilinkii Negeeye ugu soo taagay
        oo ku yidhi: “Aniga ayaa helay, laakiin hoo iska qaado.” Negeeye
        lacagtii wuu qaatay, wuxuuna ku abaalguday in uu la qaybsado.</p>
      <p>Diiriye runtii Negeeye lacagta u ma uu siin in uu ka baqayay, waayo
        haba ka rabshad badnaadee ka ma uu adkayn. Waa ay isugu baxday oo wuxuu
        rabay in uu ka dhigto saaxiib uu ciyaalka kale iska celintooda u
        kaashado. Negeeye qudhiisu mar haddii aanu asxaab kale lahayn wuu
        dareemayay in uu saaxiibtinimada Diiriye u baahan yahay. Dhanka kalena
        dabeecadda Diiriye ayaa ahayd in uu wax lamafilaan ah sameeyo. Ma jecla
        gacan ka hadalka, wax walbana dhakhso ayuu u illaawaa, awood aan caadi
        ahayn ayuuna u lee yahay xaalad kasta oo taagan in uu mid kale u rogo.
        Dhakhso ayuu isu beddelaa, oo haddii ay qof kale wax isku khilaafaan waa
        ay fududdahay in uu abuuro arrin tii hore meesha ka saarta. Sidaas
        darteed waa ay adag tahay in ay cid isku dhacaan. Debecsanaantaas
        Diiriye ayaa ah sababta ugu weyn ee isfahamkooda, iyada ayaana
        burburisay macangagnimadii Negeeye.</p>
      <p>Diiriye isaga oo toddoba jir ah ayaa la guday, waana arrin muhiim u
        ah marka ay isaga iyo Negeeye oo aan gudnayni isqabtaan. ”Maxaan
        buuryoqab ka la hadlaa!” ayuu ku xifaaleeyaa. Negeeye wax kasta iyo si
        kasta oo kale Diiriye ha isaga celiyo, wuu se og yahay buuryoqabnimadu
        in ay tahay xaqiiqo aanu iska difaaci karin.</p>
      <p>Isaga oo taa khaati ka jooga ayuu dillaalka Diiriye dhalay oo ay
        dadka Damalweyn isugu xigaan maalin ku yidhi:</p>
      <p>“Adeer, waxaan doonayaa in la i gudo.” “Waa diraac ee bal aynu dayrta
        dhawrro”, ayuu ugu jawaabay. Wuu fahmayay waxa dayrta iyo gudniinka ka
        dhexayn kara. Wax kasta oo muhiim ah waxaa la qabtaa xilliga barwaaqada
        ee cadka, caanaha iyo subagga laga haqab la yahay ee la deggan yahay.
        Laakiin dayrtu isaga aad ayay u la fogayd, kun xifaale oo Diiriye iyo
        carruurta kale ah ayaa ka sokeeya.</p>
      <p>Maalintii ay isaga iyo Diiriye shilinka qaybsadeen Negeeye wuxuu
        iibsaday makiinad, guriga ayeydiina wuxuu ka qaatay miiq dun ah iyo in
        isbiirte ah. Dabadeed aroor hore markii waagu caddaaday qorraxdu se weli
        soo bixin ayuu tegay meel tuulada ka baxsan. Xabbad caleen ah inta uu
        geed balanbal ah ka goostay, oo xajiinta ka nadiifiyay, oo dhexda ka
        dalooliyay, ayuu agtiisa dhigtay. Inta uu guntiga furtay, badhidana
        dhulka dhigtay, ayuu buuryada duntii afka kaga giijiyay. Markii uu
        duntii gacanta bidix ku jiiday ee ay buuryadii xubinta inteeda kale ka
        soo dheeraatay ayuu makiinaddii oo gacanta midig ugu jirta si xoog iyo
        degdeg ah laakiin taxadder leh ugu dhuftay. Markii uu cad madow oo
        foolxumi duntii la go’ay ayuu nabarkii oo dhiig ka soo booday markiiba
        isbiirtadii ku shubay, dabadeed caleentii uu dhexda ka dalooliyay dib
        ugu gufeeyay, ilaa ay goobadii nabarka ahayd gadaal isugu ururtay.
        Intaas ayuun bay ahayd. Wuu xanuunsaday laakiin ma ooyin.</p>
      <p>Maalintaa ka dib halkii uu awal Diiriye in uu gudan yahay ku faani
        jiray Negeeye ayaa ku faanay in uu isagu isguday.</p>
      <hr />
      <p>Carruurta uu Aw Faarax wax baro waalidka dhalay aroortii ay u keeneen
        ayay ku la heshiiyeen inta uu gacanta ku hayo in uu hilibkooda lee yahay
        iyagana lafaha u reebo. Jimce walba waxay soo guraan ulihii
        toddobaadkaas lala dhici lahaa. Ka xujooba inta indhaha laga duubo ayaa
        jidhkiisa dhaylada ah oo qaawan dhenged lagu jejebiyaa, ama ilmaha kale
        lagu amraa in ay qandhuufo ku googoostaan, taas oo ah ciqaab loo yaqaan
        washamsi. Ka casharka ka bixi kari waaya intaas waxaa loogu daraa in
        oonta laga soomiyo. Waxaa la rumaysan yahay in sidaas diinta lagu baran
        og yahay. Malag Jibriil markii uu Nebiga waxyiga u keenay waa kii sida
        ba’an u gilgilay, ayaa daliil laga dhigtaa.</p>
      <p>Arbaca walba fiidka waxaa la isu qaybiyaa saddex kooxood oo ay midiba
        Qur’aanka meelo isu dhow ka marayso, dabadeed subcis loo yuurursadaa.
        Negeeye iyo Diiriye isku koox ayay noqdeen waana ay isdhinac fadhiisan
        jireen si marba ka aayad ama eray ku hakada ka kale hoos ugu sheego.
        Haddii uu macallinku taa maqlo ka wax sheegay iyo ka loo sheegay waa
        isku denbi, waxaana ku hoorta usha kulul ee saddexda kooxood marba mid
        dul hoganaysa.</p>
      <p>Aw Faarax isaga oo carruurta sidaas ugu gacan kulul, isla markaas
        qalqaallinnimada Negeeye la socda, haddana laba arrimoodba intaa
        xasuusta wuu ku hayay: Negeeye in uu agoon yahay iyo isaga, Aw Faarax
        ahaan, in ay Goodir ilmo adeer yihiin, ninka Negeeye aabbihii gacantiisa
        loo tirinayo. Yarka qudhiisu isaga oo sidaas u yar ayay dadka Damalweyn
        ku nooli u ka la soocnaayeen, qof walbana inta ay isu jiraan iyo sida ay
        isu xigaan ama aanay isu xigin wuu bartay. Taas darteed Aw Faarax iyo
        Goodir in ay ilmo adeer yihiin wuu og yahay. Arrimahaas oo dhan dartood
        malcaamadda iyo macallinka aad ayuu u necbaa, wuu se u dulqaadan jiray
        jeer la gaadhay subaxdii dulqaadku dhammaaday.</p>
      <p>Waa sabti, macallin Qur’aankuna sidiisaba sabtida wuu sii arxan daran
        yahay, oo waa sababta beri fog loogu bixiyay “sabti serged qooqan”.
        Ardaydu iyaga oo oogta ku xeeran ayay akhriska ku qaylinayaan. Macallin
        Faarax oo salaaddii subax soo tukaday waa kan. Sidiisii ayuu ul baas
        dabada haystaa oo la haliilayaa. Markiiba carruurtii ayuu garaacid ku
        bilaabay, si uu sheyddaanka iyo hurdada uga kiciyo. Negeeye xalay
        qadoodi buu ku seexday, saakana iyada oo aan canjeeladii weli loo dab
        shidin ayuu ka soo jarmaaday, sidaas darteed cod gaaban ayuu casharka ku
        akhriyayaa. Markii ay ushii ugu horraysay ku dhacday ayuu fadhigii ka
        booday, oo inta uu dib u baxay macallinkii loox u baaciyay.</p>
      <p>“Car ul dambe igu dhufo, cadow yahow cadowgu dhalay!” Macallinku
        isaga oo la yaabban waxa saaka yarka qaaday ayuu gacantii uu looxa ku
        baacinayay dhenged kulul kaga jiiday isaga oo leh: “Waar fadhiiso,
        malcuun yahow dhegaha xumi!”</p>
      <p>Intaas waxaa xigay looxii labada kiilo ahaa jirjirkiisa oo wadaadkii
        maskaxda ka cuskaday. Dhawr tallaabo oo dalanbaabi ah ayuu iska dabo
        wareegay, dabadeed sidii awr jabay isbarkaday. Markii ay carruurta kale
        ku soo urureen waxay la kulmeen madax ka la jeexan oo dhiigu dhan walba
        uga burqanayo iyo taah dheer oo la moodo libaax uu waran sambabka
        wareemay.</p>
      <p>Dhaawaca Aw Faarax gaadhay wuu xumaa, muddo ayuuna dhinaca dhulka ku
        hayay oo ardaydii la ka la diray. Taasi carruurta wax ay u ahayd farxad
        aan qiyaas lahayn waayo waa ay nasteen, laakiin dadka waaweyn waxay ku
        ahayd qaadanwaa.</p>
      <p>“Waa duni aakhir samaan! Xaggee sheeko iyo shaahid lagu maqlay laguna
        arkay qof macallinkii diinta u dhigayay dhiiggiisa daadiya!”, ayaa lagu
        celceliyay.</p>
      <p>Negeeye waxaa lagu tilmaamay sheyddaan muuq insi leh iyo qof habaar
        qaba, waxaana loo jeediyay hiif iyo haaraan. Maalintaas ka dib
        “Habaarqabe” ayaa naanays u noqotay.</p>
      <p>“Waar orda agoonka iskaga taga. Haddii uu nin loox la dhacay imisaa
        nin xabbad lala dhacay”, ayuu maalin ugu hiiliyay odayga dillaalka ah ee
        Diiriye dhalay oo ay reer ahaan Negeeye isxigaan.</p>
      <p>Negeeye taa abaal badan ayuu ugu hayaa. Odayga se dadku wax ay kor
        iyo hoosba ugu sheegeen hadalkaasi in uu ahaa waabay Negeeye wadnaha
        kaga dhici karta. Balaayadu waa ay huruddaaye nacdali ha korto ka
        toosiya.</p>
      <p>Macallinku waxii uu qoon u yeeshay dadka ay Negeeye magta leh yihiin
        ayaa laga ururiyay. Markii uu ladnaaday ee shaqadii dib ugu soo noqday
        waa uu ka dhaartay in uu Negeeye Qur’aan dambe baro. Dahabo oo tukubaysa
        ayaa subax u tagtay si ay Negeeye uga maslaxdo, wuxuuna ugu
        jawaabay:</p>
      <p>“Dahabo, Qur’aanku waa qawlkii Eebbe, qofkanina waa sheyddaan.
        Markaas miyaynnu sheyddaan diinta ku khasaaraynaa?”</p>
      <p>Dahabo waxay islahayd waa adigan aakhiro u socda ee aad isaga diinta
        bartid oo ajarkiisa jiscin ka sii dhigatid, sidaas darteed maalintii oo
        dhan waa ay barooranaysay.</p>
      <p>Wadaadku isaga oo ka faa’iidaysanaya awoodda iyo saamaynta xoogga leh
        ee uu caqliga bulshada ku lee yahay, ayuu ku dhaartay Negeeye in uu ku
        arkay sifooyinkii ahlu naarnimada oo dhan. Isaga oo aamusan sida uu
        eegmada wax ugu gubo, nabarka lagu dhufto sida aanu uga damqan, sida uu
        Qur’aanka iyo malcaamadda u neceb yahay, waxaas oo dhan Aw Faarax wuxuu
        ku sheegay sifooyin sheydaan. Dadkuna iyaga oo taa rumaystay ayuu qofka
        uu ka soo hor baxaaba sheyddaanka iska naaraa, Ilaahayna ka tuugaa
        ubadkiisa in aanu isaga oo kale ka dhigin.</p>
      <p>Duqdu, sida dadka kale oo dhan, wadaadka aad ayay uga dambayn jirtay,
        muddadiibana mar ayay mutulka raashin ugu samayn jirtay. Habeen
        habeennada ka mid ah markii uu hilib ay halkaa ku siisay afka ka qaaday
        ayay ku tidhi:</p>
      <p>“Sheekh, kan dhegaha waaweyn baan islahaa diinta bar bal in uu godka
        kuugu soo xuso, isagiina waa kaas sheyddaan duufsaday ee bal in Alle soo
        hanuuniyo iigu ducee.”</p>
      <p>Wadaadku beryahan Negeeye magaciisa afka ma soo mariyo oo marka uu
        tilmaamayo wuxuu ku magacaabaa ”Habaarqabe”. Meeshii nabarku kaga dhacay
        inta uu gacanta ku salsalaaxay madaxana ruxay ayuu yidhi:</p>
      <p>“Qaddaran maqduuran! Xagga Rabbi ayay ka ahaatay. In kaa loo duceeyaa
        waxay la mid tahay in ibliis loo duceeyo.”</p>
      <p>Markii ay sidaas u wada hadlayeen Negeeye in uu hurdo ayay moodayeen,
        wuu se maqlayay. Aad ayuu habeenkaas uga fekeray dhab ahaan in uu
        shaydaan yahay iyo sababta uu Ilaahay uga dhigay. Wuu baqay, wuxuuna u
        cadhooday Faarax oo uu mooday in uu isagu Ilaahay ku diray. Wuxuu kale
        oo ka fekeray Ilaahay sida uu u arko Goodir.</p>
      <p>Mar haddii uu Negeeye riyadeedii ku ballan furay iyaduna maalintaas
        ka dib wax badan ayay ka dhintay daryeelkii ay siin jirtay. Marka ay u
        xanaaqdaba inta ay gacan culus oo gabowday ku dhirbaaxdo ayay ku
        hiiftaa:</p>
      <p>“Habaar qabayahow, iiga bax gurigayga!” Dabadeed wuxuu galay nolol
        iskorisnimo ah. Awalba wuxuu ahaa qof dhib badan, laakiin haddii wax la
        yeelo waxaa la maqli jiray qof yidhaahda “waar agoonka daaya”, laakiin
        laga bilaabo maalintii uu macallinka looxa ku dhuftay cidina u ma naxdo,
        cidina u ma naxariisato, cidina u ma hiiliso. Qofkii ka tabar rooniba
        marka uu doono dhirbaaxo kulul ayuu kaga soo gooyaa ama dhenged ayuu ku
        jiidaa, isaguna ma ooyo. Wuxuu u eg yahay dadkuna moodaan wax aan
        damqan. Laakiin runtii aad ayuu u damqan jiray, ilkaha ayuu se isgelin
        jiray, waxii la yeelana mar caloosha ayuu ku guntan jiray marna ciyaalka
        uu ka adag yahay ayuu ka gooyn jiray.</p>
      <p>Nacaybka dadka iyo hiifkooda joogtada ah ha ka xanuunsado, laakiin
        Negeeye markii malcaamadda laga eryay isagu wuxuu dareemay farxad badan.
        Haddii ay dadka waaweyni ku tilmaameen “Habaarqabe” carruurtu waxay u
        arkeen halyeey, waxayna ku wada riyoodeen in ay sidiisa Macallin Faarax
        loox madaxa ka la dhacaan, si malcaamadda looga eryo. Markaa ka dib
        wuxuu helay xorriyad badan oo uu jeclaystay. Wuxuu bilaabay shaqooyinka
        yaryar ee tuulada hadba ta uu fursad ka helo, sida xaabo gurid, biyo
        dhaamin iyo xammaal. Isaga oo tunkiisa iyo tagoogtiisa aan weli
        gaammurin adeegsanaya ayuu bilaabay in uu baabuurta aan badnayn ee
        tuulada timaadda rarka ka rogo ama ku raro. Ha ahaato ee ma ahayn xoogsi
        joogto ah, waxa uga soo baxaana uguma fillayn nolol maalmeed iyo
        arradbeel. Taas darteed ma uu huri jirin in uu ayeydii Dahabo gacanta
        hoos dhigto. Habarta qudheedu imika waa cad wayna indho darraysay, wax
        macno lehna ma haysato, laakiin guri ayeyo guntin laga ma waayo.</p>
      <hr />
      <p>Berigii Negeeye malcaamadda laga eryay mutulka waxaa ku soo korodhay
        gabadh ka timid miyi fog oo ay islaanta qaraabo yihiin. Magaceeda waxay
        ku sheegtay Amran, waxayna ahayd siddeed iyo toban jir Negeeye ka weyn
        lix sano oo ku dhan.</p>
      <p>“Mar haddii aannu ayeydaa qaraabo nahay, adigana waxaynu nahay
        qaraabo”, ayay Negeeye ku tidhi.</p>
      <p>“Laakiin qaraabadu maxay isu yihiin?” ayuu sii wayddiiyay. Cabbaar
        ayay fekertay, waxayna garan wayday wax ay ku sheegto. Waxaa jirta
        qaraaboqansax aan waxa la isu yahay fogaan darteed magac loo aqoon.</p>
      <p>“Waa xigto. Labadeennu walaalo ayaynnu isugu yeedhi karraa.” Wuu
        maqlaa dad aan walaalo ahayn haddana “walaal” isugu yeedha, labadoodana
        mar haddii ay Dahabo dhex u tahay wuxuu u qaatay in ay wax uun isu
        yihiin. Sababta ay u timid waxay ku sheegtay caawinta islaanta, laakiin
        run ahaan sidaas ma ay ahayn oo beri dambe ayuu runta ogaaday.</p>
      <p>Amran markii ay timid mutulku si foolxun ayuu isugu daadsanaa,
        markiibana waxay bilawday in ay ka la habayso. Waxyaalo aan sannado
        badan la taaban ayay furfurtay oo qaar tuurtay qaarna meel ku habboon
        dhigtay. Mutulkii xumaa waxay u egaysiisay meel lagu noolaan karo.
        Islaantu ma ay doonayn waxeeda in laga taabto, waxayna jeclayd wax
        waliba in ay sidooda u ahaadaan. Marar badan ayay iyada iyo Amran
        sababtaas isku khilaafeen. Laakiin runtii waa ay ogayd in ay imaatinka
        Amran u ayday.</p>
      <p>Negeeye in kasta oo uu Amran bilawgii ka xishooday aad ayuu markii
        dambe ugu riyaaqay imaatinkeeda, wuxuuna u arkay qof qurux badan oo
        dabeecad suubban. Maalin iyada oo beddelanaysa ayay hortiisa dharka oo
        dhan iskaga siibtay. Wuu khajilay, iyadana wuu xushmaynayay oo ma uu
        rabin in ay eegmadiisa ka xumaato, haddana markii uu arkay wuu ka jeesan
        kari waayay oo sii daawaday. Waxay lahayd jidh aad uga qurux badan kii
        Dahabo ee u ekaa maansocagaley jiilaal. Keedu ma lahayn laablaabkii iyo
        qaab darradii ka Dahabo oo waxaad moodaysay in malab saafi ah la
        mariyay. Si gaar ah wuxuu u la sii yaabay labada naas oo aan wax la
        qurux ah weligii arag. Waxay u ekaayeen laba toobin jidhka, intiisa
        kalena waa ay ka yar caddaayeen, ibaha se waxaad moodaysay in khad madow
        laga mariyay.</p>
      <p>Iyadu eegmadiisa dan ka ma ay gelin ee markii ay dharkii gashatay
        ayay inta ay dhabanka ka dhunkatay ku tidhi: “Waxaan ahay walaashaa ee
        waxba ha iga xishoon.”</p>
      <p>Gogosha mutulka taallay oo yarayd darteed isaga iyo Amran isku gogol
        ayay noqdeen, sidii Dahabo ayayna laabta gelin jirtay, gaar ahaan marka
        ay dhaxani jirto, si ay isu dugsadaan. Isaguna wuu isku sii dhejin jiray
        ilaa uu laabteeda, caloosheeda, bawdyaheeda iyo jidhkeeda diirran oo
        dhan wada dareemo. Berigaas hurdada uu seexan jiray macaankeeda mid la
        mid ah hore u ma uu seexan.</p>
      <p>Amran iyada oo aan Damalweyn wax badan joogin ayuu Negeeye ogaaday in
        la xanto. Marar badan ayuu maqlay hadalhayn iyada ku saabsan, oo arkay
        carrab iyo il ku godan. Erayga “qumayo” oo iyada loo la jeedo ayaa dhawr
        jeer dhegihiisa ku soo dhacay, laakiin waxba ka ma uu fahmin aan ahayn
        in aan la jeclayn. In ay tahay shisheeye aan degaanka u dhalan oo keliya
        ayuu sababta ku maleeyay.</p>
      <p>Amran markii ay yarayd hooyadeed dadka waxay u sheegi jirtay
        gabadheedu in ay garabsalaax lee dahay; in la weheliyo oo ay amran
        tahay. Waa sababta ay ugu bixisay “Amran”. Waxay ku dhaaratay intii ay
        uurka ku sidday in ay hurdo iyo soojeedba ku aragtay ammuuro badan oo
        yaab leh, oo ay ka mid ahaayeen iyada oo saddex habeen oo isku xiga ku
        riyootay gabadheeda oo meel foox ka qiiqayo dad ku xeeran kitaab u
        meerinaysa, iyo iyada oo agteeda xer badani ka xadraynayso. Wanaagga ay
        gabadheeda ugu riyootay marka ay sheegtoba haweenka kale waxay ku
        jikaari jireen riyadu in ay sida loo arkay beddelkeeda noqoto.</p>
      <p>Amran waxay hooyadeed koolkoolisaba, waxay noqotay qalanjo aanay
        gayigeeda ku badnayn gabadh qurux isla barbar taagi kartaa. Dabadeed
        markii ay toddoba iyo toban jirsatay ayuu doob afar oday wataa u soo
        ardaa fadhiistay. Jiilaal ayay ahayde gugii xigayba aroos baa loo
        qotomiyay. Habeenkii labaad ee arooska ayay dhacday mashaqo laga
        argaggaxay. Waxaa aroortii gogosha loogu yimid ninkii oo mayd ah.</p>
      <p>“Waa tafkudhiig! Tii dhashay markii ay qof amran ku sheegaysay
        qumaynimada ay ku ogayd ayay ugu ceeb qarinaysay”, ayaa kor iyo hoosba
        loo yidhi.</p>
      <p>Run iyo been mid ay ahaydba hore waxaa u jirtay xan sheegaysa Amran
        in ay arbaca-bil-u-dambays dhalatay. Aayar aayar ayay dabadeed beesha
        ugu dhex fidday in ay tahay qumayo tafodhiig ah, ilaa ay cuqdad qaadday
        oo guur dambe iska daa ee gayigii ku noolaan kari wayday. Sababtaas ayay
        Damalweyn ugu soo qaxday. Laakiin iyada oo wax yar joogtay ayay ogaatay
        xantii in ay Damalweyn soo gaadhay, lagana haysto isla aragtidii ay ka
        soo qaxday. Ma ay se aqoon meel kale oo ay u sii qaxdo.</p>
      <p>Iyada oo malaysay Negeeye in uu arrinta maqlay ayay maalin ay tuulada
        debeddeeda xaabo ka dooneen sidii ay wax ahaayeen uga sheekaysay.
        Waxayna ugu dartay dhulkeedii in ay neceb tahay oo aanay weligeed ku
        noqon doonin. Markii ay hadalka dhammaysay, isaga oo aanay u ka la
        caddayn iyada iyo dadka xamanaya midkooda sax ah, ayuu sababta ninkeedu
        u dhintay sii wayddiiyay. Inta ay yar fekertay ayay haddana illin ka soo
        daadatay iska masaxday, dabadeed ku jawaabtay:</p>
      <p>“Ilaahay baa dilay. Ilaaha aabbahaa dilay ayaa isagana dilay.”
        “Aabbahay waxaa dilay Goodir”, ayuu yidhi. “Goodir? Ma ka tuulada
        yimaadda?” “Haa.” “Oo muxuu u dilay?” “Kibir.” “Sidee buu u dilay?”
        “Gaaddada ayuu xabbad kaga dhuftay.” “Oo ma loo aaray?” “Cidina u ma ay
        aarin.” “Haddaa mag ma ka bixiyay?” “Tuldo lumay”, ayuu yidhi, kaas oo
        ahaa hadal uu Dhool iyo Dahabo ka maqlay.</p>
      <p>Cabbaar ayay Amran aamusnayd oo naxsanayd ama yaabbanayd, isaguna
        geedquwaax curdan ah ayuu ul la dhacayay ilaa uu dhulka la simay. Markii
        uu dhashay in uu aabbihii dhintay hore ayay u maqashay, laakiin sababta
        ma ay maqal. Awal agoonnimada ayay ugu naxriisan jirtay, wax ay se
        maalintaa ka dib u aragtay qof sideeda u ayaandaran, waxaana u bilawday
        isfaham iyo saaxiibnimo cusub. Isagu maalintaas wuxuu eray eray u
        xasuustay sheekadii dilka aabbihii ee ay Dhool iyo Dahabo u sheegeen.
        Waxay ahayd markii ugu horraysay ee uu si dhab ah uga fekeray.</p>
      <p>Maalintaa markii ay isaga iyo Amran xaabadii keeneen wuxuu tegay
        makhaayad Goodir fadhiyay. Inta uu meel yar dhinac ah isa soo taagay
        ayuu ninkaa kor iyo kal aad ugu fiirsaday. Goodir wuu arkay kurayga
        timaha rifrifka leh, ee qaydka duugga ah iyo shaadhka calalka ah ee
        badhammadu ka la jaadka yihiin gashan, ee sida nacaybka leh indhaha ugu
        soo gubaya. Markii uu gartayna wuu ka naxay, sheekadii u socotay ayuu se
        iskaga mashquuliyay. Markii labaad ee uu meeshii eegayna yarkii ma
        joogin.</p>
      <p>Galab kale oo aan maalintaas ka fogayn, Goodir oo tuulada ka sii
        carraabaya ayaa soo ag maray ardaydii malcaamadda oo uu Negeeye ku jiro
        oo xaabo guranaya. Markii uu yar dhaafay ayuu Negeeye qori xaabo ah ku
        fiiqay isaga oo iska dhigaya in uu xabbad ku shiishayo. Dabadeed yar
        kale ayaa si kaftan ah ugu qayliyay: “Adeer, wuu ku tooganayaa!” Goodir
        markii uu degdeg u soo jeestay eegmadiisu wax ay ku dhacday kurtunka uu
        yarku sida xabbadda ugu soo liishaamayo. Dabadeed carruurtii kale qosol
        ayay u daateen.</p>
      <p>Dhacdooyin dhawr ah oo ay labadaasi ka mid ahaayeen waxay Goodir u
        xaqiijiyeen mustaqbalku in uu cadow u yahay, wuxuuna ku dadaalay in uu
        iska ilaaliyo si kasta iyo meel kasta oo ay isaga iyo Negeeye ku kulmi
        karaan.</p>
      <p>Negeeye badanaa makhaayadaha ayuu hadba tii looga baahdo ka shaqaysan
        jiray, sidaas darteed Goodir wuu hubsan jiray maqaayadda uu maalintaas
        fadhiisanayo in aan Negeeye ka shaqaynayn. Maalin ayuu se qaldamay oo
        shaah ka dalbaday mid uu ka shaqaynayay. Ninkii makhaayadda lahaa markii
        uu shaahii shubay ayuu ku yidhi: “Goodir u gee!” Yarkuna wuxuu ninkii ku
        huruufay: “Orod adiguba u gee!” Makhaayadlihii wuu la yaabay hadalka
        Negeeye oo ahaa mid aan kuray shaqeeya looga baran. Laakiin intii aan
        hadal ka soo bixin ayay xasuusta maskaxdiisu toostay, shaahii ayuuna
        Goodir u la cararay.</p>
      <p>Hooyadii Dhool iyo ayeydii Dahabo, oo ahaa labada qof ee keliya ee
        dilka aabbihii uga warramay, labaduba waxay ku boorriyeen in aanu taa
        marnaba cid la soo qaadin. Ballantaas wuu fuliyay marka laga reebo Amran
        oo ay aad isugu kalsoonaayeen iyo Diiriye oo isagu u bilaabay. Laakiin
        qof reer damalweyn ah oo aan taariikhdaas ka dheregsanayni ma jiro.
        Dhool iyo Dahabo qudhooda ujeeddadu ka ma ay ahayn in ay sir qarsoon
        qariyaan, ee waxay diiddanaayeen inta uu yar yahay in uu ku kufo xaalad
        aanu maamuli karin oo garaadkiisa ka weyn.</p>
      <p>Markii Negeeye malcaamadda laga er ayay Diiriye isagu wuu sii waday,
        laakiin weli saaxiib ayay ahaayeen, xilliga firaaqadana waa ay israaci
        jireen. Waxay tuulada ka noqdeen laba gangistar oo eryashada foodleyda,
        baadista ciyaalka iyo xatooyada isu kaashada. Damalweyn waa tuulo yar oo
        la iswada yaqaan, sidaas darteed Diiriye iyo Negeeye waxay ku caan
        baxeen “labada tuug”, wax kasta oo la xadana cidda ugu horraysa ee lagu
        tuhmi jiray waxay ahayd iyaga. Tuugada oo keliya ma aha ee shar walba
        waa ay isu kaashadeen.</p>
      <p>Maalin gu ah ayay Negeeye iyo Diiriye tuulada tamashle kaga wada
        baxeen. Qorraxda oo kulul ayay kaynta caleenta leh soo galeen, sidii
        laba biciid oo dhal ah ayayna dhirta iyo doogga dhex xuleen. Rayska
        nadiifta ah meesha ay maraan waxay kaga tegayaan raad la moodo in aanu
        abidkii baa’bi doonin. Negeeye waa caato dhuuban oo godan, waxaana ku
        soo jira dherer ay da yaraanta iyo darxumadu hoos u riixayaan. Diiriye
        laf iyo hilibba Negeeye wuu dhaamaa, wuu se ka yar gaaban yahay, wuxuuna
        lee yahay dalbo waaweyn oo marka uu soconayo laga baqo in uu xaglaha ka
        jabo.</p>
      <p>Kayntii ayay ku sii socdeen. Iyaga oo ciidan korjooge ah u eg ayay
        arkeen aqal jees ah, Negeeye ayaana saaxiibkii wayddiiyay:</p>
      <p>“Ma garanaysaa aqalkaa?” “Maya.” “Waa gurigii Goodir.” “Sidee baad ku
        garatay?” “Aniga ayaa ku tusaya ee ina keen”, ayuu ku jawaabay oo ay
        xaggii aqalka aadeen.</p>
      <p>Negeeye markiiba calooshiisa waxaa gubay nacayb iyo ciil hore uga
        buuxay. Aqalkii inta ay is’hor taageen ayay bariidiyeen, cidla ayuu se
        ahaa. Dabadeed Negeeye ayaa galay, kii kalena wuu ka daba galay. Biyo
        ayay ka cabbeen, ka dib alaabtii dhex taallay eegeegeen, dhar ay Goodir
        ku arki jireen ayayna isu tilmaameen.</p>
      <p>Diiriye wuu og yahay Goodir in uu yahay ninka Negeeye aabbihii dilay,
        qoyskooda ayuu ka maqlay, waxaa se looga digay marnaba in uu Negeeye ka
        la hadlo. Laakiin si ay ku bilaabatayba marar badan ayay labadoodu
        arrinta ka wada hadleen. Maalintaas ayuu se ogaaday nacaybka daran ee ku
        jira.</p>
      <p>Negeeye oo wejigu beddelan yahay ayaa Diiriye ku la xanshashaqay:</p>
      <p>“Ma garanaysaa waxa aan samaynayo?” “Haye?” “Adigu i eeg uun
        afkaagana hayso. Haddii xiniin lagaa sarayo juuq yaan lagaa maqlin.”</p>
      <p>“Oo maxaad samaynaysaa?” “Usuus! Aamus adigu oo i eeg uun.” Negeeye
        wuxuu u orday ardaaga geela oo aqalka afartan mitir u jira halkaas oo
        dabkii saaku weli ka sii nool yahay. Xantoobo caws ah inta uu dabkii ku
        qabtay ayuu ololkii dhankii aqalka u la soo cararay oo saddex meelood
        yacayga kaga dhejiyay.</p>
      <p>“Negeeye, maxaad samaynaysaa?! Miyaad waalatay?!” ayuu Diiriye
        haleelay, dabadeed arkay aqalkii oo markiiba olol iyo qiiq isla kacay.
        Orod ayay cagaha wax ka dayeen.</p>
      <p>Isma ay taagin mana ay wada hadlin jeer ay gurigii gubanayay ka
        fogaadeen. Geed dheer oo lebi ah ayay fuuleen, waxayna daawadeen olol
        iyo qiiq cirka qabsaday.</p>
      <p>Negeeye iyo Diiriye in kasta oo ay isku dayeen falkaas in ay dafiraan
        ma ahayn wax ay dafiri karaan. Waxaa la helay caddaymo aan laba ku
        murmin oo raadkooda kabaha la ee rayska maray ka sii badan.</p>
      <p>Arrintaas aad ayaa looga naxay. Khasaare aan laga soo kaban karin ma
        uu ahayn aqal reer miyi oo aan awalba wax qiimo badani dhex oollin.
        Waxaa se xasaasi loo arkayay sabab kasta oo Negeeye iyo Goodir isu keeni
        karta. Waxaa la wada qiray musiibadii afar iyo toban sano hortood la
        aasay in ay weli nooshahay oo ay dhar Negeeye lagu magacaabo soo
        gashatay.</p>
      <hr />
      <p>Negeeye intii uu yaraa, mar haddii ay isaga iyo Amran isku guri iyo
        isku nolol ahaayeen, waxay isu arkayeen, loona arkayay, wiil yar iyo
        walaashii ka weyn. Markii se uu afar iyo toban jirsaday cidina sidii
        hore u arki mayso. Isaga qudhiisu sidii uu subax xaalad cusub u la soo
        toosay wiil yar isuma arko iyadana walaashii u ma arko. Xanta dadku weli
        ma ay iman waa ay se soo xiimaysaa.</p>
      <p>Kor waayeel waa wada indho. Dahabo waxaa galay dareen waalid. Habeen
        ay sheeko habar kale ku soo daahday ayay u soo gashay Negeeye iyo Amran
        oo farocayaaraya, dabadeed waa ay wada canaanatay. Gaar ahaan Negeeye
        waxay ku tidhi: “Nin intaas la’eg oo naag aanu qabin hoosta kaga jiraa
        ceeb wax aan ahayn ii ma soo sido ee caawa ka dib agteeda yaanan kugu
        arkin.”</p>
      <p>Habeenkaas ayay hurdo mutulka uga dhammaatay. Marakaas ka dib in roob
        soo eryo mooyee sidii neef baadi ah ayuu debedda seexan jiray.
        Habeennadii ugu horreeyay aad ayuu u cidlooday, sidii ilmo naaska laga
        daayay ayuuna Amran ugu hiloobay. In kasta oo ay sidaas u ka la gogol
        noqdeen haddana qunyar qunyar ayuu xidhiidhkoodu u yeeshay weji
        kale.</p>
      <p>Gugii la dayriyay kii xigay habeen isaga oo debedda hurda ayuu roob
        soo daatay, mutulka ayuuna u cararay. Waa madow oo dabkii yaraa ee mar
        wax lagu karsan jiray, mar wax lagu ifsan jiray, marna la kulaali jiray
        dambas baa daboolay. Islaanta oo docda jiifta ayuu ka tallaabsaday,
        Amran oo u dhawna ka sii tallaabsaday, dabadeed sidii orgi yar oo
        dhaxamooday qoobad shishe isduubay.</p>
      <p>Waa uu daallanaa, hurdo ba’an ayaana haysay, markii se uu maqlay
        Dahabo oo leh: “Naa inanka ka soo durug”, isla markaas Amran agtiisa
        xamaaratay, hurdadii iyo daalkii waa ay ka duuleen. Amran awalba waa tii
        laabta ku gelin jirtaye sidii aad dadqal noqotay maxaa ‘ka soo durug’
        loo lee yahay? ayuu iswayddiiyay. Laakiin adiga qudhaada caawa wax baa
        kaa si ah. Maxaad jidhkeedan uun ugu fekeraysaa ee aad mugdiga aadan ka
        arkayn maskaxda uga daawanaysaa? Maxay naftaadu dhankeeda ugu
        hamuumaysaa?</p>
      <p>Maxaad taako taako xaggeeda ugu durkaysaa?</p>
      <p>Wuu iscelceliyay, laakiin awoodi gacan uguma jirto. Siijeed ayay u
        jiiftaa, laakiin neefneefsigeeda diirran wuu dareemayaa. Lawga ayuu meel
        debecsan kaga muday. Isma ay dhaqaajin. Gacanta ayuu haddana legga ka
        saaray. Isma ay dhaqaajin. Wuxuu aad u jeclaystay in uu ilaa laabta
        gacanta la raaco, ama xaggaas iyo bawdyaha u dego, wuu se ku dhici
        waayay. Dabadeed iyada ayaa inta ay si lamafilaan ah dhankiisa isu soo
        rogtay isaga oo weli dib u maagaya gebigiisaba laabta ku qaadatay oo
        sida jebisada jirjircadka isu la rogtay, oo hugeeda iyo jidhkeeda ka la
        dhex gelisay.</p>
      <p>Roobku si xoog leh ayuu mutulka iyo dhulka u garaacayaa, onkodkuna
        waa isdabajoog. Sidaas darteed cod dheer mooyee si kale la isuma maqli
        karo. Habartu intaa roobka ayay hadalhaysaa, Amran ayaana mar mar inta
        ay dadaal isu geyso dirqi ugu jawaabaysa. Laakiin isagu juuq ma leh.
        Ayeydii waxay moodaysaa in uu gam’ay. Islaantu awalba waa ay dhego
        cuslayd, caawana dhibicda ba’an ayaa dhego barjaysay, sidaas darteed
        galgaladka, neeftuurka iyo reenka labada qof ee ruux dhego nuguli
        debedda ka maqli lahaa iyadu maqli mayso. Laakiin waa ay feejigan tahay.
        Wax aan la ka la ilaalin karin ayay ka la ilaali isleh dahay.</p>
      <p>“Naa inanka ka soo durug!” “Ayeeyo isuma dhowin”, ayay Amran iyada oo
        Negeeye ku duuban cod xiiqsan ku celisay.</p>
      <p>Isuma dhowin ku lahayd! Hadda waa ay isku dhex jiraan! “Kani mid
        caawa kacaya u ma ega. Alloow khayrkiisa na sii! Ciiddan omoska ahi
        maxay kan oo kale u baahnayd!” ayay Dahabo cod gariiraya ku tidhi.</p>
      <p>Negeeye sow kan iswaayay ama is helay! Sow kan dunida ka baxaya ee
        mid kale sii gelaya! Sow kan sii maqiiqan ee isa soo qaban kari la!
        Muxuu la taahayaa? Isaga oo kor u qayliyay ayay Amran degdeg labadeeda
        gacmood madaxiisa ugu soo qabatay, oo naaskeeda afka u gelisay, oo sidii
        ilmo caanonuug ah ku aamusiisay. Dabadeed isaga oo hiinraagaya ayuu
        Amran dusha kaga dhareeriyay.</p>
      <p>“Maxaa guuxaya?” ayay tidhi islaantu markii Negeeye qayliyay. “Waa
        yarkii oo qarwaya”, ayay Amran dirqi ku tidhi. “Jinni ku la qarow!
        Sheyddaankii Diinta Ilaahay ka eryay baa ka dhex qaylinaya.”</p>
      <p>Habeenkaa maalintii xigtay oo dhan wuu welwelayay wuuna faraxsanaa.
        Wax aan xalay iyo Amran ahayn ka ma fekerayo danna ka ma leh. Haddana
        wuu baqayay. Armaad dhimataa? Amran sow tafodhiig ma aha? Haa, ninkeedii
        sow darteed u ma dhiman? Mooyi.</p>
      <p>Xalay maxaa dhacay? Caawa maxaa dhici doona? Roob ma da’ayaa? Haddii
        uu da’ana? Amran maxay damacday?</p>
      <p>Inan yar oo Negeeye lagu magacaabi jiray ayaa halkaa ku dhintay,
        waxaana dhashay nin isla magacaas leh.</p>
      <p>Qiimaha ay ayeydii noloshiisa u lahayd wuxuu ogaaday markii ay
        dhimatay. Waa sannadkii uu shan iyo toban jirsaday. In kasta oo aan Alle
        mooyee aadami da’deeda aqoon, haddana maalintii ay xijaabatay in aan
        cimri u laabnayn waa ay muuqatay. Siddeetan ka ma ay yarayn subaxdii
        iyada oo sidii duq geel ah quluulatay oo indho caddaynaysa gogosha loogu
        yimid. Negeeye taasi in kasta oo ay naxdin culus ku ahayd haddana sidii
        Amran ma uu ooyin.</p>
      <p>Adduun macno leh mutulka kagamay dhiman, waxayna Amran iyo Negeeye
        arkeen iyaga oo cidla fadhiya. Xaaladdooda nololeed aad ayay u sii
        xumaatay, ilaa ay nololmaalmeedda dad kale ka martiyeen.</p>
      <p>Dhool beryihii hore waa ay ku dadaashay in ay Negeeye joogto uga
        warhayso, markii se ay carruur badan yeelatay teedii ayayba ka badin
        wayday, waqti ka dibna isaraggoodu wuu yaraaday. Laakiin muddadiiba mar
        ayay iyada oo socdaal dheer oo diif leh soo gashay soo gaadhi jirtay.
        Markii ay geerida Dahabo maqashay maalmo ka dib ayay u timid. Weli waxay
        xasuusnayd gurigii uu inankeedu kalhore gubay, aad ayayna ugala talisay
        in uu aarsado. Waxay ku tidhi:</p>
      <p>“Laba sababood midna ha u aarsan: Waa mare waa la isdhaarsaday
        cuqubada dhaartuna waa halis. Waa marka labaade waxaad tahay madi.”</p>
      <p>Ku ma ay farxin debeecadda qufulan ee inankeedu yeeshay, iyo sida uu
        asaaggii uga gooni yahay, iyo sida uu ugu eg yahay dameer yar oo baadi
        ah. Waxay isku dayday in ay kaxayso si uu iyada iyo reerkeeda u la
        noolaado mar haddii aan halkan ehel u joogin, laakiin wuu diiday.
        Nolosha adag ee Damalweyn wuxuu ka sii necbaa ta reer guuraaga iyo ninka
        hooyadii qaba. Waxay isku dayday in ay calooshiisa baadho, waxayna
        wayddiisay:</p>
      <p>“Wax aan kuu awoodo oo aad tabanaysaa ma jiraan?” “Xabaashii aabbahay
        i soo tus”, ayay noqotay jawaabtiisu. Waa kaas jabadkii oo laba ama
        saddex jeer oo kale la degay. Ood gabowday iyo digo duugowday ayaa dirqi
        ku sii muuqda, duleedkana waxaa ku yaal geedquwaax badan oo weli
        gurmogo’an ah. Doog u badan cayo, yamaarug, uneexo, tincad, baldhoole
        iyo noocyo la mid ah ayaa dhulka qariyay. Xeryo abaaday dhexdooda waxaa
        ka muuqata gawaan marar badan oo ay ciiddu rays ahayd aad loogu tuntay
        oo dirri ah, taas oo u eg sallax aan dib wax uga soo bixi doonin: waa
        raaskii uu Negeeye ku dhashay.</p>
      <p>Meel boqol tallaabo jirta waxaa ku yaal geed weyn oo yucub ah oo ay
        ood xoday ah oo baxday ku wareegsan tahay. Oodda waxaa ku dhex taal bar
        dhulka ka yar kacsan oo ay labada madax laba laamood ka baxeen: waa
        xabaashii aabbihii. Markii ay dul tageen si qiiro iyo khushuuc leh ayuu
        cabbaar meesha u eegay dabadeed kow iyo toban qulhuwalle iyo faataxo ku
        akhriyay. Intaas wuxuu ku dhaamaa Dhool oo aan wax ay akhrido aqoon.</p>
      <p>Cisho aan taas wax badan ka dambayn inta uu masaar qaatay ayuu halkii
        isku sii daayay, oo xabaashii ood cusub ku wareejiyay. Markaas ka dib
        muddadiiba mar ayuu soo booqan jiray, taas oo uu ka heli jiray degganaan
        iyo wehel. Waxaa maskaxdiisa aad ugu xoogaystay sawirka aabbihii, wuuna
        la sheekaystay, la dooday, oo la tashaday. Wuxuu ka helay talooyin aan
        ka dhicin kuwa uu kuraygu aabbaha nool ka helo.</p>
      <p>Halkaas ayuu ku illaawey taladii Dhool ee ahayd in aanu aarsan. Waxaa
        aad ugu sii xoogaystay nacaybka Goodir. Sheekooyinka iyo maahmaahyada
        beryahan wuxuu ugu jecel yahay kuwa ku boorriya wax iska celinta,
        dhiirranaanta iyo aarsiga “Nin aan warankaagu gelin weedhaadu ma gasho”,
        “Rag i daa kuguma daayo ee aynu isdayno ayuu kugu daayaa”, “Dagaal
        gondahaaga ayuu ka dhashaa”, “Nin aanay shantaada farood kaa reebin shan
        wadaad kaa ma reebaan”, kuwaas baa ka mid ahaa halhaysyada uu jeclaa ee
        fekerkiisa la falgalay.</p>
      <hr />
      <p>Dahabo gabadhan jin ee ay Alle ka sokow iyadu mas’uulka ka tahay aad
        ayay u ilaalin jirtay. Ragga sidii macaanjecel malab aragtay mutulka
        isugu soo maqiiqaya, ee yarta u wada hamuumaya, sida dhurwaaga ayay uga
        yureyn jirtay. Ha yeeshee markii ay dhimatay iyada oo aan maydkeedu
        qaboobin ayay sida daadka albaabka soo jabsadeen, mutulkana waxaa ka
        bilawday dhaqan aan hore loo arag loona maqal.</p>
      <p>Haddii dumarka saddex meelood loo qaybiyo Amran xagga quruxda waxay
        raacaysaa qaybta ugu qurux badan. Dherer iyo dhumucba waa caadi haddii
        hablaha kale lagu dhereriyo, waxa ay se lee dahay weji iyo laba indhood
        oo aan wax loo dhigaa jirin. Si gaar ah waxaa loo jecel yahay qosolkeeda
        wadne gilgilka leh iyo bashaashnimada marka laga maqan yahay loo soo
        muhdo marka lala joogana laga raalli noqdo. Madax bannaanida aan waalid,
        walaal iyo xigto kale toonna Damalweyn u joogin, isla markaas tahay
        garoob ay dhaqanka iyo diintuba xorriyad badan siiyeen, iyo guriga ay
        sida buuxda uga arrimiso, waxaas oo dhami waxay ka dhigeen qof gaar ah.
        Waa hadiyad ama waa inkaar Damalweyn loo soo diray. Waa dhif ama maba
        jiro, duq iyo doob, nin aan Amran ka fekerini.</p>
      <p>Rag waaweyn oo xaas iyo carruuro leh haddana ruux sidaas ah gurigeeda
        u ka la dheeraynayaa waxay ahayd mahadho Damalweyn ku cusub. Xaaji
        Haybe, odayga tuulada ugu mudan ee dukaanka weyn leh, xaaska iyo
        carruurta badanina miyiga u joogaan, in uu galbaha qaar goortii uu
        dukaanka xidho ee reerkiisa u carraabi lahaa juucjuuc iska dareemo, oo
        tuulada ku soo dhaxo, dabadeed habeenkii goor xun la arko isaga oo
        mutulka sii gelaya ama ka soo baxaya, dadka ceebta necebi indhahooda ma
        rumaystaan oo waa ay isdiidsiiyaan.</p>
      <p>Xaajigu habeenka uu tuulada ku dhaxo salaadda cishe ee masjidka lagu
        wada tukado marka uu foodda ka qaado ayuu sida halaqa mugdiga dhex
        raacaa oo Amran isku sii daayaa, si jimanka ay ku ridday uga cuudiso.
        Haddii aanay dhaxan ahayn inta aan waagu beryin ayuu biyo isku shubaa,
        dadkana masjidka uga wada horreeyaa. Haddii se ay dhaxan tahay salaad
        subax isma yaqaannaan, in uu xanuunkii xalay tuulada ku soo hooyay saaka
        la kici waayay ayuu been ku sheegaa. Qofka uu in uu xalay meel xun ku
        arkay ka shakiyana wuxuu dhegta ugu ridaa: “Alle ha daayee, gabadhaas
        khayrka qabta ayaa istidhi odaygan kuu adeerka ah ee caawa soo dhaxay
        yuu dayacmin oo casho wanaagsan ii samaysay.”</p>
      <p>Bilawgii burkaba bahal laga ma filan, oo odayga waxaa la mooday
        meesha in uu minyaro ka dugsanayo. Ujeeddada uu u dhabbacan yahay markii
        la gartayna waxay ahayd goor dambe oo uu tiir aan la liicin karin Amran
        ka ag qotonsaday.</p>
      <p>Negeeye isagu in kasta oo uu weli yaraa, isla markaas aan cidina
        ogayn wax uu Amran ku qabo, haddana waxaa la islahaa “dheri nin u dhow
        baa laf ka la baxa”. Haybe habeenka uu rabo in uu mutulka ku khalaaweeyo
        horta Negeeye oo aan diidi karin ayuu meel durugsan shaqo uga diran
        jiray. Yarku taa runtii aad ayuu u necbaa, hinaase iyo daciifnimo
        wadajir ah ayuuna dareemi jiray. Ha ahaatee Xaajigu waa ninka ay isaga
        iyo Amran hambadiisa iyo murudka weelkiisa ku nool yihiin.</p>
      <p>Amran oo keliya ma aha ee mutulka waxaa laga dhigtay god gabdhaha
        kale ee aan si kale lagu helayn sida jiifaaga lagu qarsado. Gabadh reer
        miyi ah wax badan laga ma helo ee gaaddo taabasho iyo gol qabasho ayaa
        naf laga dhigtaa, tii dan guur laga yeeshana waa lagaga dhammaystaa.
        Gaajo waa cadowe, Amran baahidu waxay geyaysiisay raggaas in ay soo wada
        dhoweyso, gaar ahaan Xaajiga oo hadba sida ay qosolka ugu hagarbaxdo
        isaguna gacanta ugu hagarbaxa. Haddii la maqlo iyada oo dukaankiisa ka
        qoslaysa waa la hubay waxa ay maalintaas ka la soo baxdo in aanay lacag
        ka bixin.</p>
      <p>Markii uu Xaaji Haybe sidaas wax u laba canlaynayay waxaa jiray
        doobab badan oo aan habeen iyo habeen helin taf haween oo ay rogaan.
        Negeeye isaguna wuxuu dhaamaa rag badan oo marka roob debedda ka soo
        eryo aan lahayn meel ay u irkadaan iyo Amran oo kale. Mutulkana waxaan
        loo la yaabin Damalweyn ka ma dhisna aqal ka farxad badani. Sababtaas
        ayuu u noqday meel jacayl iyo nacayb labaduba ka abuurmaan, oo lagu
        kulmo haddana lagu colloobo.</p>
      <p>Waa ay jeclaan lahayd in ay guursato oo reer ay nolosheeda ku asturto
        yeelato, laakiin reer damalweyn guurkeeda waa ay iska la hanweynaayeen.
        In ay tahay dayro meel daran iyo meel daaddays ka timid, in ay lee dahay
        taariikh aan qurux badnayn, iyo halkan qudheeda in aanay sharaf ku
        joogin, intuba waxay noqdeen carqalado waddadii guurku u soo mari lahaa
        yaal. Gurigeeda waxa rag isku garbinaya ma jirin mid dan guur ka lahaa
        oo aan Macallin Faarax ahayni, kaas oo sidii ay Dahabo u dhimatay aan
        mutulka soo gelin laakiin sida haadka ku dul weehan jiray. Qudhiisu waxa
        uu iyada u calmaday caashaq ma aha ee waa yarad ka carar, oo wuxuu
        filayay carmal cagodhiig ah oo weliba cidlo joog ah in aan cidina
        ceesaan ka wayddiisanayn.</p>
      <p>Aw Faarax Dahabo intii ay noolayd talada guurka Amran wuu la soo
        qaaday, laakiin iyaga oo aan waxba isla meel dhigin rajadiisuna
        wanaagsan tahay ayay xijaabatay. Intii ay noolayd maalin isaga oo hilib
        geel oo solan, bilaale sixin ah iyo bakeeri shaah bigays ah oo ay
        islaantu mutulka ku siisay isku dhuuqaya, ayay debedda u yar baxday.
        Amran oo ay awal duqdu kaga gudbanayd oo dhardhaarrada agtooda ku
        dhaashanaysa ayuu kor iyo kal mar keliya indhaha mariyay. Ma ay
        jeclaysan eegmadiisa xun ee la moodo in uu cawryayo, waxayna moodday in
        uu dharku meelo xasaasi ah ka xaydmay fadhiga ayayna hagaajisatay. Isaga
        oo inta yar ee ay islaantu debedda ku maqan tahay ka faa’iidaysanaya
        ayuu Amran ku yidhi:</p>
      <p>“Rasuulku carmalka wuu jeclaa, wuuna u duceeyay, annagana haddii
        aannu nahay culimada wuu naga la kiin dardaarmay. Haddaba ma ku la tahay
        in reer laguu yeelo?”</p>
      <p>Si dadban ayay u jalleecday, waxayna la yaabtay sida uu hilibka
        engegan marba daan ugu ruugayo ee ay ilkuhu debedda ugu soo baxeen
        dufankuna qawlalka uga da’ayo. Awr gaboobay oo cantaboonaya laga ma
        garto, ayay ku fekertay, oo haddana niyadda kaga qososhay tusaalaha
        habboon ee ay u heshay. Bal eeg marmarsiinyaha liita ee uu ku soo
        gabbanayo, ayay ku fekertay. Rasuulku carmalka wuu nagala dardaarmay ku
        lahaa! Hadda caqlixumadiisa wuxuu islee yahay ha dareento in ay tahay
        miskiinad quus ah oo aad guurka kaga ajarsanayso, ayay malaysay.</p>
      <p>“Laakiin Rasuulku annaga miyuu odayada naga la dardaarmay?” ayay
        maagis ku wayddiisay.</p>
      <p>“Muslinka oo dhan wuu isugu dardaarmaye in reer laguu dhiso u diyaar
        garow.”</p>
      <p>Dhaashigii waa ay dhammaysatay indhokuulasho ayayna bilawday. Wuu
        jeclaa in ay wax tidhaahdo ma ay se jawaabin, in ay arrinta ka fekerayso
        ayuuna maleeyay. Inta aanay maskaxdeedu go’aan gaadhin si uu u saameeyo,
        dareenkeedana u yar kiciyo, ayuu hadalkii hore raaciyay:</p>
      <p>“Waxa lagugu sheegayaa haddii ay jiraanna waxba ma aha oo, bi idni
        laahi kariim, soddonka jus oo lagugu salaaxo iyo saddex habeen oo gogol
        diineed lagugu seexiyo ayaa ku filan.”</p>
      <p>Waa ay naxday haddana xanaaqday. Sidii ay Damalweyn u timid Alle
        qabaygani sidaa uu arrintaa ay cuqdadda ka qabto uga la hadlayo looga la
        ma hadlin. Waxay ka fekertay in ay ilkaha waaweyn kab kaga dhufato.
        Mayee waxay wayddiisay:</p>
      <p>“Waa maxay waxa la igu sheegayaa?” “Caammadu waxii ay ka baqaan
        annagu waxaanu u nahay culimo Eebbe. Tafodhiig iyo wax lagugu maagaba
        annaga ayaa Ilaahay talo saaranayna oo kugu oggol.”</p>
      <p>Iyada oo hadal habboon diyaarsanaysa ayay Dahabo oo tukubaysaa soo
        gashay, koob kale oo shaah ah ayayna wadaadka ugu shubtay.</p>
      <p>Haasaawaha sidaas u nuxurka daran wuxuu islahaa ha kuugu godlato,
        laakiin waa ay kaga dharastay dibna ugu ma soo joogsan.</p>
      <p>Intii ay Dahabo noolayd halkaas ayuu isaga iyo Amran hadal u joogay.
        Wuu hubay in aanay jeclayn, laakiin dadka inta ay dan iyo duruufo
        mideeyaan ayaa ka badan inta uu jacayl wax isugu daro, ayuu islahaa.
        Geerida islaanta ka dib markii u horreysay ee uu fursad helay ayuu Amran
        arrinta u soo bandhigay, iyaduna si qayaxan ayay u diidday. In uu wax
        badan ka weynaa reer kalena lahaa ka sokow, markii la wayddiiyay sababta
        ay wadaadka Ilaahay uga inkaarsatay waxay qirtay in ay u aragto dadka
        dunida ku uuman qofka ugu foolxun. Waxay tidhi: “Bal eega ilkihiisa
        waaweyn iyo dibnihiisa yaryar ee xataa haddii la isku tolo aan
        isdaboolayn! Waxaad mooddaa mayd beri hore tawafay! Bal eega mijaha aad
        mooddid xiid!” Faarax markii ay Amran diidday, gurigeeduna noqday meel
        goor walba rag kale u carbuunan, wuxuu ku qaaday olole la mid ah kii uu
        Negeeye berigii uu takhray ku qaaday. Marar aan yarayn ayuu markii
        salaadda laga soo jeestay masjidka ka sheegay haddii aan macsida iyo
        fusuqa socda wax laga qaban in uu Ilaahay Damalweyn dhulka la simi
        doono, sidii uu dhulka u la simay reer Nuux iyo reer Saalax iyo reer
        Luud iyo reer Huud iyo qaar kale oo badan. Waa la garanayay halka uu
        carrabka ku fiiqayaa in ay tahay Amran. Mar beryahaas ah ayay roob
        la’aan ba’ani Damalweyn ku dhufatay, roobdoontii uu wadaadku xoolaha
        badan ku qaatayna Alle ka ma aqbalin. Dabadeed wuxuu sii xoojiyay
        eedayntii mutulka Amran ku wajahnayd iyo roob la’aantu in ay tahay
        ciqaab Rabbi oo halkaa ku sal leh.</p>
      <p>Negeeye dacaayadda iyo habaarka Aw Faarax intaa wuu la socday.
        Dabadeed maalin isaga oo sidiisii feedho qaawan, qayd faraqyada ka
        dildillaacay qaarka hoose kaga duuban yahay, suun qallafsan oo saan geel
        laga jeexayna dhexda ku xidhan, toorray saddexgees ahina misigta midig
        ee suunka uga qotonto, ayuu Aw Faarax oo tuulada ka sii baxaya ka daba
        tegay. Wadaadku barbaarka soo dabo xiimaya ee ableyda dheer daabkeedu
        gacanta ka xoqayo markii uu arkay waxaa gashay dhiillo, ma uu se hakan.
        Markii uu la sinnaa ayuu ku soo jeestay.</p>
      <p>“Faarax, aniga iyo Amran maxaad nagu lee dahay?” “Wax maxay ah?” “Wax
        aad nagu lee dahay oo nalaga kaa siiyaa miyay jiraan?” “War nin yahow ku
        ma aan fahmin ee wax aad adigu iga tirsanaysaa haddii aanay jirin wax
        aynu isku leh nahay anigu ma ogi.” “Sow sidaas ma aha? Haddaba waxaad
        ogaataa maalin dambe haddii aan hadalhaynta aniga iyo Amran kaa maqlo,
        ama la iiga kaa sheego, in aan taa laba kuugu ka la goynayo!”</p>
      <p>Markii uu sidaas lahaa wuxuu farta ku tilmaamayay daabkii gees
        biciidka ahaa ee toorrayda, oo sida ay socodka ugu gilgilanayso la moodo
        in ay lee dahay ”war gacantu ku go’daye, galka iga siib oo meel dux leh
        i geli!”. Wadaadku isla markaas ayuu baqdin darteed jillab ku
        turaanturrooday kuna dhowaaday in uu kufo. Aad ayuu u baqay waayo wuu
        ogaa nacaybka Negeeye ka buuxa, isla markaas in uu noqday gaashaanqaad
        xoog iyo dhiirranaan labadaba leh.</p>
      <p>Aw Faarax baqdintii gashay wax kale iska daaye falkaa cidna ugama
        dacwoon ee afkiisa ayuu haystay. Maalintaas ka dib wuu ka gaabsaday in
        uu Negeeye iyo Amran afka soo mariyo.</p>
      <p>Amran wax ay miskiin aan wax kale ku qabin qosol been ah kaga
        muraadsato, ama mid ay dantu uga hiilisay iyada oo aan maya iyo haa
        toonna haleelin qoorta isugu laabo, iyaduna inta ay gilgili karto
        gilgisho si ay qadaaddiic uga daadiso; wax ay habaarka Aw Faarax iyo
        farta iyo carrabka ku godan ee Damalweyn iska dhegoolayso, mar kale ayay
        mutulkii ganacsi yar ka bilawday. Canjeelo, sabaayad iyo oodkac ayay
        bilawday in ay samayso oo makhaayadaha u dirto. Caanaha iyo subagga inta
        ay reer miyiga ka la wareegto ayay sii iibisaa. Waayo’aragnimadii yarayd
        iyo mutulkii ay duqda ka dhaxashay waa ay u ayday.</p>
      <p>Haybe sidii hore uguma jajabna, dan la ma huraan ah in ay ka yeelato
        mooyee sidii hore deeqsiyad uguma aha. Haddii aan iskay isu noolayn karo
        qufaciisa ha igala tago, ayay ku fekertay. Ninnimo waxaa ugu filan
        Negeeye oo beryahan habeen walba jeer uu sidii qof suuxdin qaba dusheeda
        ku miyir beelo aan hurdo aqoon.</p>
      <p>Nolosheeda yar wanaagsanaatay oo keliya ma ahee xidhiidhka iyada iyo
        Haybe waxaa dhooqeeyay qalalaase kale. Islaantii odayga oo mindi sidata
        ayaa Amran weerar ugu timid oo iyada dooxi lahayd dirqi lagaga qabtay.
        Mid kale oo gabdho tuulada ku lahaydna waxay qaadan wayday dhaqanxumada
        ay Amran Damalweyn keentay, maalin ayayna kab ka la daashay. Labadaas
        dhacdo waxay qarxiyeen fadeexaddii la daboolayay.</p>
      <hr />
      <p>Negeeye markii uu toddoba iyo toban jirsaday ayuu la wareegay
        maamulka iyo shaqada makhaayad shaaha laga cabbo. Ma ay ahayn shaqo
        deggan, ama horumar badan leh, waayo waxaa macmiil u ahayd beesha reer
        guuraaga ah taas oo biyaha iyo baadka marba meel ugu hayaanta.</p>
      <p>Aroor walba inta aanay cadceeddu soo bixin ayuu hurdada ka kacaa.
        Debedda ayuu kaadi ku soo talleejiyaa, inta uu soo socdana qori caday ah
        geed ka soo jabsadaa. Marka uu cadaydo ee fooldhaqdo ayuu makhaayada
        dabka u shidaa. Killi weyn oo biyo ah ayuu dabka ka dul qotomiyaa. Inta
        ay biyuhu karayaan ayuu makhaayadda rusheeyaa, si uu habaaska u dejiyo,
        dabadeed xaaqin mariyaa, oo gogol fadhi jawaanno ah saf iska soo hor
        jeeda ku soo wareejiyaa.</p>
      <p>Marka uu intaa dhammeeyo ayuu miiska u gudbaa. Raadiye gaboobay oo ay
        Dahabo ka dhimatay ayuu lixda marka uu Raadiyow Muqdisho soo galo
        shidaa. Waxii weel ah ee aan nadiif ahayn ayuu xalaa. Marka ay biyuhu
        karaan xantoobo shaah ah ayuu ku tuuraa, si feejiganna u la socdaa si
        aanay u daadan. Bakeeriyadii miiska ayay u safan yihiin, sonkortii iyo
        caddayskiina dhinac yaallaan. Dabadeed qaaddada ayuu bakeeriga dhex
        geliyaa oo xoog ugu garaacaa: Dhalalalaw! Dhalalalaw! Dhalalaw!</p>
      <p>In yar ka dib waxaa hormo hormo u soo gala rag ay ugu soo horreeyaan
        odayaal masjidka cariishka ah wardiga shaaha ku sugayay. Waxaa ku soo
        xiga koox dibjir ah oo debedaha ka soo toostay, kuwaas oo dabka shaahu
        saaran yahay hareeraha kaga xooma si ay dhaxantii darxumada ugaga
        diirsadaan. Dhawr nin oo kale oo isugu jira kuuliga tuulada iyo odayaal
        ay habrihii ka dhinteen ayaa iyaguna mid mid u soo gala. Qof iyo bakeeri
        caddaysan oo qiiqaya ayuu hor dhigaa.</p>
      <p>Inta shaaha afka lagu hayo ayay Amran laba masafood oo canjeelo iyo
        sabaayad ah kadinka galbeed isla soo taagtaa. Negeeye oo markiiba arkay
        wejigeeda shucaaca qorraxda arooryo bari kaga soo dhacayo, oo aan
        dhalaalka u ka la garanayn dhididkii uu xalay kaga tegay iyo dhaashi
        cusub mid uu yahay, oo dhoollo caddaynteeda iyo indhaha waaweyn ee had
        iyo jeer si u oomman iyo labada dibnood ee si u hunguroonaya ku
        laabqaadmay ayaa qaabbila oo ka soo guddooma.</p>
      <p>Marka uu canjeelada iyo sabaayadda diirran daboolka ka rogo, ee
        uumigu makhaayadda ku fido, ayay ragga meesha fadhiyaa hunguri la wada
        millikhsadaan.</p>
      <p>“Waar quraac noo keen.” “Waar bal annagana noo keen.” “Anigana ii
        keen.” Suxuunta ayuu miiska saf u dhigaa, inta laga dalbaday ayuu ku
        goglaa, laba qaaddo oo sixin ah ayuu mid walba ku shubaa, laba qaaddo oo
        muqmad ah dusha ka saaraa, in sonkor ah ku daadiyaa, xoogaa shaah bigays
        ah ku qooyaa, dabadeed raggii dalbaday hor dhigaa, nin iyo bakeeri kale
        oo shaah ahna uga daba geeyaa.</p>
      <p>Inta uu hormadaa tuulada ka soo toostay fulinayo ayay siddeedda
        gaadhaa, dabadeed waxaa soo dhacda xoolodhaqatada. Caano geel oo ay
        qaarkood sidaan ayuu digsiyo waaweyn oo uu diyaarsaday ku wareejiyaa,
        meel rays ahna gunta u dhigaa, maanta oo dhanna qofkii dalbadaba koob
        qabow u daraa.</p>
      <p>In kasta oo uu canjeelo, sabaayad, oodkac iyo caano hayo, waxa ugu
        badan ee laga gataa waa shaah aad u kulul oo ay caleenta, caddayska iyo
        sonkortu ku badan yihiin. Kaas ayaa toban toban bakeeri laga cabbaa oo
        maalin oo dhan muran iyo maanso lagu madaddaashaa. Carraabaha kolka la
        gaadho ee la xisaabtamo ayaa xanaaq la bilaabaa xisaabtana ogaan loo
        xumeeyaa.</p>
      <p>“Sidee afar iyo toban shaah ah la iigu yeeshay? Haantii dhammayd ee
        caanaha ahayd miyaadan waxba ii xisaabin? Labadii harag ee aan saaka
        keenay mid baa iga socon waayay ka kalena sonkor baan ku miisanayaa ee
        waxa aan qabo xisaabtii hore u gee.”</p>
      <p>Dadka noocaas ah ayaa makhaayadda macmiil u ah. Inta ay jeebka wax ku
        hayaan waxaa ka badan inta aanay ku hayn, inta ay wax bixiyaanna waxaa
        ka badan inta ay amaahdaan.</p>
      <p>Marka ay xoolodhaqatadu casarka carraabaan, Negeeye makhaayadda
        horteeda ayuu fadhi ku goglaa, ragga inta tuulada u hoyata qaarkood
        ayaana halkaa shaah kaga dalbada. Laanta af Soomaaliga ee BBC-da oo uu
        keligii mawjadda ay ka hadasho yaqaan ayuu saaraa. Halkaas ayaa wararka
        dunida oo wax aan la fahmayn u badan lagu dhegeystaa. Warka keliya ee ay
        xiiseeyaan, oo ah roob iyo doog, BBC-da laga ma sheego, haddana
        dhegeysigeeda ma daayaan.</p>
      <p>Fiidka marka ay dhawrkii halkaa ku caweeyay hamaansi dabadii ka la
        hoydaan, Negeeye makhaayadda ayuu albaab foosto la fidiyay ka samaysan
        afaafka quful ugu taagaa, dabadeed shaqo maalmeedda ku soo gunaanadaa in
        uu Amran mutulka ugu tago oo ilaa saqdadhexe waxii ay ka la qabaan ka la
        soo xisaabtamo.</p>
      <p>Dumarka tuulada tii makhaayadda Negeeye dan ka yeelataa ma soo gasho
        ee mutulka Amran ayaa laga soo maamulaa, cuntada uu iibiyana iyada ayaa
        soo samaysa, xisaabo kalena waa ay isugu jiraan. Labadooda midna wax ma
        qoro, xisaabtana xasuusta ayay ku ilaaliyaan, maskaxda iyo faraha ayayna
        ku xalliyaan. Saqdadhexe marka ay xisaabtu u ka la dhammaato isaga oo
        daal kax ah ayuu makhaayada dermo duug ahna madaxa iyo mijaha
        duubaa.</p>
      <p>Negeeye haddii uu ahaa kuray ay Amran hoos u eegto, waa kaas maanta
        indhaheeda, maskaxdeeda iyo gogosheedaba buuxiyay. Waa taas casarka isu
        sii qurxinaysa cishahana hoostiisa ka taahaysa. Garabyo weyntii Haybe
        hormuudka u ahaa, ee marka ay mutulka soo gelayaan Negeeye ka tallaabsan
        jiray amaba ku sii joogsan jiray, waa taa aan ninna cayaar ugu soo
        dhacayn.</p>
      <p>Mar haddii se uu ahaa xidhiidh qarsoon ee aan guur xalaal ahi meesha
        jirin labadooduba waxay qabeen welwel joogto ah, waagii beryaba Negeeye
        wuxuu filayay in ay war dhiillo leh u sheegto. Habeen habeennada ka mid
        ah ka dib markii ay xisaabtameen isaga oo bixid u qalab qaatay iyaduna
        sidii dhar uu iska bixiyay ay weli gogosha daadsan tahay ayay
        wayddiisay:</p>
      <p>“Sow ma ogid in ay wax waliba dhici karaan?” “Wax walba oo maxay ah?”
        “Wax ku saabsan xisaabta inaga dhexaysa?” “Waxba ku ma jabna, haddii ay
        wax qaldamaan waa aynnu saxaynnaa.”</p>
      <p>“Sidee baynu u saxaynaa?” “Waa aynu isguursanaynaa.”</p>
      <p>Waa ay faraxday. Inta ay fadhiga ka boodday, oo isaga oo taagan
        dhunkasho ku waashay, oo laabtii ay ogayd in uu jecel yahay ku
        camcamisay, ayay wayddiisay:</p>
      <p>“Imikaba maynu isguursanno?” “Imika diyaar u ma ahi.” “Maxaad ugu
        ahaan wayday?” “Waxyaalo kale ayaan horta u baahan ahay in aan qabto.”
        “Waxyaalo maxay ah?” “Waxyaalo aadan shaqo ku lahayn.” “Mise waxaad ka
        baqaysaa haddii aad i guursatid adiguna in aad dhimatid?”</p>
      <p>Negeeye aragtida dadka ee Amran ku saabsan, ee ah in ay tafadhiig
        tahay, isagu wax aragti ah ka ma qabo. Wuu ka aammin baxsanaa waxyaalaha
        ay dadku sheegaan oo badanaa beenooba ama isburiya, sheekadaana wuu
        maqlaa uun halkaana ka ma qaado.</p>
      <p>“Maya ee waqtigan guur diyaar u ma ahi.” “Ninkaygii hore muxuu u
        dhintay?” “Adiga ayaa iiga war roon.” “Laakiin waa anigii kuu sheegay ee
        maxay ku la tahay?” “Tiisii ayaa dhammaatay. Ilaahay baa dilay, sidii
        aad adiguba tidhi.”</p>
      <p>“Tafodhiig in aan ahay miyaadan rumaysnayn?” “Waxba ma rumaysni ee
        dadka hadalkooda ha isku mashquulin.” “Adiguba ilaa maalintii aad
        wadaadka looxa la dhacday waxay kuu yaqaannaan ‘Habaarqabe’.”</p>
      <p>“Waan og ahay. Waa dad dulli ah, wadaadkaas afka xun ayaa wada
        dullaystay.”</p>
      <p>“Waa ay inoo ka la shakisan yihiin … maya ee waa ay isku keen og
        yihiin, waana ay ina neceb yihiin”, ayay tidhi iyada oo malaha
        dareensiinaysa in ay isku doon saaran yihiin dadka kalena dhinac ka wada
        yihiin si ay fikradda guurka ugu riixdo.</p>
      <p>“Jacaylkoodu muxuu kaala maqan yahay?” “Waxba haddii aad adigu i
        jeceshahay. Horta maxaad isaga dhigtaa in aadan i jeclayn?”</p>
      <p>“Sidee baan isaga dhigaa?” “Weligaa kaa ma aan maqal.” Uma uu
        jawaabin. Naftiisu in ay si aad ah ugu baahan tahay wuu ogaa, laakiin ma
        jeel baa mise waa jacayl? Bal iyadu in ay qof jinni tahay maxay ragga
        kale hoosta ugu wadataa? ayuu iswayddiiyay. Laakiin jawaaabta wuu
        garanayaa. Berigii ay Dahabo dhimatay, ee ay isaga iyo iyaduba bakhtiga
        xalaashadeen, sidii ay nimankaa dabinkooda u gashay dib miyay uga
        baxday? Waxay ku noqdeen xanan ama xuub caaro marka ay meel iska
        fujisaba meel kale kaga dheggan.</p>
      <p>Waa se la og yahay ee sidii uu Negeeye doob u noqday raggaasi, xataa
        Haybe, dhukus iyo dhuumasho mooyee, indhihiisa oo shan ah miyay Amran ku
        soo dhacaan? Kabash kabash iyo kadalloob mooyee miyirqab iyo maryo
        dhigasho miyay kaga muraadsadaan?</p>
      <p>“Negeeye, runtii ma i jeceshahay?” “Haddaa miyaan ku neceb ahay?”
        “Waxaasi ma jawaab baa?” “Haye, waan ku jecel ahay.” Isla markaa niyadda
        wuxuu iska lahaa: wax kale u ma dan leh aan ahayn raggaa ay iyadu
        qosolka ku soo dhoweynayso in aad adigu sida eeyga ugu cidid. Haddii uu
        jacaylku dhab ka yahay, ama guur qiimo u hayso, fadeexadda sida daadka
        gurigeeda ugu soo qulqulaysa ayay iska moosi lahayd.</p>
      <p>“Sababtii dhimashada ninkayga haddii aan kuu sheego ma iga
        rumaysanaysaa?”</p>
      <p>“Maxaan kaaga rumaysan waayay?” “Cudurka duumada ayuu awalba la
        ciirciirayay, labadii habeen ee arooskana hilib idaad iyo dambar geel
        baa lagu wadne gooyay, aniguna illayn gabadh aan faro baran baan ahaaye
        aad buu ii la raftay, oo dhididka iyo dhareerka ayaa ka dhammaaday.
        Sidaas ayuu Alle u ma naxariiste ku naf waayay.”</p>
      <p>“Waa caqligal, maxaad se miskiinka u habaaraysaa?” “Waxaan u
        habaarayaa sida aan macnaha lahayn ee uu u bakhtiyay. Noloshaydii oo
        dhan ayuu qarribay.”</p>
      <p>Intii ay wada hadlayeen ayuu badhammadii shaadhka isdhaaf u xidhay,
        dabadeed inta uu dib u furfuray mar kale soo bilaabay. Iyaduna hadal
        kale ayay u gashay si uu u la sii joogo.</p>
      <p>“Waa maxay waxyaalaha aad rabtid in aad guurkeenna ka hor
        marisid?”</p>
      <p>“Waan kuu sheegay in aadan shaqo ku lahayn.” “Ma kuu fooxiyaa?”
        “Goorma ayaad fooxiso noqotay?” “Ma aan noqon ee waan ku dhashay.” Si
        wanaagsan ayay debeecadda Negeeye u taqaan, isaga oo aan hadlin ayay
        waxa uu ku fekerayo garan kartaa. Waxa uu maalmahan qorshaynayo isaga oo
        aan la soo qaadin ayay haddana hubtaa, ku mana faraxsana. Sidaas awgeed
        haddii uu ka yeelo in ay u fooxiso waxay isku dayi lahayd in ay taladaa
        ka baajiso. Laakiin ka ma uu yeelin. Isku nolol ha ahaadeen, laakiin
        arrin sidaas u weyn ku ma aammini karo. Wuxuu haystaa maahmaahda ah
        ”Naagi shisheeye iyo sokeeye midna ma aha”. Waa ay jirtay in uu
        guurkeeda hore uga fekeray, waxa ay se ahayd intii aanay taladan jiifka
        iyo joogga u diidday ka ma dambays ugu dhalan. Habeenkaas wuxuu ahaa
        labaatan jir.</p>
      <p>Labaatanjirnimadu macne gaar ah ayay Negeeye u lahayd, malaha se
        dadka oo dhan ayay macne gaar ah u lee dahay. Waa halhays joogto ah in
        marka qof la guubaabinayo, ha yaraado ama ha weynaadee, lagu yidhaahdo
        “waxaad tahay labaatan jir!”. Malaha dareenka noocaas ah ayuu ahaa kii
        ku dhiirriyay in uu sannadkaa waxyaalo badan si dhab ah uga fekero, oo
        ay ka mid ahayd in uu Amran guursado oo iska dego. Waxaa se ku sii
        xoogaysatay arrintan uu beri fog goostay maskaxdiisana joogto ugu soo
        noqnoqon jirtay. Imika go’aan adag ayuu gaadhay, fikraddii guurka wuu
        laalay, wuxuuna goostay in uu qori iibsado.</p>
      <p>Wuu ogaa in ay tahay talo kol ay hooyadii ku tahay cid waliba ka naxi
        doonto, laakiin cidna dan ka ma uu lahayn. Baqdin iyo xamaasad wadajir
        ah ayaa galay. Hadafkiisa oo dhan wuxuu ka dhigay sidii uu u ururin
        lahaa lacag qori u goysa. Xoogaa uu makhaayadda ka la soo baxay iyo
        xoogaa kale oo uu ka nahaabay ayuu faraqa ku guntay. Qaadkii iyo
        sigaarkii wuu yareeyay, awalba dhar macno leh ma iibsan jirin maalintaa
        ka dibna shay dambe ma iibsan. Shilinka soo galaba waxii cuntada uga soo
        hadha wuu kaydiyay. Sagaal bilood ka dibna wuxuu hayay lacag qori u
        goysa.</p>
      <p>Muddo aan badnayn markii uu qori iib ah raadinayay ayuu nin miyiga
        tuulada ku noolaa geeliisii xaraashay, wiilashii magaalo iskuul kaga
        daray, isaguna isu diyaariyay in uu guuro, wuxuuna sheegay in uu
        qorigiisa iibinayo. Beryahaa Soomaaliya waxaa ka baarqabbaynayay
        kacaankii askarta, dagaalkii qabiilkuna hoos ayuu u dhacay intii aanu
        mar labaad soo laba kaclayn. Sidaas darteed xiisaha hubka loo hayay ma
        badnayn, bundukhaas iibka ahna sidii caadada ahaan jirtay lagu ma soo
        qamaamin, isaga ayaana ahaa ka keliya ee si dhab ah u gorgoriyay. Sidaas
        ayuu ku hantay qorigaas oo ahaa waxii uu ugu jeclaa in uu yeesho.</p>
      <p>Dad badan baa Negeeye ku la yaabay in uu isaga oo sidaas u arradan oo
        u baahan haddana lacag intaa la’eg ku iibsado qori aanu geel iyo gammaan
        toonna u lahayn. Waxa ay se ahaayeen dad aan dabeecadda Negeeye ama
        taariikhda aqoon. Laakiin dadka wax u fiirsadaa xaaladda si kale ayay u
        arkayeen. Taa waxaa u marag ah galabtaa uu hubka iibsaday odayaashii
        Damalweyn ugu mudnaa Negeeye waxay la tageen geed weyn oo garta lagu
        naqi jiray, wax ayna u caddeeyeen dhiiggii aabbihii ee la iska xaq iyo
        xaal mariyay, la iska dhaarsaday, ee laga heshiiyay, haddii uu maanta
        wax ka hibanayo in uu sheegto oo si walba loogala xaali doono, laakiin
        aanu godob geysan. Isaguna wuu dafiray in uu qoriga haba yaraato ee
        dhagar ka lee yahay. Isla markaa wuxuu oggolaaday in uu Kitaabka
        Qur’aanka gacanta saaro saddex jeerna magaca Ilaahay ku dhaarto in aanu
        ku talo jirin fal taa ku saabsan.</p>
      <p>Galabtaas markii ay odayadu u sheegeen in ay doonayaan in ay la
        hadlaan wuu gartay waxa ay ka la hadlayaan, wuuna ka fekeray in ay
        dhaari iman doonto. Sidaas darteed inta uu tuulada ka yar baxay ayuu
        kaadidiisa labada sacab ka buuxsaday oo ku faroxashay, si aan Kitaabku u
        qaban. Waayo sinaba uguma uu qanacsanayn wax aan ahayn talada uu
        goostay. Magta aabbahaa ee la sheegayaa sow ma aha boqolkii halaad ee
        markii tolka mag wadaagta leh loo qaybiyay ay adiga iyo Dhool dhawrka
        tuldood idinkaga soo hagaageen? ayuu ku fekeray. Dhawrkii tuldoodna
        sidii ay kaliishii taa xigtayba hillaaca u raaceen miyaa dib loo
        arkay?</p>
      <p>Waanadaa weelka daloola ku dhacday iyo dhaartaa kaadida ku
        dhammuuqani waxay ahaayeen waxa keliya ee galabtaa la samayn karayay.
        Sidaas ayaa lagu ka la carraabay. Maalintii uu qoriga iibsa- day dhawr
        cisho oo ku xigay Negeeye tuulada si caadi ah ayuu ugu noolaa. Dabadeed
        maalin isaga oo aan cidna wax u sheegin ayaa si kediso ah loo
        waayay.</p>
      <p>Galabtaas Goodir tuulada wuu ku daahay, qorrax dhacii ayuuna koonfur
        qumman iyo dhankii reerkiisa u carraabay. Keligii ayuu ahaa, sidii
        caadada u ahaydna qorigu degta ayuu u saarnaa, xabbadduna dhuunta ayay
        jiiftay. Cishooyinkan oo dhan sidii uu cadawgiisu hubka u iibsaday si
        dheeraad ah ayuu u digtoonaa. In kasta oo uu ku dadaalay in aan taa laga
        garan haddana waa la wada arkayay degganaansho la’aanta iyo baallo
        daymadiisa joogtada ah, iyo qorigiisa had iyo goor cabbaysan ammaanku ka
        rogan yahay.</p>
      <p>Afar boqol oo tallaabo in aan ka badnayn markii uu makhribkaa Goodir
        tuulada ka baxay, ee jeexa madaxa la galay, ee ay qorraxdu cabbaar godka
        ku sii maqan tahay, habeenkii madoobaana bari ka soo gurguuranayo, ayuu
        garabkiisa bidix ka maqlay jaqaf aad mooddo qori qallalan oo qof isku
        taagay. Si digtoon ayuu isaga oo aan tallaabada hakin u jalleecay waxba
        se ma uu arag. Sharqantii uu maqlay ayuu mar kale maskaxda dib ugu soo
        celiyay iskuna dayay in uu maleeyo waxa ay noqon karto. Shaki aan
        bilawgii gelin ayaa galay, qori ammaanka laga rogay ayuu ku maleeyay.
        Isaga oo weli tallaabo dheeraynaya ayuu dhegta raariciyay jalleecadana
        meeshii ku celiyay, wax dhiillo geliya se ma maqal mana arag. Marba
        marka ka dambaysa ayay se cabsidii ku sii xoogaysatay, ilaa uu malihiisu
        u batay in ay balaayo ku xeeran tahay. Kiishkii ayuu garabka ka ka la
        riday, qorigii oo cabbaysanna labada gacmood isugu geeyay, dhegaha iyo
        dhaayahana shaqadooda xoojiyay, tallaabadana hoosta ka sii xaday.</p>
      <p>Mar kale ayuu wax maqlay, tallaabo labalugoodle ayay imikana u la
        ekaatay, laakiin waxba ma hubo, muuqna ma arko. Galow ayaa si kediso ah
        hortiisa uga duulay, naxdin iyo argaggax ayuuna Goodir ku dhowaaday in
        uu dib u dhaco. Qolof adag ayaa madaxa ka fuushay, timaha iyo xaadduna
        waxay noqdeen qodxo. Wadnaha ayaa si ba’an u boodbooday, dhabarkana
        markiiba dhidid qabow ayaa qooyay. Fulay haadkarroor ah ayuu isu arkay,
        laakiin dhan laga jiro ayaanu garanayn ee dhulku caawa nabad ma aha.</p>
      <p>Imika waa himsehimse oo habeenkii waa uu soo durkay gudcurkiina ka
        soo daray. Yuu se gudcurku dan u yahay ma ugaadhsadaha mise
        la-ugaadhsadaha? Mar kale ayuu isla dhankii hore sanqadh ka maqlay,
        markii uu dhakhso u jeestayna waxaa ka hor yimid cod uu garanayo oo leh:
        “Goodir, sow i ma aad filayn?” Waa Negeeye.</p>
      <p>Isla markaas ayuu arkay malluug dheer oo madow iyo qori xaggiisa u
        soo liishaaman. Isaga oo dhinaca kale u sii boodaya ayuu qorigii dhanka
        Negeeye u jeediyay, keebkana farta ku la degdegay, waxba se ma uu
        haleelin oo xabbaddii Negeeye ayaa laabta ka haleeshay iyada oo
        qiiqaysana dhabarka ka boodday. Isaga oo dhulka daadsan markii uu isa
        soo dul taagay lugaha oo keliya ayaa sii dhaqdhaqaaqayay, qorigii iyo
        kiishkiina labada dhinac ayay ka ka la yaalleen. Markii uu arkay in ay
        xabbaddu shafka kaga dhacday wuu ku diirsaday waayo waa isla halkii ay
        aabbihii xabbaddu kaga dhacday sidii loo sheegay.</p>
      <p>Muddadii uu tabaabulshaysanayay wuxuu goor walba ka fekeri jiray
        dareenkiisu sida uu noqon doono marka uu maydnimo Goodir dhulka u tuuro.
        Imika se arrintu sidii uu moodayay waa ay ka la fudud dahay, dareenka
        keliya ee uu iska helay waa qaraxii xabbadda oo ka duwanaa tobannaankii
        xabbadood ee uu hore u maqlay iyo xoogaa baqdin ah, isaga oo xataa ka
        baqay Goodir in uu ku soo kaco. In uu xabbad labaad u celiyo ayuu ku
        fekeray, laakiin maya, waa gunnimo iyo fulaynimo.</p>
      <p>Imika luguhuna dhaqdhaqaaqi maayaan oo waa kaa sida dogob ama duddun
        dhacday dhulka iska daadsan. Sidii wax weligii meesha iska yaallay waa
        kaas durba dhulka ka mid noqday. Ma Goodir baa mise waa wax kale?
        Dareenka Negeeye ka ma duwana maalin uu isdul taagay waraabe la toogtay
        oo ay markaa naftu ka baxday. Maalintaas ka hor dhurwaaga wuxuu moodi
        jiray wax meel fog uun laga halacsan karo ee aan loo dhowaan karin ama
        la taaban karin.</p>
      <p>Maba uu moodi jirin noole wad leh. Xaaladdaa waxaa u la mid ah ninkan
        galabta halkan daadsan. Run ahaantii wuu u qaadan la yahay. Dilku waa
        xeer furashadu se waa xaal gumeed. Qorigii Goodir dhinac yaallay oo
        qiimo badan lahaa Negeeye sidaas ayuu kaga dhaqaaqay. Haddii uu qaato
        isaga iyo tolkiiba waxay u soo jiidi lahayd dhegxumo aad u weyn, waayo
        waxay ahaayeen laba reer oo xidid, xigaal iyo ood wadaag intaba ah. Waxa
        uu tirsanayay dhiig buu ahaa ee ma ahayn dhac, kiina hel.</p>
      <p>Xabbaddaas sukada ah ee fiidcilcillawga qaraxeeda la wada maqlay in
        ay ahayd mid goysay naf aadami qof waliba sida uu ku gartay si ayuu ku
        sheegay. In kasta oo ay ahayd wax la filayay, dadkana dhegtu wada
        taagnayd, haddana markii dambe siyaalaha looga hadlay waxay muujisay
        mowqifka uu qof waliba dilkaas dhacay ka taagnaa. Tusaale ahaan Aw
        Faarax oo nacaybka Negeeye ku caan baxay wuxuu yidhi:</p>
      <p>“Ma xabbad la garan waayo ayay ahayd? Maalintaa waan soommanaa,
        markii ay xabbaddu dhacdayna timmirtii aan ku afuray wax ay ii
        dhadhantay dhiig, biyihii aan ku luqluqdayna la mid bay ahaayeen.
        Markiiba fiinta ayaa ci dheer ku dhufatay, cirkana sagal xinjir ah ayaa
        aniga oo arkaya isku aslay. Waxaan sugay xabbaddii jawaabta, weli se
        waan sugayaa.”</p>
      <p>Waa beentiis ee markii dilku dhacay cirku sagal iyo midab kale toonna
        ma lahayn ee wuxuuba u dhowaa habeen madow. Shaki laga ma qabin wadaadku
        in uu ahaa naarafuuf iyo diredire, gaar ahaanna hadalkaas u la dan lahaa
        Cali Goodir oo Negeeye gu keliya ka yar. Laakiin dadka kaleba Negeeye
        waxaa ay huwiyeen hiif iyo habaar.</p>
      <p>“Wacad Alle ku qabay! Dhaartii uu isaga xor ah xiskiisuna dhan yahay
        Kitaabka Alle ku xagaf siiyay yaa ku khasbay!” ayaa lagu celceliyay.</p>
      <h3 id="section-1">2</h3>
      <p>Isku habeen ayaa laba ilmood mid cudur ku dhalanayaa midna caafimaad.
        Mid baa u dhalanaya qoys hodan ah oo qasri ku nool, midna qoys dawarsada
        quudka ay ku nool yihiin. Ka hore muxuu abaalmarintaa ku mutaystay, kan
        labaad se ciqaabtaa ku galabsaday? Qaddar? Wax badan baa la isku dayaa
        in la qeexo macnaha qaddar, laakiin qofka cilmi kororsi qodobkaas ku
        saabsan cid u la taga shaki ku ma jiro in uu la soo noqonayo jahli ka
        weyn kii uu awal ka qabay.</p>
      <p>Haddaba bal aynu arrinta fududayno oo qaddarka u bixinno sabab.
        Sababo badan oo isbiirsada ayaa abuura fursad la eedo ama loo aayo.
        Noolaha qudhiisuna sababaha uu eedayo ama u aayayo abuuristooda wuu ka
        qayb qaataa. Sabab qalaad oo dusha ka timid iyo ta la abuuro dhexdooda
        ayay doorasho iyo xorriyadi ku jiraan. Labadaa kefadood hadba ta
        cuslaata ayaa dhankeeda loo ciiraa. In kasta ha la’ekaato ee haddiiba ay
        doorasho furan tahay dadka qofba waa halka uu nolosha ka abbaaraa; waa
        halka uu dan bido ama dookhu u hoggaamiyaa. Talada oo xumaata ama
        samaata, toogashada yoolka oo qalloocata ama qummanaata, iyo dadaalka oo
        bata ama yaraada, ayaa miisaanka kefedda labada dhan mid uun u ciirin
        kara.</p>
      <p>Galab ay xagaayo culusi markaa Xamar ka kacday ayay nin konton jir ah
        oo dhutinaya iyo kuray kow iyo toban jir ah oo wada socdaa waddada 26-ka
        Juun, intii aanay isgoyska Kaasa Bobballaare gaadhin, dhanka bari u
        gooyeen. Wiilku wuxuu gashan yahay laba qayd oo uskag ah uu mid guntan
        yahay midna garabka ku sito, iyo kabo maas ah oo duug ah, timuhuna u ma
        shanlaysna. Intiisa wuu ku dheer yahay, waa wayd, da’da uu jirana waa
        loo garan karaa. Odaygu isaguna wuxuu xidhan yahay macawis iyo shaadh
        duug ah, kabo maas ah iyo go garabka u saaran. Wuu dhutinayaa tukubi se
        maayo, waxaana ka muuqda xoog iyo caafimaad. In kasta oo ay tallaabo
        dheeraynayaan yarku wuu baallodaymoonayaa, wax walbana sii eegayaa oo la
        yaabayaa. Qacda horeba waa la garanayaa in ay yihiin reer miyi.</p>
      <p>Albaab ganjeelo ah ayuu odaygii garaacay, waxaana ka furay nin dheer
        oo dhawr iyo afartan jir ku qiyaasan oo ay labada dhafoor cirro ka
        rushaysay. Ka dhutinaya ayaa da weyn laakiin haddii loo fiirsado waa ay
        isu eg yihiin. Ninkii dhutinayay ayuu si diirran u gacanqaaday, haddana
        yarkii gacan weyn oo ay tiisii yarayd ku dhex luntay inta uu ku salaamay
        madaxa u salaaxay, dabadeed gudaha u gudbiyay. Markii shaah iyo
        cabbitaan kale la wada cabbay ee la isyar waraystay ayuu kii reer miyiga
        ahaa yidhi:</p>
      <p>“Rooble, ninkan yar waad garanaysaa ayay i la tahay. Waa Raage,
        waxaan kuugu keenay in aad dad ka dhigtid oo meel ka soo saartid, sidii
        aad hore u tidhi.”</p>
      <p>Rooble yarka waxaa ugu dambaysay laba sano ka hor markaas oo uu
        miyiga soo booqday. Laakiin si fiican ayuu wejigiisa u xusuustay. Leyla
        Rooble, oo Raage gu ka yar, iyo hooyadeed Qarad ayaa saddexda nin
        fadhiga ku weheliya.</p>
      <p>Waxii ugu horreeyay ee Raage loo qabtay waxay ahayd in labadii qayd
        ee uskagga ahaa laga tuuro, loona qubeeyo. Markii uu Rooble islaantiisa
        Qarad u sheegay in ay inanka ay aayada u tahay u qubayso khajilaad ayuu
        la dhididay. Nin weyn ayuu isu arkayay ee in loo qubeeyaa sow
        carruurnimo ma aha? Laakiin cidiba isaga talo ma ay wayddiin ee sidii
        qof bukaansocod ah ayaa loo maamulay. Saabuun iyo shamboo udgoon ayaa
        habeeddii geela iyo toxobtii loogaga qubeeyay, dabadeed loo geliyay
        macawis iyo shaadh aad uga weyn oo Rooble lahaa, waxaana loo
        ballanqaaday in berri dhar la’eg loo soo iibin doono.</p>
      <p>Waxyaalihii uu magaalada ku soo arkay iyo gurigan weyn, cuntadii
        dhadhanka cusub lahayd ee lagu cashaysiiyay iyo saabuuntii udgoonayd ee
        loogu qubeeyay, dharka nadiifta ah ee loo geliyay iyo sariirta debecsan
        ee aanu weligii gogol la mid ah dhinaca dhigin, intuba Raage waxay ku
        abuureen cabsi iyo farxad isku jira ilaa uu mooday in uu riyoonayo.
        Laakiin wuu daallanaa, sidaas darteed markii uu casheeyay ee qol bannaan
        la seexiyay judhiiba wuu gam’ay.</p>
      <p>Raage in uu Muqdisho yimaaddaa waxay ahayd fursad iyo nasiib, qaddar.
        Geela badan ee aabbihii in uu wax ka dhaqo, magaca tolkiina meel ka
        galo, ayaa ahaa labada ujeeddo ee sidiisaba loo dhalay. Laakiin gugii uu
        kow iyo toban jirsaday, goor barqo ah, isaga iyo aabbihii,
        Xirsi-Micilibaax, oo geela la wada jooga ayay samada ka maqleen guux
        xoog leh. Markii ay eegeen waxay arkeen diyaarad masaafo aad u sarraysa
        duulaysa oo ay qorraxdu si aad ah midabkeeda cad u muujinayso. Midkoodna
        weligii iyada hawada jibaaxaysa mooyee diyaarad si kale u ma uu arag.
        Raage markii uu diyaaraddii cabbaar eegay ayuu khayaaliga maskaxdiisu
        godladay.</p>
      <p>“Bal aabbe ka warran diyaaraddaa waxaa wada nin aniga i la mid ahe!”
        “Haa, nin qayrkaa ah ayaa duulinaya.”</p>
      <p>“Aniguba waan duulin kari lahaa haddii aan barto”, ayuu yarku ku
        faanay.</p>
      <p>“Ma doonaysaa in aad baratid?” “Maxaan u dooni waayay. Laakiin xaggee
        lagu bartaa?” Diyaaraddii waa ay libidhay, guuxiina wuu aamusay.
        Hadalkaas ay isaga iyo wiilkiisu isdhaafsadeen maskaxda Micilibaax wuxuu
        kaga tegay raad, cabbaar ayuuna ka sii fekeray. Waqti aan maalintaa ka
        fogayn waxaa booqasho ugu yimid nin ay walaalo yihiin oo mutacallim ah,
        oo Xamar ka shaqeeya. Wuxuu ahaa Rooble oo siiyay talo ah in uu wiilasha
        qaar u keeno si uu wax u baro. Wuxuu si gaar ah u xasuustay in uu ku
        yidhi:</p>
      <p>“Ninkaa Raage aan wax baro oo dad ka dhigo ee dhakhso iigu keen.”
        Micilibaax hadalkaa walaalkii berigaa si dhab ah ugama fekerin, laakiin
        maanta ayuu dib u dhuuxay. Wuxuu maskaxda ka sawiray Raage oo maalin
        maalmaha ka mid ah diyaarad hawada cayntaarinaya. Taasi wax xun iyo wax
        san midka ay tahay ayuu ka fekeray. In samada la duulaa awood Ilaahay
        iyo mid sheyddaan ta ay noqon karto ayuu maleeyay, wuxuuna u arkay
        mucjiso in laga war doono mudan. Wuxuu lee yahay lix wiil oo Raage ka
        waaweyn iyo afar ka yaryar, sidaas darteed haddii uu isaga iskuul ku
        daro rag geela la dhaqa waayi maayo.</p>
      <p>“Haddii aan adeerkaa Rooble kuu geeyo wax ma baranaysaa, mise saaqid
        sigaarka cabba ayaad noqonaysaa?” ayuu wayddiiyay.</p>
      <p>Raage su’aashu waa ay ku kedisay. Waxay ahayd arrin ka weyn mid
        lagala tashado, waayo ma uu fahamsanayn waxa uu taa macnaheedu yahay.
        Laakiin goor dambe ayuu maleeyay waxbarashada iyo magaalada macnahoodu
        in uu noqon karo nolol la mid ah ta adeerkii Rooble ee dharka bilicda
        leh iyo saacadda xidhan, isla markaana farta gaalada akhriya. Berigaa
        waxii la akhriyo ee aan diinta iyo carabida ahayn waxaa loo yaqaannay
        “far gaalo”, waayo waxay ahayd intii aan af soomaaliga qudhiisa fartaa
        lagu qorin.</p>
      <p>“Haddii aad adeerkay ii geyso, waxaan baran lahaa sida farta gaalada
        loo akhriyo iyo sida diyaaradda loo duuliyo.”</p>
      <p>Maalintaas ayuu Micilibaax Raage dhoof u tabaabulsheeyay. Isaga oo
        magaalo soo galay haddana wuxuu noqon kari lahaa geerashboy, jeeble,
        baalashle iyo tuug. Kumanyaal la fac ah ayay sababtu xaggaa u
        tukhaantukhisay oo ku nool lufluf iyo feenashada lafaha qaddarka.
        Isagana sababtu dhan kale ayay u hoggaamisay oo wuxuu la degay qoyska
        adeerkii. Waa qoys deggan oo ka kooban adeerkii Rooble oo ka shaqeeya
        Wasaarada Waxbarashada, afadiisa Qarad oo kalkaaliso ka ah Isbitaalka
        Guud ee Digfeer iyo gabadhooda keliya, Leyla, oo Raage gu ka yar. Waxay
        deggan yihiin guri ku yaal degmada Hodan.</p>
      <p>Imaatinka Xamar wuxuu ku ahaa yaab farxad iyo baqdin labadaba leh,
        wuxuuna dareemay sidii uu duni kale u gudbay. Waxaa mar qudha isbeddelay
        wax kasta oo uu yaqaannay: arag, maqal, ur, dhadhan iyo taabasho intaba.
        Miyiga dareen kasta wuu oddorosi kari jiray, laakiin Xamar wax sidii ahi
        ma jiraan. Saxansaxadii roobka, urtii dhirta iyo xabagta, cawskii,
        rayskii, habeeddii geela, digadii xoolaha, xasharaadkii, raadadkii ka la
        duwanaa ee noolaha, waxaas oo dhan waxaa beddelay qiiqa shidaalka
        gubtay, sigaarka, dufanka, dhididka dadka iyo cadarka.</p>
      <p>Waxyaalo badan ayuu bilawgii nolosha magaalada ka fahmi waayay,
        su’aalo aan tiro iyo xaddi lahayn ayaana maalin walba maskaxdiisa ku soo
        faruurmay. Bilawgii carruurta la da’da ah ee magaalada wuxuu u arkayay
        in ay isaga ka nasiib badan yihiin, wuxuuna ku dadaalay in uu ku daydo:
        sidooda u dhaqmo, lahjaddooda ku hadlo. Laakiin muddo ka dib ayuu
        ogaaday waxyaalaha ay ku dhaamaan in aanay ka badnayn waxyaalaha uu
        qudhiisu iyaga ku dhaamo. Af soomaaliga, suugaanta, dhaqanka iyo nolosha
        ballaadhan ee bulshada miyiga, ee aanay carruurta magaaladu wax badan ka
        aqoon, ayuu ogaaday in ay tahay aqoon qiimo leh. Gaar ahaan taa waxaa ku
        baraarujiyay Rooble oo arkay sida uu yarku laba dhaqan u dhex
        heehaabayo.</p>
      <p>Waxyaalaha ku cusub ee uu sida weyn u la fajacay waxaa ka mid ahaa
        badda. Ilaa markii uu yaraa wuu maqli jiray bad, wuuna maleeyay in ay
        tahay biyo aad uga badan kuwa balliyada ee uu ilaa markaa yaqaannay.
        Laakiin maalintii ugu horraysay sawirkii uu ka haystay wuu beenoobay. Ma
        ay ahayn meel xoolo ka cabbayaan daafahana dhooqo ku ma ay lahayn sidii
        uu ku yaqaannay goobaha biyaha leh. Wuxuu isku dayay in uu eego halka ay
        ku dhammaato, wuu se arki waayay wax aan ahayn ban madow oo ay hirar
        cadcadi ku legdamayaan maraakiib ka la nooc ahina dhex gurguuranayso.
        Ishiisu waa ay qaban wayday meel ka sokaysa halka ay iyada iyo cirku
        iska galaan.</p>
      <p>Baaxadda biyaha iyo baxaadeggoodu waxay ku rideen amankaag iyo
        dhabanno qabsi, cabbaar dhan ayuuna dacal taagnaa oo su’aalo iska
        wayddiinayay. Malaha roobkii dunida ka da’ay oo dhan ayuu daadkiisii
        halkan ku soo wada shubmay, ayaa fekerkiisa ka mid ahaa. Waxa ay ahayd
        xeebta Liido, isaga oo aan cid u sheegin ayuuna keligii maalin jimce ah
        halkaa tegay. Dadka aan tirada lahayn ee xeebta joogay waa ay wada
        faraxsanaayeen, oo xataa kuwa waaweyni sida dhallaanka ayay biyaha iyo
        bacaadka ku cayaarayeen. In kasta oo uu jawiga aad uga helay haddana
        markii uu arkay dadku in ay koox koox istaqaan u wada socdaan una wada
        cayaarayaan wuxuu dareemay kelinnimo. Miyiga ayuu ku dabbaal bartay
        sidaas darteed wax dhibaato ah ka la ma uu kulmin, waxaa se aad u xiise
        badnaa biyaha dhanaan ee la moodo in milix lagu milay iyo mawjadaha
        xoogga leh ee la moodo in uu jin ku galgalanayo.</p>
      <p>Ragga waaweyni waxay ku dabbaalanayeen surwaallo hoose, dumarku se
        dhar caadi ah oo markii uu ku qoyay ku dhegey xubnahooda xasaasiga ahna
        wada muujiyay. Laakiin isagu sida kurayada la da’da ah ayuu qaawanaan ku
        dabbaalanayay, dharka iyo kabahana inta uu isku duubay ayuu meel aan ka
        durugsanayn oo biyaha debedda ka ah dhigtay. In kasta oo aanu baqdin
        badan ka qabin in laga qaato, oo ay dabeecaddii miyiga ee aamminka ahayd
        ku jirtay, haddan intaa isha ayuu ku hayay. Dabadeed mar dambe ayuu
        halkii ay alaabtu u taallay eegay, mise waxba ma yaallaan, markiibana
        wuxuu arkay saddex kuray oo sii sita.</p>
      <p>Degdeg ayuu biyaha uga soo baxay oo dhankoodii isu sii daayay.
        Iyaguna markii ay arkeen in uu soo ordayo ayay cagaha wax ka dayeen.
        Isagu wuu qaawan yahay, iyaguna waa ciyaal suuq oo wax liita oo dhar
        lagu sheegi karo ayay xidhan yihiin. Cagta ayuu cagta u saaray. Ka
        dheerayn maayaan oo waa nin geel raaci jiray, laakiin waa saddex oo ka
        uu qabtaaba mid kale ayuu alaabta u tuurayaa. Dadku u juuqi maayaan oo
        waxaa la moodayaa ciyaal suuq cayaaraya.</p>
      <p>Mid ayuu ku mintiday oo tabco ku legday, laakiin labadii kale ayaa
        inta ay ka rogeen isaga harraati iyo feedh ku waalay, dabadeed waa ay
        sii yaaceen. Degdeg ayuu u kacay oo sii eryaday, ilaa ay la galeen
        luuqyo yaab leh oo dhex mara xaafad lagu naanayso Jebeljaan, oo sida
        magaca ka muuqata aad mooddo magaalo jin. Halkaas ayay ugu dambayn iyaga
        oo dharkii sita kaga lumeen.</p>
      <p>Isaga oo qaawan oo kabola, oo kulaylka ba’an ee qorraxda iyo harraad
        la haraaryoonaya, ayuu sidii dawac ugaadhsi ku soo hungoobay luuq ka soo
        baxay. Dharka laga qaatay waxaaba kaga daran lacag uu xaafaddii baabuur
        ugu raaco ma haysto oo qaddaadiicdii jeebka ayay ka raacday. Taa waxaa
        kaga sii daran xanaaqa haya, wuxuu ku dhow yahay in uu dillaaco. Wax
        tuug ah oo aan anshax iyo edeb lahayn, oo naftooda iyo tolkoodba ceeb
        iyo magacxumo u soo jiiday ayuu u arkaa nimankaa dharka ka la yaacay.
        Wuxuu ka la garan waayay taasi in ay tahay dhaqan ay dadka magaaladu leh
        yihiin iyo akhlaaq xumo kurayadaa u gaar ah.</p>
      <p>Isaga oo aad u xanaaqsan, isla markaa qaawanaanta ka yaxyaxsan, ayuu
        oday cimaamad garabka ku sita gacanta ku dhegay oo ugu cawday:</p>
      <p>“Adeer, ciyaal tuug ah ayaa dharkii igala yaacay ee cimaamadda i sii
        aan ilaa guriga sii guntadee.”</p>
      <p>Odaygu markii uu kurayga qaawan ee gacanta haysta arkay ma uu
        haleelin feker aan ahayn in uu yahay derbijiif doonaya in uu jeeb siibo
        ama cimaamadda ka la cararo. Inta uu bakoorad ku waabiyay ayuu ku
        canaantay:</p>
      <p>“Waar cimaamad lahaane iga fogow, nejis yahow nejisku dhalay!” Raage
        xanaaqii ayaa kaga sii daray orod ayuuna isa sii daayay, isaga oo
        gurigii abbaaraya ayuuna magaalada dhex jibaaxay. Wiilkan qaawan ee
        sidii faras shimbir qaba u xiimaya qofkii arkaaba wuxuu mooday in uu
        qoys nasiibdaran ka soo waashay. Laakiin isagu eegmada yaabban ee dadka
        sida dabaysha ayuu xuf ku dhaafayay. Milixdii badda iyo qorraxdu
        dubkiisii awalba madoobaa waxay u egaysiiyeen dhuxul maygaag.</p>
      <p>Wax uu ordaba gurigii ayuu soo gaadhay. Isaga oo aan hareeraha eegin
        cidna la hadlin ayuu qolkiisa galay oo go ka soo guntaday, kijada inta
        uu galay ayuu biyo ka dhergay, dabadeed musqusha galay oo qubays
        bilaabay. Markii uu soo baxay qolkiisa ayuu hoosta ka soo xidhay oo
        sariirta isduubay. Cid walba wuu u xanaaqsanaa.</p>
      <p>Xaafadda markii uu soo galay deriska intii arkaysay waa ay la
        yaabeen, carruurtuna waa ay ku qosleen oo qaarkood guriga ayay kaga dabo
        galeen. Aqalka markii uu soo galay qoysku fadhiga ayay wada joogeen oo
        maqnaantiisa ka hadlayeen. Isaga oo qaawan markii uu orod ku dhaafayna
        wax lagu maleeyo waa la garan waayay.</p>
      <p>Maalintaas waxaa raacday naanaysta ah Qaawane.</p>
      <hr />
      <p>Reerka uu Raage ku soo biiray waxay ahaayeen qoys aad u urursan.
        Dadka ay isbooqdaan aad ayay u koobnaayeen, bil isaga oo aan joogin
        ayuuna wada bartay dhammaan dadka ay isbooqdaan. Rooble iyo Qarad
        labaduba waxay ahaayeen dad hadal yar, si walbana uga duwan labadiisa
        waalid ee uu miyiga kaga yimid. Inta eray ee maalin dhan afkooda ka soo
        baxa waa la tirin karayay. Aamuska dartii bilawgii xataa waxaa uu ka
        shakiyay in ay qabaan cudur lagu magacaabo aamus. Wuu qirsanaa in ay
        isaga aad u xushmeeyaan laakiin waxay ahaayeen dad yaab leh. Waxaa se
        wehel u noqotay Leyla oo iyadu u muuqatay qof caadi ah.</p>
      <p>Wuxuu kale oo ogaaday deriska iyo xigtadu qoyska in ay u yaqaannaan
        reer Gaal-ismood, waayo Rooble iyo Qarad waxay lahaayeen dhaqan ka
        bulshada ka duwan. Marka ay wada socdaan gacmaha ama dhexda ayay
        isqabsadaan, oo xataa marka ay doonaan dadka hortooda waa ay isku
        dhunkadaan. Rooble ragga ay afadiisu xafladaha ku la qoobcayaarto iyo
        kurayada ay Leyli raacdo midna kama hinaaso. Sababta dareenka hinaasaha
        ka qaadday waxaa lagu sheegay berigii uu Yurub wax ku baranayay in uu
        cunay hilib doofaar. Yaabka kale ee lagu arkay waa iyaga oo aan weligood
        tukan, xataa ciidaha, xataa jimcaha Rooble masjidka oo boqol tallaabo u
        jira ma tago.</p>
      <p>Iyaga oo muddo dheer isqabay haddana in ay gabadh keliya isu leh
        yihiin loo ma arko qaddar Eebbe, ee dadka xantooda u jajabani waxay u
        badiyaan in ay dhasha iska xidheen. Wax kasta oo dabeecadda Rooble laga
        fahmi waayo waxaa lagu fasiray dhaqan uu dhul gaalo ka la yimid.
        Walaalihii iyo ilmo adeerradii intii aanay ka quusan si walba waa ay
        isugu dayeen in ay naag kale u guuriyaan si uu wiilal u dhalo. Sababtaas
        ayay Qarad u la wada col tahay oo ehelnimo kale ha joogto ee badankood
        albaabka ka ma furto.</p>
      <p>Waxyaalaha qoyska lagu la sii colloobay ee lala wada fajacay waxaa ka
        mid ah Rooble iyo Qarad oo heshiis ku ah gabadhooda Leyla in aan la
        gudin. Gudniinka waxaa loo arkayay mid ka mid ah tiirarka islaamka,
        qofka aan gudnayna waxaa loo haystay nijaas ay taabashadiisu xaaraan
        tahay. Maalintaa horteed sheeko lagu ma maqal shaahidna lagu ma arag,
        rag iyo dumar, soomaali aan gudnayn. Rooble iyo Qarad markii taa lagala
        hadlay wax ay ku doodeen gudniinka iyo qodobka gabdhuhu in aanu diin iyo
        dhaqan wanaagsan midna ahayn, ee yahay taloxumo fircoon hinaasi ahi
        kumanyaal sano hortood maleegay.</p>
      <p>Leyli in kasta oo ay cay joogto ah oo taa ku saabsan filkeed ku
        qabtay, haddana aad ayay ugu faraxsanayd in ay ka badbaadday hoogga iyo
        xanuunka ay qayrkeed qabaan. Asxaabteeda oo dhan mid walba markii la
        guday waa ay ogayd, waana ay la socotay waxii ay dhibaato iyo xanuun
        mareen.</p>
      <p>Wax ka jira iyo wax lagu darayba dhaqanka Rooble iyo dadka ee sidaas
        isu mudayaa waxay sababeen isdhexgal la’aan. Laakiin isagu sidaas ayuu
        raalli ku yahay oo odayaasha xaafadda ee uu badowda u arko dhexgalkooda
        ma tabo, marka uu sheeko u baahdana asxaab tiro yar oo ay qaar isku
        shaqo yihiin ayuu makhaayad bunka lagu cabbo ku la kulmaa.</p>
      <p>Raage waxa kale oo uu ogaaday sida deriska si ka daran Rooble in ay
        tolkii u neceb yihiin, taas oo ah sababta ay gurigiisa u iman waayeen.
        Maalin ayuu laba oday oo ay isxigaan albaabka ka furay, iyaga oo aan soo
        gelin ayay wayddiiyeen: “Adeer, sow ina Micilibaax ma tihid?” “Haa.”
        “Rooble ma joogaa?” “Maya, wuu maqan yahay.”</p>
      <p>“Adeer, weynow oo wiil iyo caano noqo ee marka uu yimaaddo waxaad u
        sheegtaa: carradii waxaa ka dhacday dhiillo, oo nimankii ninka dilay
        laba nin baa laga soo dilay, waana laguu baahan yahay ee sannadkaa
        maanta ah nin lagu tashado iyo nin laga tashado mid uun noqo. Sidaas u
        sheeg adeer, hadalkaana cid kale yaanay kaa maqlin.”</p>
      <p>Raage wuu ogaa nin uu yaqaannay oo qoyskooda ah in dhowaan miyi lagu
        dilay, sidii uu uga xumaaday si la’eg ayuuna in loo aaray ugu diirsaday.
        Wuxuu dareemay faan iyo islaweyni ah in aan tolkii laga adkayn lana
        liidi karin. Fiidkii markii uu farriinta Rooble u sheegayayna wuxuu
        filayay isaguna in uu si la’eg ugu farxo, laakiin wuxuu ku jawaabay:</p>
      <p>“Dhiillo ha ka bixina! Weligood ma dhiillo ayay ku jirayaan?!” Danayn
        la’aanta danta xigaalka ee Rooble yarka waa ay kaga xanaajisay, wuuna
        fahmi waayay. Wuxuu u arkay fulaynimo, bakhaylnimo, tol nacayb iyo
        dhiigdarro, kuwaas oo dhammaan wada ah sifooyin aan nin sharaf iyo
        dadnimo ilaashanaya ku habboonayn. Dabeecadda adeerkii wuxuu dhinac
        dhigay tii aabbihii, waxaana u soo baxay laba qof oo si walba u ka la
        duwan. Sida uu uga xumaaday adeernimada Rooble si la’eg ayuu ugu farxay
        aabbenimada Mici-libaax.</p>
      <p>Dhacdadaasi waxay ahayd tii ugu horreysay kuwo badan oo Raage
        ogaysiiyay ka la faquuqnaanta Rooble iyo tolka.</p>
      <p>Si uu shakhsiyadda adeerkii u fahmo wuxuu xasuusta ka baadi goobay
        wax uu ka maqlay intii aanu u iman. Laakiin ma uu xasuusan wax macno leh
        oo aan ahayn hadal uu mar aabbihii ka maqlay kaas oo ahaa: “Rooble wuxuu
        igu yidhi: ‘Ninkaa Raage aan dad ka dhigo oo meel ka soo saaro ee
        dhakhso iigu keen.’ Moodi maayo qofku haddii aanu iskuul dhigan in uu
        dad noqon karo.” Xasuustaa yar wuxuu ka dhex helay xaqiiqo ah adeerkii
        tacliinta in uu u arko dadnimada, isla markaa doonayo isaga in uu dad ka
        dhigo.</p>
      <p>In kasta oo uu xaqiiqsaday reerku in ay naxariis badan yihiin,
        haddana aad ayuu ugu hiloobay noloshii furfurnayd ee qoyskooda, wuxuuna
        aad ugu hiloobay cayaartii iyo kaftankii walaalihii. Laakiin qunyar
        qunyar ayuu u la qabsaday una jeclaystay qoyska iyo magaalada; qunyar
        qunyar ayuu u dareemay in uu ka raystay noloshii qallafsanayd ee
        miyiga.</p>
      <p>Ina adeertii Leyla ayay si gaar ah isu fahmeen. Qudheedu ma ay hadal
        badnayn, waxa ay se u hadli jirtaey si nooc kale ah oo ka duwan sidii
        hablihii yaryaraa ee uu miyiga kaga yimid. Waxay ku hadli jirtay erayo
        waaweyn, mararka qaarkoodna wuxuuba moodi jiray in ay aad uga da weyn
        tahay, wuxuuna ku xasuusan jiray hooyadii. Tusaale ahaan si filanwaa leh
        ayay ugu amri jirtay: “Orod qubayso!” “Dharka iska beddel!” “Halkan
        miyigii ha moodin!” iyo wax la mid ah.</p>
      <p>Qallafsanaanta reer miyinimada darteed in kasta oo ay u taag wayday
        waxay isku hawshay in ay indho iyo dhego u noqoto si ay maskaxda uga
        qabsato. Waxa ay se ugu yaab badnayd maalintii ay iyaga oo keligood
        guriga jooga wayddiisay:</p>
      <p>“Ma taqaan sida ay dadku isu uureeyaan?” Wuu yaxyaxay, laakiin isaga
        oo iska ilaalinaya in ay ka ilhesho ayuu ugu jawaabay:</p>
      <p>“Haa.” “Waa sidee?” ayay sii wayddiisay. “Adigu haddii aad taqaan waa
        sidee?” Markii ay aragtay in uu khajilay ayay si islaweyni leh u tidhi:
        “Inan fiican baad tahay, waxaad se tahay geeljire, markaas waxaan kuu
        sheegayaa wax cilmi ah. Waxaa isku darsama shahwada ragga iyo ugaxda
        dumarka, dabadeed waxaa ka abuurma ilmo. Waa isla sida ay xooluhu isu
        rimiyaan.”</p>
      <p>Hadalkeeda inta hore wax badan ka ma uu fahmin, inta dambe ayuu se
        tixraacay wuxuuna ku jikaaray:</p>
      <p>“Dadka iyo xooluhu ma isku mid baa?” “Haa, xataa geela.” “Dadka iyo
        xooluhu isku mid ma aha. Waxaas yaa kugu yidhi?” ayuu wayddiiyay isaga
        oo mar la yaabban marna libta u diiddan.</p>
      <p>Daaradda ayay joogeenee iyada oo aan u jawaabin inta ay gudaha gashay
        ayay mid ka mid ah buugta hooyadeed la soo orodday. Wax uu ahaa buug
        caafimaad oo leh sawirro, waxayna soo rogtay bogag ay ku sawiran yihiin
        xubnaha taranka dadku. Si degganaan iyo isku kalsooni leh ayay bilaw
        ilaa dhammaad ugu sharraxday sida ay xubnahaasi u abuuran yihiin iyo
        sida ay u koraan; sida ay isu galaan iyo sida ay isu tarmiyaan. Waxay u
        egayd macallimad xariifad ah, laakiin isagu khajilaad ayuu la
        dhididay.</p>
      <p>Maalin kale iyada oo qolkeeda wiil isaga la’eg sariirta la
        galgalanaysa ayuu arkay, dabadeed inta uu inankii debedda u eryay
        iyadana ku canaantay:</p>
      <p>“Mar dambe haddii aan agtiisa kugu arko waan ku garaacayaa!” Iyaduna
        waxay isu difaacday si uu qaadan waayay iyada oo tidhi: “Waanu isjecel
        nahay ee adiga maxaa kaa galay?” Dhaqanka miyiga ninku ina adeertii
        difaaca sharafteeda mas’uul ayuu ka yahay, sidaas darteed Raage xil aan
        ka aabbaheed ka yarayn ayuu Leyla iska saaray. Laakiin dhaqan yaab leh
        oo uu ku wareeray ayuu qoyska ugu yimid. Rooble qudhiisu dhawr jeer ayuu
        islaantiisa Raage iyo Leyla hortooda ku dhunkaday kuna xoodaamiyay, taas
        oo ahayd caado Raage indhihiisa ku cusub. Filinkii ugu horreeyay ee uu
        galay, oo ahaa filin caddaan ah, ayuu dhaqankaas mar kale ku arkay,
        wuxuuna maleeyay in ay tahay halka uu adeerkii caadadaa ka keenay.</p>
      <p>Wuxuu ka fekeray reerka uu u yimid hodan iyo sabool mid ay yihiin.
        Xaaladdooda dhaqaale mar wuxuu dhinac dhigay aabbihiisa geela badan, mar
        kalena qoysas deriska ah uu noloshooda wax ka arkay, laakiin waa ay ku
        adkaatay in uu xukumo. Marka uu eego baabuur la’aanta odayga iyo dahab
        la’aanta islaanta, ee uu qoysaska deriska ah qaarkood ku arkay, isla
        markaana eego xoolo la’aanta gaadhsiisan in ay xataa caanaha soo
        iibsadaan, waxay la noqotaa in ay yihiin foqoro. Laakiin haddana marka
        uu arko guriga ay deggan yihiin ee meesha ugu fiican Hodan kaga yaal,
        buugaagta armaajada weyn ku teedsan ee weliba intaa la soo kordhinayo,
        cuntada guriga laga cuno ee aad uga fiican tii miyiga, jimce walba sida
        ay qoyska oo dhami shineemo u galaan, iyo sida ay mararka qaarkood
        odayga iyo islaantiisu ruwaayad u aadaan, markaas malihiisu wuxuu u
        bataa in uu la nool yahay reer ladan.</p>
      <p>Guriga marka ganjeelada laga soo galo albaabka waxaa ka soo horraysa
        daarad aan sidaas u weynayn laakiin nadiif ah oo geed weyn oo mirimiri
        ahi ka dhex qotomo. Shanta qol ee uu ka kooban yahay ka ugu shisheeya
        waxaa leh odayga iyo islaanta, ka bidix ka xiga waxaa leh Leyla, mid
        keeda ka soo horjeeda waxaa la dejiyay Raage, ka ugu sokeeya ee kijada
        ku xigaa waa ka fadhiga, mid shanaad oo kijada ka soo hor jeedaana waa
        ka akhriska.</p>
      <p>Rooble waa nin tacliinta iyo wax akhriska aad u jecel. Ingiriiska
        ayuu jaamacad kaga soo baxay dabadeed shaqo uu markaas ku faraxsanaa
        Wasaaradda Waxbarashada ka helay. Dhaqanka wax akhris badnaanta ah oo uu
        qoysku ka siman yahay isaga ayaa hormuud ka ah. Qolka akhriska waxaa
        taal armaajo ay buugaag ingiriisi ahi ka buuxdo, waxaana dhex yaal miis
        ballaadhan iyo kuraas ku xeeran, ilays cad oo qolka dharaar ka dhigaya
        ayaana ka soo dul lusho. Halkaas ayuu inta badan marka uu guriga joogo
        wax ku akhristaa carruurtana duruusta kaga caawiyaa. Qolkaa waxaa ka
        reebban wax aan akhris ahayn. Gurigaas ayay reerku kiro ugu jireen ilaa
        markii ay Leyla oo maanta toban jir ahi labo jir ahayd.</p>
      <p>Waxyaalahaa xiisaha iyo yaabka leh ee uu Raage Xamar ugu yimid wuxuu
        ka fekeri jiray una fiirsan jiray intii uu cusbaa ee uu firaaqada
        haystay, dhawr bilood ka dib ayuu se afar ku noqday saddexdii dhegoole.
        Wuxuu bilaabay dugsiga, luqadaha carabida iyo ingiriisida, oo ay
        maaddooyinka guud dheer yihiin ayaana isku mar loo bilaabay.</p>
      <p>“Waxaad tahay kow iyo toban jir, tacliin aan Qur’aan ahayna ii la ma
        aad iman. Sidaas darteed wax walba waa in aad ka soo bilawdaa halkii aad
        lix jirkaagii ka soo bilaabi lahayd, isla markaasna aad labaatan
        jirkaaga jaamacad ku jirtaa. Waad samayn kartaa haddii aad doontid waayo
        maskaxdeeda waad lee dahay”, ayuu adeerkii ku yidhi habeen ay wada
        fadhiyeen qolka akhriska.</p>
      <p>Raage hadalkaa u ma uu qaadan oo keliya talo ee wuxuu u arkay
        heshiis. Markiiba labadii luqadood degdeg ayuu uga adkaaday. Gaar ahaan
        ingiriisida oo ahayd ta uu qoraalada duruusta dugsiga ka baxsan ku
        akhriyo ayuu sannad in ka yar xakamaha ku qabtay oo ka dhigtay sange uu
        ugu duulo waxa aqoon ubucdeeda jiifta.</p>
      <p>Shaki ku ma jiro qofku nicmo aanu haysan jirin haddii uu helo in uu
        siinayo qiimayn iyo jacayl ka badan ta uu siiyo qofka weligii iskaga
        dhex jiray. Sidii uu wax akhriska u bartay Raage buug waliba wuxuu u
        ahaa duni cusub oo uu albaabka u furay. Haddii ay ahayd in uu ka adkaado
        casharrada dugsiga intaasi kagama ay fillaan oonkii ba’naa ee jacaylka
        akhrisku ku abuuray. Mararka qaarkood saqdhexe ayuu hurdada ka soo boodi
        jiray oo buug uu fiidkii ka lulooday mar kale akhris u la fadhiisan
        jiray. Saddexdii sano ee ugu horreeyay waqtigiisu wuxuu u qaybsanaa
        dugsiga, miiska akhriska iyo sariirta hurdada.</p>
      <p>Si uu u bakhtiiyo dabka ay aqoonta cusubi ku shidday wuxuu ku xidhmay
        maktabadaha, xarumaha dhaqanka ee shisheeyaha iyo meel kasta oo uu ka
        heli karo wax uu akhriyo, meelahaas oo uu Rooble geeyay.</p>
      <hr />
      <p>Markii uu Raage Xamar soo galay laba sano ka dib ayuu goor caways ah
        miiska akhriska ka soo yar kacay una soo baxay daaradda oo uu hadal ka
        maqlay. Doob aanu weligii hore u arag oo dhego dhaadheer, ayaa Rooble
        iyo Qarad la fadhiya. Sida dharkiisa iyo timaha qaabka daran ka muuqda
        ma aha qof magaalo. Rooble ayaa ku yidhi: “Raage, ninkani waa ina
        abtigaa Negeeye oo ay dhashay eeddadaa Dhool ee kaalay salaan.”</p>
      <p>Weligii ma uu arag eeddadii Dhool, wax badan ayuu se magaceeda maqlay
        iyo in ay u dhaxday beel ka fog meesha uu isagu ka yimid.</p>
      <p>Negeeye markii uu Goodir diley dhawrkii cisho ee ka dambeeyay kaynta
        ayuu dhuumaalaysanayay, isbedelka xaaladdana xan dhegeysanayay. Wuxuu
        filayay qoyskii uu Goodir ka dhashay in ay aarsan doonaan, taasina ay
        abuuri doonto dagaal labada reer ka dhex qarxa, markaasna isaga iyo
        qorigiisaba loo baahan doono. Laakiin waxba ma ay dhicin. In kasta oo ay
        bilawgii xiisaddu cirka isku shareertay, laba dhinacna looga ka la
        dareeray, haddana xaalku wuxuu ku dambeeyay in la wada hadlo. Markii uu
        taa ogaadayna ma arkayn sabab macno leh oo Damalweyn ku celin karta.
        Sidaas darteed qorigii ayuu iibiyay, baabuur tuuladii uu qoriga ka
        iibiyay taagnaa ayuuna ku booday, saddex maalmood ka dibna waa ka halkan
        fadhiya.</p>
      <p>Goor fiid ah ayuu Ceelgaab baabuur siisow ah kaga degay. Markii uu
        habaaskii safarka iska tumay, ee uu ilaysyadii xoogga lahaa ee Xamar
        hareeraha eegay, boqollaalka kun ee ku nooli isaga habeenkaa waxay u
        ahaayeen oo keliya qoyska abtigii, Rooble, oo aanu weligii maqal mooyee
        muuq ku arag. Haybi waa summad ee waqti badan ku ma ay qaadan in uu
        Ceelgaab ka helo nin ay isku reer yihiin oo keenay guriga abtigii.</p>
      <p>Rooble ninkan cusub wuxuu ku la taliyay in uu dhakhso u barto xirfad
        uu ku shaqaysto. Wuxuu ugu celceliyay nolosha magaaladu in ay ka duwan
        tahay tii miyiga iyo tuulada, qofka aan xirfad lahaynina weligii sida
        dameerka dhabarka culays ku sidayo.</p>
      <p>In muddo ah ayay ka wada fekereen xirfadda ku habboon ee ay tahay in
        uu barto, dabadeed waxay isla garteen in uu bilaabo barashada farsamada
        baabuurta. Imaatinkiisii bil ka dib ayaa la geeyay geerash farsamadaa
        laga barto. Waxay ahayd shaqo iyo waxbarasho isku dhafan, sidaas darteed
        lacag laga ma qaadi jirin isagana la ma siin jirin. Waxaa se lagu la
        heshiiyay marka uu barto aqoon uu shaqooyinka qaar ku qaban karo in
        mushahar yar loo bilaabi doono, ilaa uu farsamoyaqaan noqdo markaas oo
        mushahar buuxa la siin doono. Taasi waa ay raalli gelisay, wuuna ku
        mintiday. Maalin oo dhan halkaas ayuu ka shaqayn jiray, makhribkana
        guriga iman jiray isaga oo ay kor iyo kal saliid iyo habaas ku
        dhammuuqan yihiin.</p>
      <p>Mararka qaarkood Rooble wuxuu siin jiray marba waxa uu u awoodo ee
        xaqaljeeb ah, wuxuu se ahaa nin qaad iyo sigaar lagu ibtileeyay, taas oo
        ahayd arrin uu Rooble aad u necbaa. Wuxuu ka welwelayay in ay carruurtu
        kaga dayato balwaddaa fooshaxun, wax uuna ka mamnuucay in uu marnaba
        guriga la yimaaddo. Bilawgii Rooble si weyn ayuu Negeeye u soo
        dhaweeyay, qunyar qunyar ayay se u ka la durkeen, balwadduna ma ay ahayn
        sababta keliya ee ka la durkisay.</p>
      <p>Markii uu Negeeye reerka u yimid judhiiba si wanaagsan ayay isaga iyo
        ina abtigii Raage isu fahmeen. Waxay ka sheekaysan jireen nolosha miyiga
        ee ay isla yaqaanneen, gaar ahaan geeljirnimada oo ay labadooduba wax ka
        soo arkeen. Waxay isla qireen in ay tahay nolol sida geela loo nool
        yahay: sidiisa loo dheereeyo, sidiisa harraadka iyo gaajada loogu
        adkaysto, sidiisana khatar loogu jiro; nolol biyaha marka la helo uun la
        cabbo, oonta keli ahina tahay caanaha geela iyo hilib waxii la helo;
        nolol dad iyo dugaag waxii aadan adigu ka adkaaniba iyagu kaa adkaanaya,
        nin rag ahna ay jileec iyo liidnimo ku tahay in uu gaajoodo, harraado,
        daalo, luloodo ama debecsanaado.</p>
      <p>Waxaas oo dhan ayay isla yaqaanneen kana sheekaysan jireen. Wuxuuse
        xidhiidhkoodu isbeddelay markii arrintani soo baxday. Maalin Raage iyo
        Leyla oo qolka akhriska wada jooga ayay wayddiisay su’aal uu la
        yaabay:</p>
      <p>“Raage, weligaa qof ma dishay?” “Maxaad ii wayddiinaysaa, adigu ma
        qof baad dishay?” “Waxaan u malaynayaa reer miyigu waa wada
        gacankudhiigle”, ayay haddana tidhi.</p>
      <p>“Maxaad ku keentay?” “Qofka qof dila weligii gacantiisa dhiiggu ka ma
        go’o, xataa haddii uu saabuunta dunida oo dhan badda la tago oo ku
        faroxasho”, ayay tidhi.</p>
      <p>Waxba ka ma uu fahmin waxa ay ay doonaysay in ay ka hadasho. Wuu
        yaqaannay gacankudhiigle in uu yahay qof qof dilay, laakiin dhab ahaan
        in uu gacanta dhiig aan weligii ka go’ayn ku lee yahay ma uu moodayn,
        iyada ka horna ma maqal. Laakiin waxaa laga yaabaa in ay sidaas tahay,
        mana uu doonayn Leyli in ay doqon mooddo ama ka il hesho, sidaas darteed
        wuu ku raacay in uu og yahay. Laakiin maxay ku keentay? Su’aashaas ayuu
        mar kale wayddiiyay, wax ayna tidhi:</p>
      <p>“Haddii aan qof gacankudhiigle ah kuu sheego ma ii ballan qaadaysaa
        in aadan weligaa cid u sheegayn?”</p>
      <p>“Haa ee sheeg.” “Abbahaa iyo hooyadaa ku dhaaro.” “Ma naag baan ahay
        marka aan aabbahay iyo hooyaday ku dhaaranayo?”</p>
      <p>“Haddaba wax kale ku dhaaro.” “Tol iyo taagba aan waayo haddii aan
        cid u sheego!” Dhaartiisa waa ay ku qososhay waayo weligeed hore u ma ay
        arag qof waxaas ku dhaarta, waxa ay se ugu jawaabtay:</p>
      <p>“Qofkaasi waa Negeeye.” “Negeeye?” “Haa. Habeen isaga iyo aabbahay oo
        daaradda isku waraysanaya, aniguna aan ganjeelada taagan ahay oo aanay
        moodayn in aan maqlayo, ayuu u sheegay. Tuuladii uu ka yimid nin ayuu ku
        soo dilay, sababtaas ayuuna inoogu yimid, imikana wuxuu ka baqayaa in ay
        dawladdu ogaato.”</p>
      <p>Markii uu Raage arrinta u dhabbo galay wuu rumaystay. In kasta oo
        aanu hadal cad ahayn mar ayuu qudhiisu maqlay Rooble iyo Qarad oo wax
        sidaas u eg hadalhaya. Wuu ogaa miyiga in la isku dilo, wuxuuna ka
        fekeray bal in uu garto qof uu yaqaan oo qof dilay, laakiin ma xasuusan.
        Ilaa markii uu garaadsaday aabbihii wuxuu ku arki jiray bunduq aanu
        marnaba dhigin, laakiin u malayn maayo in uu cid aan Faroole ahayn ku
        dilay. Haa, waa ay jirteay aabbihii in uu dilay Faroole oo ahaa nacab
        mudnaa in la dilo, waayo isaguba wuxuu ahaa dilaa aan beer qoyan bariin.
        Fekerkaasi wuxuu Raage xasuusiyay taxanihii sheekada uu aabbihii ku
        dilay laayaankii caanka ahaa ee ku magaca dheeraa Faroole. Isaga oo aad
        u yar ayuu bartay sababta aabbihiisa dhutiya loogu naanaysay Micilibaax,
        ee sida ay caadadu tahay aan loogu naanaysin Laangadhe ama Jiis.</p>
      <p>Micilibaax, oo intii aanay naanaystu u bixin magaciisu ahaa Xirsi,
        isaga oo kuray ah iyo aabbihii oo markaa da dhexaad ahaa ayaa wada
        socdaalay. Goor ay ahayd casargaab, gaajo xumina hayso, oo ay marayaan
        gerigo’an laba beelood oo ka la fog u dhexeeya, ayuu odaygii sagaaro
        waranka daray. Dab ayuu oogay si uu hilibka ugu solo, intii ay dhamacdu
        caddaanaysay isaguna ku mashquulsan yahay qalista sagaarada ayay
        cilcillaw noqotay.</p>
      <p>Libaax ayaa kambalka hiinraag kaga dhuftay, waxayna la noqotay in aan
        socod dambe u egayn ee ay caawa halkan ku baryaan. Yarkii ayuu u sheegay
        in uu geedka ay hoos joogeen koro, Xirsina sidii ayuu yeelay. Isaga oo
        geedka saaran, oo hilibka aabbihii solayo gaajada darteed dusha ka
        daawanaya, kana fekeraya marka uu bislaado sida uu u cantuugi doono,
        ayuu mar keliya ku war helay sawaxan cirka isku shareeray iyo siigo
        ilayskii sii gamaarayay ee qorraxda qarisay. Wuxuu arkay odaygii oo laba
        libaax la legdamaya.</p>
      <p>Waxay ahaayeen aar iyo gool odayga ku kediyay oo ma haleelin in uu
        warankii oo hoostiisa yaallay qaato, waxaana hub u noqotay toorraydii
        gacanta ugu jirtay ee uu hilibka ku qalayay. Mar iyo laba markii uu
        ableydii labadii libaax midba mar ku wareemay ayay si buuxda u
        muquuniyeen. Aarkii ayaa gaaddada gashaday dhuuntana ka cantuugay, kii
        kalena bawdada ayuu qaniinyo ka buuxsaday, ilaa odaygii far dhaqaaqda
        laga waayay.</p>
      <p>Yarku waxaas oo dhan geedka dushiisa ayuu ka la socday, si la mid ah
        sidii uu sagaarada la qalayo uga arkayay. ka la duwanaantu waxay ahayd
        dareenkiisa mar hunguroonayay ee rajada qabay marna argaggaxsanaa ee
        quusta ahaa. Hiilka keliya ee uu aabbihii u fidin karaa wuxuu noqday in
        uu ku qayliyo: “Yur! Yur! Yur!” Lakiin qallad ay bir xiimaysa oo konton
        jir midigta ugu jirtaa joojin wayday qaylo yar oo geed saarani ma joojin
        karto.</p>
      <p>Sidaas ayay Xirsi indhihiisa oo shan ah aabbihii laba libaax ugu
        afureen.</p>
      <p>Geedka dushiisa ayuu ku dhammaystay habeen hoog leh. Markii waagu
        dillaacay isaga oo aad u baqaya ayuu dhulka u soo degay, dabadeed
        markiiba warankii iyo ableydii aabbihii ka dhintay la booday. Muddo
        daqiiqad ah ayuu wax indho indheeyay, libaax se agagaarka ka ma
        dareemin. Wuxuu arkay lafihii aabbihii iyo kuwii sagaarada oo isdhex
        daadsan iyo calallo jeexjeexan oo dhiig leh. Wuxuu kale oo arkay cad yar
        oo dhogor iyo ciddi leh oo lafaha cadcad dhex yaal, kaas oo uu
        xaqiiqsaday in uu ahaa suul uu labada libaax midkood aabbihii toorrayda
        kaga gooyay.</p>
      <p>Wuxuu maqli jiray libaaxu wuu xushmeeyaa oo ku ma degdego cunista
        muruqa gacanta midig iyo xiniinyaha ragga, iyo weliba naasaha dumarka.
        Laakiin meesha muruq iyo xiniinyo toonna ku ma uu arag. Waxaa daadsanaa
        lafo cadcad oo keliya.</p>
      <p>Wuu ka fekeray in uu lafaha aabbihii xabaalo, haddana wuxuu u arkay
        talo aan habboonayn. Waxay kuu soo jiidi kartaa khatar iyo libaax ku soo
        weerara, ayuu ku fekeray, dabadeed orod cagaha maalay.</p>
      <p>Masaafo aan goobtii shilka boqol tallaabo ka fogayn markii uu orday
        ayuu meel ciid ah ku arkay raadkii libaaxyada, wuxuuna arkay midkood in
        uu jeeniga midig jiidayo. Markii uu raadka u sii fiirsaday wuxuu arkay
        jeeniga midig in uu suulku maqan yahay. Taasi waxay xasuusisay suulkii
        go’naa ee uu raqda ku dhex arkay. Dabadeed orodkiisii ayuu sii
        watay.</p>
      <p>Maalintaas ka dib geyiga oo dhan waxaa caan ka noqday aar laayaan ah
        oo aan dad iyo duunyo bariin. Raadkiisa suulka jeeniga midig maqan yahay
        meeshii lagu arkaba wuxuu abuuray argaggax. Waa la ogaa in uu ahaa
        aarkii Xirsi agoomeeyay, waqtigaas ayaana loo bixiyay Faroole.</p>
      <p>Faroole si loo dilo marar badan ayay ragga beesha ugu dhiirrani
        duullan ku bixiyeen, marar badan ayaana neef shilis kaynta loogu dabray
        dhirta hareeraha ka ahna hub loo la fuulay. Wuxuu se ahaa libaax fiiro
        dheer, in godob loo tirinayo og, aadna u feejigan. Dabadeed Xirsi oo
        ahaa kuraygii uu Faroole agoomeeyay ayaa gaashaanqaad noqday, dhaarna ku
        maray inta uu madaxiisu saan lee yahay ee dhiniciisu dhulka ka sarreeyo
        in aanu ka wahsan doonin dilka Faroole. Waxay ahayd intii aan hubka
        qarxaa bulshada ku fidin, taas darteed wuxuu tuntay laba waran oo uu had
        iyo goor sidan jiray.</p>
      <p>Xirsi wuxuu ilaalo ahaadaba, wuxuu raadka caanka ah meesha uu ku arko
        daba galo dabadeed ku hungooboba, isaga oo toddoba iyo toban jir ah,
        goor barqo ah oo rays ah, ayuu arkay raadkii Faroole oo uu ku qiyaasay
        saacad aan fogayn. Sidii uu marar badan oo hore sameeyay isaga oo
        warmaha mid garabka bidix ku sita midna gacanta midig ku xantoobsan,
        aadna u digtoon, ayuu raadkii eryaday. Wuxuu daba ordaba goor ay tahay
        duhur ayuu la galay jeex ay xagarka, xodayga, dhuyaca, dhafaruurta iyo
        dhir kale oo caleen lihi isku baxeen, hoostana caws iyo duur kaga cufan
        yihiin.</p>
      <p>Markii uu hubsaday raadku in uu jeexa galay ayuu yar hakaday, wuxuuna
        maleeyay in ay tahay maalintii ay isaga iyo Faroole dhan uun u ka la
        dhici lahaayeen. Isaga oo aad u sanqadh tiranaya ayuu jeexii dusha kaga
        soo wareegay, ilaa uu bartii uu ka dhaqaaqay ku soo noqday. Raadkii
        xaska ka ma uu bixin, waa xaqiiqa Faroole in uu ku jiro.</p>
      <p>In kasta oo aanu weligii duullan libaax lagu dilayo ka qaybgelin,
        haddana wuu yaqaannay hubka iyo xeeladaha uu libaax ku dagaallamo.
        Booddada dheer ee uu sida cirkasoodhac samada ka imanayo, afka weyn iyo
        afarta miciyood ee uu sida seefta wax ugu xiirayo, labada jeeni iyo
        ciddiyaha ku dhaaban ee cidda uu la helo aayaheedu aakhiro yahay, iyo
        culayska uu dhulka wax ku nabayo, intaas oo ka la daran adeegsigooda
        isku marka ah ayuu dad iyo dugaagba haybad kaga mutaystay.</p>
      <p>Faroole isuma quudho habeen uu duullan tegay in qadoodi waagu ugu
        beryo, waxayna u badan tahay in uu ladaadyadii ladaabtii hilibkii xalay
        la jiifo oo hurdo dheer ku jiro, ayuu Xirsi ku fekeray. Go’ii madaxa ugu
        duubnaa ayuu soo furtay oo si giigsan dhexda ugu duubtay, dabadeed isaga
        oo labadii waran midkood riddo qumman gacanta midig ugu haysta, faraha
        fooddoodana ku soconaya, ayuu jeexii qunyar u dhex galay. Dareemadii
        cufnayd iyo dhirtii jiqda ahayd ee isku baxay ayuu indhaha ku
        mudmuday.</p>
      <p>Cabbaar isaga oo aan waxba arag ayuu dabadeed si kediso ah ugu war
        helay kayntii oo isla kacday, gurxan argaggax leh iyo culays dhinaca
        bidix kaga yimid. Waxay ahayd xaalad u eg duufaan xoog leh oo dunida
        gilgilaysa, laakiin Xirsi xaalad kasta oo baqdin abuuri karta wuu u soo
        diyaar garoobay, sidaas awgeed wuu isxejiyay. Isla ilbidhiqsigii uu
        dhankii weerarka jalleecay ayay dhirbaaxadii Faroole oo xoog lihi laabta
        ka haleeshay, dib ayuuna u dhacay. Laakiin isla markii uu sii dhacayay
        wuxuu haleelay in uu warankii gacanta midig ugu jiray si qumman oo xoog
        leh Faroole ugu tummaatiyo.</p>
      <p>Dhirbaaxdu in kasta oo ay dhulka u tuurtay haddana wax dhaawac ah
        Xirsi may gaadhsiin, sidaas ajligeed wuxuu ku guulaystay in uu degdeg
        isu soo qaado. Warankii uu tuuray mooyee kii kale oo dhulka ku dhacay
        ayuu damcay in uu la boodo, laakiin Faroole oo warankii hore caloosha ka
        taagan yahay, oo si ba’an u gurxamaya, ayaa si mintidnimo ah bawdada
        bidix cantuugo ka buuxsaday oo dhawr tallaabo ku maguujiyay. Si culus
        ayuu Xirsi mar kale dhulka ugu dhacay, markiibana wuxuu ogaaday in uu
        bawdo ka dhaawacan yahay warankiina gacantiisa ka maqan yahay, sidaas
        darteed inta uu degdeg isu qaaday ayuu jeexii debedda uga booday.</p>
      <p>Wuxuu filayay Faroole in uu ka daba iman doono, ableydii ayuuna la
        baxay gacanta midigna ku sii diyaarsaday. Laakiin Faroole in uu gurxamo
        oo jeexa gilgilo mooyee debedda u ma soo bixin. Ilbidhiqsiyadii ugu
        horreeyay Xirsi si aad ah ayuu u digtoonaa, qorshahana ugumay jirin wax
        aan ahayn marka uu Faroole soo baxo in uu kurtun uu gacanta bidix ku
        diyaarsaday afka uu soo ka la waaxi doono u geliyo, dabadeed inta uu
        karaankiisu yahay toorrayda u darandoorriyo. Maanta wada noolaan maysaan
        ee midkiin baa dhimanaya, ayuu ku talogalay. Laakiin in uu kaa soo daba
        bixi waayay waa arrin farxad leh, nasasho yariba waa dan.</p>
      <p>Faroole gurxankii iyo cartankii uu jeexa ka waday qunyar qunyar ayuu
        u dhimay, daqiiqadba ta ka dambaysa ayayna xaaladdu sii qabowday,
        intaana Xirsi kurtunkii iyo toorraydii ayuu labada gacmood ku ka la
        haystay, diyaarna u ahaa weerar lamafilaan ugu yimaadda. Wuu hubay
        waranku in uu si qurux badan Faroole caloosha uga arooray, laakiin u ma
        ega cadow ay intaasi dhulka dhigi karto. Isaga qudhiisu in uu bawdada ka
        dhaawacan yahay ma mooga, dhiig qabow ayaana ka da’aya, laakiin xanuun
        la sheegi karo ma qabo, si uu wax u qabana ka ma fekerin. Waxaa muhiim u
        ahayd uun in uu sii dagaallami karo, taana wuu hubay.</p>
      <p>Wuxuu sidaas ahaado oo dagaal heegan u ahaadaba, Xirsi mar keliya
        ayuu dareemay degganaan iyo aamus gaadhsiisan in uu neefsashada sankiisa
        maqlo, jeexiina waxaad mooddaa meel aan waxba ka dhicin ama wax nooli ku
        jirin. Faroole miyuu dhintay? Mise qudhiisu difaac ayuu dhufayska ugu
        jiraa? Mise, iimaanka laga qaad, dhabarjebin iyo gaade ayuu ku soo maqan
        yahay?</p>
      <p>Xirsi cabbaar ayuu wax uu sameeyo iyo geeri iyo nolol wax uu Faroole
        kaga talo galo garan la’aa. Dabadeed qori ayuu dhankii uu ku malaynayay
        ku tuuray, markii uu falcelin ka waayayna dhawr qori oo kale ka daba
        geeyay, aamuskii se waxba iska ma ay beddelin. Fulaynimo ayaa ku haysa
        ee Faroole oo nooli tuuryo u ma uu dulqaateen ee meesha ka war doon,
        ayuu isku canaantay.</p>
      <p>Isaga oo kurtunkii iyo toorraydii labada gacmood ku sita, sidii
        horena suulasha ugu soconaya, ayuu jeexii ku noqday. Intii aanu wax kale
        arag ayuu warankii ka dhacay helay, markii uu qaatayna socod ku sii
        dhiirraday. Meel uu Faroole ku galgashay oo doogga dhulka ku nabay
        dhiigna ku masaxay ayuu arkay. Haddana meel aan ka fogayn ayuu ka arkay
        midab casuus ah oo dhulka daadsan, waa Faroole oo warankii weli caloosha
        ka qotomo. Cabbaar ayuu eegay ilaa uu dhaqdhaqaaq ka waayay. Ma uu
        aamminin ee isaga oo waranka riddo u haysta ayuu si digtoon ugu
        dhowaaday, laakiin Faroole isma dhaqaajin, wuxuu ahaa mayd.</p>
      <p>Markaa ka dib Xirsi wuxuu dareemay xanuun lugta dhaawacan ka haya,
        wuxuuna arkay sida ay miciyaha Faroole ee huurada lihi bawdada uga
        ruubteen. Wuu ag fadhiistay oo Faroole cabbaar aad u daawaday. Waxaa ka
        muuqata da weyni, ciddiyaha iyo miciyuhuna waa wada dildillaac iyo
        jajab, korkiisana nabarro badan baa ku gunaadmay, meelo badan ayay
        timuhu ka mudhxeen oo dub madow baa soo baxay, inta ku hadhayna waa
        hoolif foolxun. Waxaa ka soo baxaya shuruf isugu jira baarqab qooqan iyo
        biyo ajo ah, ay weheliyaan dhiigga iyo doogga uu burburiyay. Xirsi waxaa
        uu xasuustay galabtii uu Faroole aabbihii cunay sidii uu u da yaraa,
        wuuna la yaabay sidan uu u gaboobay. Haddii aad nin da’dan ah dishid
        ceeb ayay kugu ahaan lahayd, ayuu ku fekeray.</p>
      <p>Inta uu golxobtii la baxay ayuu jeenigii caanka ahaa ee Faroole
        xagasha dhudhunka iyo cududda u dhexaysa ka gooyay, si uu beesha ugu
        geeyo oo loogu damaashaado. Isla markii uu jeexa ka baxay waxaa geed
        raqda dusheeda ah isku soo taagay laba tuke oo si xun u dhawaaqaya, geed
        kalena waxaa soo fuulay gorgor aad u weyn. Xirsi wuu yar hakaday oo
        eegay ilaa ay Faroole ku degeen. Haad kale oo badan ayaa markiiba ku
        xoontay. Dabadeed Xirsi wuu iska sii jiitamay isaga oo jeenigii Faroole
        sita. Waxaa ka buuxay dareen uu farxad iyo murugo u ka la garan
        waayay.</p>
      <p>Lugta uu imika ka dhutiyo sidaas ayuu kaga dhaawacmay, sababtaas
        ayaana loogu bixiyay Micilibaax, maalintaas ayuuna dadkiisa ka helay
        qaddarinta weyn ee weli loo hayo.</p>
      <p>Waqtigaa uu Xirsi dekanada aabbihii dabo joogay Rooble isagu wax uu
        ku maqnaa magaalo iyo waxbarasho, markii uu warka maqlayna isaga oo laba
        go iyo kabo hadiyad ah u sida ayuu walaalkii Rooble miyi ku soo booqday.
        Wuxuu soo arkay madaxii Faroole oo geed la saaray weli saaran. Afka uu
        soo ka la hayo iyo miciyaha cadcad ee la moodo in uu weli nool yahay
        waxay abuurayeen baqdin aan ka yarayn tii uu markii uu noolaa abuuri
        jiray.</p>
      <p>Sidaas ayuu Raage uga dheregsanaa taariikhda ay qoyskooda iyo Faroole
        isla soo mareen, kaas ayaana ahaa dilka keliya ee uu aabbihii u
        tirinayo, oo u la muuqday mid aad uga duwan kan gacankudhiiglenimada ah
        ee Negeeye loo tirinayo. Wuxuu jeclaystay in uu xaqiijiyo xanta Negeeye
        ku saabsani in ay dhab tahay iyo in kale, ku ma uu se dhiirran in uu cid
        wayddiiyo. Dabadeed maalin iyaga oo labadooda ah ayuu Raage soo
        hadalqaaday sheekadii Faroole iyo aabbihii, Negeeye ayaana si lamafilaan
        ah u yidhi:</p>
      <p>“Waxaan la yaabban ahay sida ay taariikhda aabbahaa iyo taydu isugu
        eg yihiin. Anigaba habeenkii aan dhashay ayuu aabbahay libaax dilay,
        markii aan weynaadayna waan ka aarsaday.”</p>
      <p>“Ma libaax aabbahaa dilay ayaad adiguna dishay?” “Haddaa maxaan ku
        lee yahay.” Wuxuu ka codsaday in uu uga warramo sidii uu libaaxu
        aabbihii u dilay iyo sidii uu uga aarsaday. Negeeye wuu yar fekeray
        dabadeed bilaabay qisadii Goodir oo uu ka beddelay uun waxyaalihii laga
        ma maarmaanka ahaa si ay ugu ekaato sheeko libaax. Markii uu
        dhammeeyayna Raage wuxuu wayddiiyay:</p>
      <p>“Oo sidee baad ku garatay in uu isagii ahaa? Ma sida Faroole ayuu
        astaan lagu yaqaan lahaa?”</p>
      <p>Negeeye wuxuu u yar aamusay si qof feejigani garan karo in uu been
        abuurayo, dabadeed ku jawaabay:</p>
      <p>“Haa, qoobabka dambe ciddiyo ku ma uu lahayn.” Raage wax uu rumaysto
        ayuu garan waayay, sheekada Negeeye been ayaa uga dhadhantay, marna
        wuxuu ka shakiyay hadalkii ay Leyli maqashay iyo kii ka la dhinnaa ee uu
        isaga qudhiisu Rooble iyo Qarad ka maqlay in ay sax ahaayeen. Ma laga
        yaabaa waxa uu Negeeye dilay in aanu nin ahayn ee, sida uu sheegay, uu
        ahaa libaax? ayuu iswayddiiyay. Dabadeed Leyla ayuu u sheegay sheekada
        Negeeye iyo libaaxa, iyaduna habeenkiiba Raage oo la jooga ayay
        aabbeheed u sheegtay. Rooble inta uu baaq beenin ah wejiga ka muujiyay
        ayuu yidhi:</p>
      <p>“Sheekoxariiro walba ha rumaysannina.”</p>
      <hr />
      <p>Rooble haba yaraatee Negeeye ma wayddiin sababta imaatinkiisa, wuxuu
        maleeyay in ay ka mid tahay uun barakaca ay dhallinyarada miyigu
        waqtigaa magaalooyinka ku soo gelayeen iyaga oo raadinaya nolol taa hore
        ka door roon. Dabadeed toddobaadkii labaad ee imaatinkiisa, goor fiid ah
        iyaga oo keligood daaradda fadhiya, ayuu Negeeye si lamafilaan ah u soo
        qaaday dilkii uu Damalweyn ka soo geystay. Rooble si aan qiyaas lahayn
        ayuu arrinta uga naxay.</p>
      <p>“Oo miyaadan cidna la tashan? Miyaadan nimankii kuu adeerka ahaa
        midna ka la tashan?”</p>
      <p>“Maya. Taladaa keligay ayaa lahaa.” “Ma aad lahayn, maxaad u
        lahaanaysaa? Wax ay ummad dhami ka heshiisay in aad sida aad doontid ka
        yeesho xaq u ma aad lahayn.”</p>
      <p>Negeeye wuu yar aamusay, dabadeed yidhi: “Aabbahay keligay ayuu i
        dhalay.” “Haddii uu ku dhalay isagu ma geed buu ka baxay sow dad ma ay
        dhalin oo dad la ma uu dhalan? Nin yari inta uu geed ka boodo ayuu talo
        ka boodaa. Miyaad caawa og tahay labadii reer waxay ka la muteen?”</p>
      <p>“Haa, waan og ahay, waxba may dhicin.” “Bal waxa aad ku hadlaysid
        dhegeyso! Sidee baad u og tahay saw adiga halkan i la fadhiya ma
        aha?”</p>
      <p>“Intii aanan soo dhoofin ayaan ka war helay.” “Wax la iska xaq iyo
        xaal mariyay ayaad dib ugu noqotay. Wax laga heshiiyay oo la iska
        dhaarsaday ka daba taggeeda foolxumo ka weyni ma jirto. Miyaadan cuqubo
        ka baqayn?”</p>
      <p>Negeeye ma jawaabin. Rooble isaguba carruurnimadii reer miyi ayuu
        ahaa, si wanaagsan ayuuna u fahmayaa dilka joogtada ah iyo ka la aarsiga
        ka dhexeeya reer miyiga. Laakiin shakhsi ahaan waa nin nabadeed, aad
        ayuuna u neceb yahay dhaqankaa waalan ee ka la aarsiga iyo silsiladda
        godobeed ee aan dhammaan.</p>
      <p>Maalintaa laga bilaabo Rooble wuxuu Negeeye ku eegay indho cusub,
        wuxuu u arkay nin ay ka suurtowdo mar kale iyo ka badanba in uu dhiig
        aadami ku fooldhaqdo. Xushmaddii badnayd ee uu ku soo dhoweeyay markaa
        ka dib wuu ka la noqday, oo wuxuuba jeclaystay in uu sida ugu dhakhso
        badan magaalada ugu sii daayo.</p>
      <p>Run ahaantii Rooble ma jeclaysan balwadda Negeeye ee qaadka iyo
        sigaarka ah, oo ahayd mid aan ku habboonayn bay’ada guriga ee uu
        waxbarashada iyo nadaamka wanaagsan u diyaariyay. Doobab geerashka ka la
        shaqeeya oo qaylo iyo uskag badan ayaa mararka qaarkood guriga u soo
        raaci jiray, gurigii oo dhanna sigaar ayaa ka wada uray. Qaadka oo uu
        guriga ka mamnuucay wuu ogaa in uu la yimaaddo oo qolkiisa ku la
        dhuunto. Sababtaa darteed Rooble mar keliya ayuu arkay isaga oo Negeeye
        khaati ka taagan, wuu se ka xishooday in uu wiil uu abti u yahay oo soo
        magansaday meel xun ku tuuro.</p>
      <p>Maalin odayga oo guriga ka maqan ayuu Negeeye isaga oo qolkiisa qaad
        ku cunaya Leyla u sheegay in ay shaah u kariso, laakiin waa ay diiday
        iyada oo sabab ka dhigtay in ay wax akhriyayso. Waxbana ma ay akhriyayn
        ee waxay diiddanayd qaadka guriga laga mamnuucay in ay Negeeye raalli
        uga noqoto. Isaga oo xanaaqsan markii uu canaantay waa ay iska celisay
        oo tidhi:</p>
      <p>“Ma adigaa i qaba marka aad maalin walba lee dahay shaah ii soo kari,
        sidaas ii soo yeel? Waxba kuu karin maayo ee qaadka guriga ka daa.”
        Dabadeed inta uu yartii si xanuun leh dhegta u maroojiyay ayuu ku
        yidhi:</p>
      <p>“Ilaahoow aanan ku qabin, doqon yahay fooshaxumi.” Leyli waa ay
        ooyday, fiidkii ayayna markii uu aabbaheed yimid u dacwootay. Markiiba
        Rooble isaga oo xanaaqsan ayuu Negeeye qolka ugu galay oo canaantay.
        Negeeye taa ma garawsan, subaxdii xigtay ayuuna gurigiiba ka tegay.
        Maalintaas ka dib marmar ayuu booqasho ugu iman jiray.</p>
      <p>Markii uu Xamar saddex toddobaad joogay ayuu galab isaga oo geerashka
        ka soo rawaxay baskii uu saarnaa ku dhex arkay weji uu garanayo laakiin
        meeshii uu ku arkay iyo magaciiba ka maqan yihiin. Waa lacagqabtaha
        baska oo ah doob qiyaastii Negeeye la da ah. Canka waxaa uga buuxa
        takhsiin qaad ah gacmahana mid lacagta ayuu ku ururinayaa midna xantoobo
        qaad ah ayuu ku haystaa. Dhar uskag badan ayuu gashan yahay,
        nadaafadxumo xad dhaaf ah ayaana kor iyo kal ka muuqata.</p>
      <p>Negeeye oo weli fiirinaya ayuu kii kale toos u soo eegay. Markii la
        isyara eegay ayaa la isu dhoolla caddeeyay, haddana la isu qoslay.</p>
      <p>“Wallaahi waa Negeeye!” ayuu si filanwaa ah u yidhi cod aad uga culus
        kii carruurnimada ee uu Negeeye ku ogaa.</p>
      <p>“Waryaa Diiriye! Wallaahi dirqi baan kugu gartay!” Baska dushiisa
        ayaa cabbaar la isku sii waraystay, markii uu Negeeye degis isu
        diyaariyayna Diiriye ayaa fikrad soo jeediyay.</p>
      <p>“War aynu si wanaagsan isu waraysannee xaggee ayaynu ku
        ballannaa?”</p>
      <p>“Meesha aad doontid, mar aynu fasax nahay, anigu jimcaha ayaan fasax
        ahay.”</p>
      <p>“Jimcaha? Oo jimcuhu waa goorma?” “Waa saaddambe, maanta waa Arbaca.”
        “Jimcaha xaggee baynu isugu nimaadnaa?” “Meel uun, meesha aad doontid.”
        Makhaayad Ceelgaab ah ayay barqada jimcaha ku ballameen. Negeeye wuu
        ogaa Diiriye maalintii isaga oo saddex iyo toban jir ah uu dukaankii
        Xaaji Haybe Damalweyn ku lahaa lacagta ka xaday dabadeed Xamar u soo
        baxsaday. Diiriye isaguna wuu maqlay Negeeye in uu Goodir dilay dabadeed
        baxsaday, laakiin ma uu ogayn meel uu ku dambeeyay.</p>
      <p>Makhaayadda ay ku kulmeen oo ahayd meel ay safarrada gobolladu ka
        baxaan kuna soo degaan aad ayay u nadaafad liidatay oo u habaas iyo
        dukhsi badnayd, dad degdegsan oo buuq iyo qaylo badan ayaana is’hor iyo
        dabo marayay. Mooyi waxa ay meel dhaanta u fadhiisan waayeen, malaha se
        degganaan iyo nadaafad ayaanay dan ka lahayn. Dadka magaalada soo
        galootiga ku ah ayaa lagu yaqaan in ay meelahan ku soo xoomaan si ay
        aqoonnin uga helaan. Miis foolxun oo looxaan la isku kabkabay ka
        samaysan ayay laba kursi oo la foolxumo ah hareeraha ka dhigteen shaahna
        ku dalbadeen. Dabadeed waxay bilaabeen in ay wax walba iska
        waraystaan.</p>
      <p>Negeeye maalintaa wuxuu si tifotiran uga warramay sidii uu dilka u
        geystay, waayo isaga iyo Diiriye reer ahaan Goodir waa ay iska xigeen.
        Diiriye isaguna wuxuu ka warramay sidii uu Xamar ku soo galay iyo
        noloshii adkayd ee uu soo maray oo uu ku tilmaamay cadaab. Labadii sano
        ee ugu horreeyay habeen in aanu guri seexan sariirna dhinac dhigin ayuu
        sheegay. Laakiin dhawrkan sano ee dambe siyaabo ka la duwan ayuu u
        shaqaystay, oo ay ka mid tahay shaqadan uu imika hayo ee
        geerashboynimadu.</p>
      <p>“Laakiin waxii oo lacag ahaa xaggee baad geysay?” ayuu Negeeye
        saaxiibkii wayddiiyay.</p>
      <p>“Waan maqlay odaygii iimaanka la’aa sagaal boqol oo shilin in uu
        sheegtay, laakiin waxay ahayd lix boqol.”</p>
      <p>“Waan hubaa lacagtii loo ururiyay in ay sagaal boqol ahayd”, waxaa
        yidhi Negeeye oo si wanaagsan u xasuusan gartii lacagtaasi sidii ay u
        dhacday.</p>
      <p>“Waan maqlay, laakiin tii aan qaatay lix boqol uun bay ahayd.” “Oo
        sidee bay fikraddu kuugu dhalatay? Maxaad se iigu sheegi wayday?”</p>
      <p>“Ma xasuusan tahay ciiddii u dambaysay ee Damalweyn inoogu wada
        dhalatay?”</p>
      <p>“Maxaan u xasuusnaan waayay, sow tii dadka oo wada xarragoonaya oo
        wada faraxsan aynu qaydadkii duugga ahaa wax aynu iskaga beddelno
        weynay.”</p>
      <p>“Ma xasuusan tahay kii yaraa ee Xaaji Haybe dhalay in uu igu qoslay
        oo aan garaacay?”</p>
      <p>“Wuxuu ahaa Madaxay, miyaad illawday?” “Sow ma xasuusnid in aynu
        yaacnay oo maalintii oo dhan kaynta ku jirnay?”</p>
      <p>“Si wanaagsan.” “Maalintaas ayaan goostay in aan dhaco.” “Oo maxaad
        iigu sheegi wayday?”</p>
      <p>“Kuu ma aan sheegin waayo odaygaasi waa kii adiga iyo Amran idinku
        dhowaa ee wax kuu dirdiran jiray.”</p>
      <p>“Kelebka kelebku dhalay anigu markaas ma aan necbayn, beri dambe
        ayaan se Amran khaati uga joogsaday. Weligaa miyaad aragtay lixdan
        jir…”</p>
      <p>“Odayna ma ahayn ee wuxuu ahaa nijaas.” “Laakiin xataa haddii ay lix
        boqol ahayd waa lacag aad u badan ee maxaad ku samaysay? Dukaan weyn baa
        lagu furan karaaye.”</p>
      <p>“Sow Kuu ma aan sheegin in aan cadaab soo maray? Cadaabtaas ayay
        iyaduna ku gubatay.”</p>
      <p>“Malaha adigana waaba lagaa sii dhacay?” Diiriye waqtigii uu
        noloshiisa ugu necbaa ayuu dib u xasuustay, berigii uu isaga oo aan
        Xamar cid ka aqoon soo galay.</p>
      <p>“Sidii aad ogayd Xamar cid ku ma aan lahayn, albeerko la seexdo, guri
        la kiraysto iyo bangi lacag la dhigtana ma aan aqoon.”</p>
      <p>“Haye?” “Maalmihii ugu horreeyay nolol aad u farxad badan una dhib
        badan, u yaab badan una aqoon kororsi badan, baan galay. Cidda keliya ee
        aan fahmay ee raacay waxay ahayd ciyaal suuq. Iyaga ayaa indho ii noqday
        oo huluulaha ay dadka hooy la’aanta ahi seexdaan, shineemooyinka la galo
        iyo meelaha badda lagaga dabbaasho i baray.”</p>
      <p>“Haye?” “Kurayadaa debedyaalka ahi dhacdhac badan ayay igu qabeen,
        lacagtaa ay meel aan ka keenay iyo meel ay iigu jirto toonna garan
        waayeen ayay mar igu qaddarin jireen marna inta ay isugu kay tagaan iga
        baadi jireen.”</p>
      <p>“Oo lacagta xaggee baad dhigatay?” “Dee sheekada iga sug!” “Haye?”
        “Maalintii aan magaalada imid tii xigtayba inta aan lacagtii koombo ku
        riday ayaan meel xabaalo ah ku aasay, halkaas ayaanan marba waxa aan uga
        baahdo inta aan dadka iska fiiriyo ka la soo bixi jiray. Ha ahaato ee
        markii dambe arrin fudud ma ay noqon, waayo dibjirku markii ay ogaadeen
        in ay lacagi meel ii taal ayay tallaabadayda tiriyeen.”</p>
      <p>“Haye? Wallee taa iyaga ayaa u dambaynaya.” Diiriye laba xabbadood oo
        sigaar ah oo qaaqaawan ayuu jeebka sare ee shaadhka ka soo saaray oo mid
        Negeeye siiyay midna isagu shitay, dabadeed si busaarad ah u nuugay
        haddana qiiq dhuubanna soo afuufay. Dabadeed wejiga oo ay timo iyo
        findoob uskag badani ku filiqsan yihiin calaacasha ku camcamiyay.</p>
      <p>“Haddii ay iyagu u dambayn lahaayeen abaal baan ku qabi lahaa ee
        dhegeyso. Sow ma aad arag kuwo tuug ah oo saddex midh oo turub ah
        isdhaaf dhaafiya?”</p>
      <p>“Arkay, waa kuwii maalin dhoweyd shilin aan lacagba ka haystay iga
        maroojiyay. Waxaan maqlay dadka badawda ah ayay ilaashadaan. Ma
        nimankaas baa ku helay?”</p>
      <p>“Maalin aniga oo shilimo sita ayaan kuwaa Ceelgaab ku la kulmay.
        Markii ay intii iga heleen ayaan xanaaqay oo koombadii isku sii daayay.
        Xoogaa kale markii ay iga qaadeen ayaan haddana in kale la soo
        orday.”</p>
      <p>“Waan garanayaa waxa aad soo waddid: intii ay kaa heleen mooyee intii
        kalena waa ay kaa qaadeen?”</p>
      <p>“Beri dambe ayaan ogaadaye ka turubka dhigaya oo keliya ma aha ee waa
        koox dhan.”</p>
      <p>“Haa, nimanku maalin dhoweyd ayay i heleene. Haye?” “Markii aan
        gartay waxa in ay tuugnimo ku jirto ayaan iskaga tegay. Makhribkii
        markii aan damcay in aan wax aan ku casheeyo shineemana ku galo la soo
        baxo waxaan ku turaanturrooday koombadii oo godkii dushiisa galgalanaysa
        af madow oo foolxunna soo ka la haysa.”</p>
      <p>“Waar illayn naxdin u ma dhimatid! Haye?” “Meeshiiba ka ma aan
        dhaqaaqin markii ay saddex iyagii ah oo mindiyo sitaa i
        hareereeyeen.”</p>
      <p>“Haye?” “Waxay la noqotay Xamar oo dhan in ay koombooyin lacag ahi
        iigu aasan yihiin, inta ay haanka mindi iga saareen ayayna ii sheegeen
        haddii aan nolol doonayo in aan lacagta soo faago.”</p>
      <p>“Taas ayaaba kuugu daran! Haye?” “Habeenkii xigay oo dhan maxbuus
        baan u ahaa, garaacid aan arxan lahayn ayayna igu wadeen, dabadeed
        markii ay iga quusteen aniga oo aan waxba la noolayn iga tageen.”</p>
      <p>“Lacagta waad dayacday. Nin yar baad ahayd. Intee in la’eg ayaa ilaa
        markaa kugu baxday?”</p>
      <p>“Haddii aan beenta iska dhawro wax boqol shilin ka yar.” “Lacagta
        waad dayacday. Dabadeed sidee baad Xamar uga dabbaalatay?”</p>
      <p>“Horta maad i wayddiisid nimankii, illayn waan bartay oo maalin walba
        magaalada ayaan ku arki jiraye, waxa aan ka yeelay.”</p>
      <p>“Oo maxaad ka yeeli kartaa rag kaa waaweyn kaana tuugsan?” Diiriye
        isaga oo aan jawaabin ayuu kabbadii shaaha ugu dambaysay bakeeriga ka
        fuuqsaday, markii uu kii Negeeye eegayna wuxuu arkay isagana in uu ka
        madhan yahay. Dabadeed gabadh meesha ka shaqaynaysay ayuu u baaqay,
        wuxuuna wayddiiyay:</p>
      <p>“Naa caddaysku ma caano boodhaa?” “Caano lo waaye, maxaa jira?” ayay
        tidhi. “Naa lo lahaane laba kale noo keen oo kayga ha iga soo caddayn.
        Lo ku lahayd! Lo iyo geel toonna Alle ku ma siiyo!”</p>
      <p>“Anigana ha iga soo caddayn”, ayuu Negeeye isaguna codsaday. “Abboo
        caano lo waaye, laakiin haddii rabin waa idinka dhaafaa. Caane boore ku
        ma lahoo! Caane boore aniga intee ka keenay?!” ayay ku cabatay, oo
        labadii bakeeri ee ay faaruqiyeen la dhaqaaqday.</p>
      <p>Diiriye saaxiibkii ayuu ku jeestay oo ku yidhi: “Reer xamar aniga i
        wayddii, in ay balaayo kuu walwalaaqaan mooyee ha ka sugin in ay oon
        xalaal ah kaa iibiyaan.”</p>
      <p>Negeeye ma hadlin ee madaxa ayuu ruxay isaga oo hadalkaa aqoon
        kororsi ka dhiganaya.</p>
      <p>Diiriye mar kale ayuu wejigii iyo timihii aan awalba nadiifta ahayn
        haddana habaaska iyo dhididka Ceelgaab isugu dhegeen si aan debecsanayn
        calaacasha u marmariyay.</p>
      <p>Gabadha meesha ka shaqaynaysay qiyaastii waxay ahayd labaatan jir,
        waxayna lahayd jidh yar shilis oo guntiinada khafiifka ah badhida iyo
        laabta ka soo riixaya. Markii ay shaaha dhigaysay naaska bidix oo ay
        guntiinadu ka yar faydantay oo ilaa ibtu muuqato ayuu Diiriye si qof
        arkayaa la yaabi lahaa aad u qooraansaday, markii ay ka dhaqaaqdayna
        indhaha ayuu la sii raacay ilaa ay gudaha ku libidhay. Markii uu miyirku
        ku soo noqday, inta uu afka oo durba xummad la engegay carrabka ku
        qooyay, ayuu sheekadii halkii ka sii ambaqaaday.</p>
      <p>“Waa runtaa oo nimanku waa ay iga waaweynaayeen, igana tuugsanaayeen,
        igana ilbaxsanaayeen, laakiin ‘mintid faro yar midhihii bataa ka ma
        macaashaan’. Foorno ayaan gudintii xaabada lagu jejebin jiray ka xaday
        oo meel aammin ah ku qarsaday. Dabadeed saqdhexe ayaan huluul ay seexan
        jireen oo Weliyow Cadde u dhow iyaga oo hurda ugu galay.”</p>
      <p>“Haye?” ayuu Negeeye u yidhi si xamaasad leh isaga oo sugi kari la
        natiijada duullanka masaarta ku hubaysan ee Diiriye.</p>
      <p>“Saf ayay u jiifeen ee kii ugu sokeeyay ayaan inta xooggaygu yahay
        gudintii ku hubsaday, markii uu cabaadayna cagaha ayaan wax ka dayay.
        Maalintii xigtay ayaan baabuur ku dhacay oo Hargeysa ka soo jeestay.
        Halkaas ayaan sannad ku noolaa, dabadeed Xamar ku soo noqday. Ilaa
        berigaa dhuumaalaysi ayay ii ahayd.”</p>
      <p>“Oo sannad dhan baad Hargeysa joogtay?” “Sannad haddii sannadihii
        badnaa ee Xamar la isku wada daro igaga daran.”</p>
      <p>“Laakiin ninkii aad nabarka ku dhufatay sida ay wax u gaadheen ma ka
        war heshay?”</p>
      <p>Diiriye wuu yar qoslay. “Haddii aad maanta Xamar ku aragtid dhawr iyo
        soddon jir gaaban, laf weyn, madaxa cadho ka qaba oo inta badan timuhu
        ka daateen, kaas oo Baraako Cabdow ka soo baxa, aadna u qaylo iyo
        rabshad badan, oo tikidhada filimada, ruwaayadaha iyo isboortiga inta uu
        soo xaabsado ka sii ganacsada, kuna magac dheer Geeddi Baabbow, gacanta
        bidixna dhudhunka ka gammuuran tahay, waa isaga ninka aan shantaydii
        boqol ku illaawey.”</p>
      <p>Negeeye qosol ayuu la dhacay. Ninkaa weli ma uu arag laakiin sidii
        isaga oo hor taagan ayuu maskaxdiisa isugu sawiray. Inta uu si qallafsan
        laakiin gacaltooyo leh Diiriye garabka uga dhirbaaxay ayuu ku yidhi:</p>
      <p>“Nin rag ah! Wallee caawa haddii aad dhimatid geeridaadu waa
        xalaal.”</p>
      <p>“Aan ku noqdo haddaba sidii aan jabkaa uga soo kabtay”, ayuu yidhi
        Diiriye.</p>
      <p>“Haa, sidee baad uga dabbaalatay?” “Muddo aan yarayn oo maalintaa ka
        dambaysay aad ayay iigu adkaatay in aan la qabsado noloshii
        debedyaalnimada ee aan moodayay in aan ka mid ahay. Weliba Hargeysa
        waxay Xamar kaga darrayd bahal dhaxan ah oo xilliyada qaarkood xataa
        dadka hooyga leh nafta u keenta. Wax kale iska daa ee berigaa waxaan ku
        sigtay in aan Damalweyn ku soo noqdo, haddana waxaan u arkay taloxumo
        aan mid ka liidataa jirin. Waxaan bilaabay in aan u noolaado si kasta oo
        aan ku noolaan karo: tuugnimo, boob, khiyaamo, dawarsi, shaqo… wax
        walba. Nin rag ahna cabasho looga wanaagsan ee wax la soo marayba waa
        laga nool yahay.”</p>
      <p>“Haa, waa laga nool yahay”, ayuu Negeeye saaxiibkii ku la
        dabbaaldegay, oo haddana wayddiiyay: ”Oo markii aad Xamar ku soo noqotay
        Geeddi Baabbow miyaydaan isarag?”</p>
      <p>“Aad baan uga digtoonaa, Ceelgaab iyo Xamarweyne oo aanu isagu
        dhaafin anigu waan ku yaraa. Marar badan ayaan se ka il horreeyay oo ka
        dhuuntay. Runtiina anigu ma hubo in uu og yahay cid waxyeeshay in ay
        aniga tahay. Laakiin xataa haddii uu og yahay nolol maalmeedda iyo
        isbiirtaha oo uu cabbo ayuu intaa u ordayaa ee in aan anigu nacasnimo
        isla hortaago mooyee waxaan filayaa in aanu waqti uu igaga fekeraba
        helin. Asxaabtiisiiba wax silic u dhintay iyo wax xabsiyada ku jira ayay
        u qaybsan yihiin ee muxuu gacan beri hore ka luntay danihiisa ugaga
        mashquulayaa? Sidaas oo ay tahay ma aammino ee waan ka digtoon ahay.
        Intii aan geerashboyga noqday ayay se iigu daran tahay oo ugu yaraan
        maalintii mar waan arkaa.”</p>
      <p>Maalintaas oo dhan magaalada hoose ayay wareegayeen, maqribkiina
        waxay galeen Shineemo Ceelgaab oo uu ka socday filin dagaal ahi. Waxay
        ahayd markii ugu horreysay ee uu Negeeye filin galo, sidaas darteed wax
        walba waxaa uga muhiimsanayd in uu barto waxa filinka lagu sheegaa waxa
        uu yahay, meesha lagu daawado iyo sida loo daawado.</p>
      <p>Ilaa maalintii ugu horreysay ee uu filin maqlay waxaas oo dhan wuu
        iswayddii n jiray, laakiin waxa uu caawa indhihiisa ku arkay si weyn
        ayay uga duwan yihiin khayaaligii uu maskaxda ku hayay. Weligii ma uu
        arag dad intaa tiro la’eg oo meel aan masjid ahayn isugu soo xerooday,
        oo saf saf u fadhiya isku dhanna u wada jeeda. Waxay u ekaayeen dad
        salaad ku jira, wuxuuna dareenkiisa ka helay goor dhow in uu maqli doono
        jamaacada oo leh <em>AAMMIIN!</em> Laakiin maya, meeshu waa shineemo,
        ayuu isxasuusiyay.</p>
      <p>Laba kursi ayay isaga iyo Diiriye fadhiga ku boobeen, wejigana ku
        beegeen derbi cad. Wax yar ka dib derbigii waxaa ka soo dhex baxay codad
        iyo sawirro dhegaha iyo dhaayaha Negeeye ku cusub. Haa, waa kaa filinka
        la sheegaa, ayuu xaqiiqsaday, si xiiso iyo degganaansho la’aan ahna u
        daawaday.</p>
      <p>Waa dad caddaan ah. Weligii qof cad maalin dhoweyd ayuu nin meel
        maraya arkay, in badan ayuuna sii eegay isaga oo mooday qof dubku ka
        dhacay. Caawana dadka filinka ka muuqdaa waa wada caddaan. Dadka oo
        keliya ma aha ee duniduba waa duni kale oo aan Xamar iyo Soomaaliya
        toonna ahayn. Afka lagu wada hadlayaa waa af qalaad. Cabbaar ayuu
        iscelceliyay laakiin su’aalaha ku abuurmay culayskooda wuu xejin kari
        waayay.</p>
      <p>“Waar Diiriye, meeshu waa xaggee?” Diiriye dareenka saaxiibkii waa uu
        og yahay, geel laba jir soo wada mar, qosol ayuu isku celiyay.</p>
      <p>“Waa Maraykan.” Negeeye wuu yar aamusay. “Oo ma Maraykan ayaynu
        halkan ka arkaynaa?” “Maya, waa filin mar hore laga soo sawiray. Hadhow
        baan kuu sharxi ee imika iska daawo”, ayuu hoos ugu sheegay si aanay
        dadka kale badawnimo ugu eedayn.</p>
      <p>“Waar qoladiinnaa hore, aanu filinka idinka dhegeysanno ee naga
        aamusa”, ayuu nin safkii iyaga ka dambeeyay fadhiyay ku qayliyay.</p>
      <p>Waa gartii, tobankii eray ee talyaani ah mid buu ka fahmayaa, kiina
        in la dhaafiyo ma aha, ayuu Diiriye ku fekeray isaga oo og dhibaatada
        afka ee isaga iyo soomaalida kaleba filimada ka haysata.</p>
      <p>Negeeye filinkaa in kasta oo uu madaddaalo iyo waayo’aragnimo ka
        helay, haddana dhab ahaantii waxba ka ma uu fahmin. Mushkiladdu luqadda
        oo keliya ma ay ahayn ee sawirradii noolaa ee is daba wareegayay, ee mar
        roorayay marna hakanayay, mar libdhayay marna soo baxayay, meel ay ka
        socdaan iyo meel ay u socdaan toonna wuu garan waayay. Mid ayuu se
        habeenkaa ogaaday: dunidu sidii uu moodayay aad ayay uga duwan
        tahay.</p>
      <p>Berigaa magaalooyinka waaweyn waxaa ku soo qulqulay dad aad u tiro
        badan oo miyiga ka soo barokacay. Dadkaasi markii ay magaalo weyn oo aan
        la isaqoon yimaadeen waxay bilaabeen in ay u noolaadaan sida ay doonaan,
        waxaana batay dhaqammo aan awal jirin ama yaraa oo uu dhillaysigu ka mid
        yahay. Cawayskaana markii ay filinka ka soo baxeen Diiriye saaxiibkii
        wuxuu sii mariyay Buur Karoole oo ahayd mid ka mid ah goobaha
        dhillaysiga kuwa ugu cammiran.</p>
      <p>Cabbaar ayay wadiiqo dhuubnaanta dhabbo jiir la moodo oo xaafad
        foolxun dhex marta iyaga oo aamusan isdabo galeen, dhawr nin oo
        dhididsan ayayna weydaarteen. Dabadeed guri loox ah oo ay siifadda
        dhididku kaa hor imanayso ayay galeen. Waa guri ka kooban qolal badan oo
        barxad dhexe ku soo wada jeeda. Mid walba waxaa ka bidhiiqaya feynuus
        gamaarsan, mid walbana waxaa hor fadhida naag aan in hoosta laga galo
        mooyee wejigeeda si fiican loo arkayn. Iyaga oo aan wada hadlin, cid
        kalena la hadlin, ayuu midba qol isku qaaday gabadhii hor fadhidayna
        caasha sii mariyay. Negeeye waxaa ka soo daba gashay mid labaataneeyo
        jirta aadna u madow una jidh wanaagsan oo uu Amran ku soo xasuustay.</p>
      <p>Negeeye markii ay abtigii iskhilaafeen Diiriye oo uu sidaas Xamar ugu
        la kulmay ayuu qol Hawlwadaag uga kiraysnaa la degay.</p>
      <h3 id="section-2">3</h3>
      <p>Waa 21ka Oktoobar, sannadguuradii dhalashada Kacaanka. Negeeye oo
        afar bilood Xamar joogay wuxuu u daawasho tegay fagaaraha dabbaaldegga.
        Weligii run iyo riyo toonna ku ma uu arag quwad ciidan oo intaa tiro
        la’eg iyo qalab dagaal oo sidaas u culus. Waa duni yaab leh oo ku cusub.
        Gaardiga iyo durbaanku wadnihiisa ayay gilgileen, jibbo iyo qiiro aad u
        badan ayayna ku abuureen. Wuxuu hareeraha ka arkay dumar mashxaradaya
        marna ooyaya, wadaaddo ducaynaya iyo rag dhididka qiiradu dharka iyo
        dhafoorka qooyay. Tol iyo towrad mid ay ahaataba, soomaaligu cidda uu ku
        abtirsado ma jirto wax uu ka la jecel yahay xoog dagaal. Cilmi, dhaqaale
        iyo wax kale toonna la ma daneeyo. Dadka meesha jooga badankoodu quud
        maalmeedka ma soo qabtaan, laakiin maanta ma jiraan faan iyo islaweyni u
        dhimani. Ingiriis iyo Talyaani casar ma la raray, Xabashi, Kiiniya iyo
        Faransiis dhulka ay haystaan in ay hurdo macaan ku seexdaan ma laga
        xaaraameeyay? Haddaba Aakhiro meel la tago leh.</p>
      <p>Negeeye maalintaa isaga oo aan goobtii ka dhaqaaqin ayuu goostay in
        uu askari noqdo.</p>
      <p>Geerashkii uu farsamada ka baran jiray beryahan waxaa ka soo gala
        shilimmo u badan baqshiish ay siiyaan dadka baabuurta looga shaqeeyaa.
        Noloshiisu ha iska liidato ee Rooble wuu ka xoroobay, run ahaantiina
        isku ma fiicna, inta badanna ismaba arkaan. Laakiin taladaa ku dhalatay
        in uu ku wargeliyo ayay la noqotay. Fiidkii ayuu guriga ugu tegay.</p>
      <p>“Waxaan goostay in aan millateri noqdo.” “Sow laga ma yaabo in lagu
        raadinayo?” “Mar uun baan dhiman lahaa.” Waxaa jiray sharci uu Kacaanku
        la yimid oo ahaa qofkii qof dila in loo dilo. Taas darteed Rooble aad
        ayuu uga welwel qabay qoyskii uu Goodir ka dhintay in ay dacwoodaan.
        Markii uu sheegay in uu askari noqonayana wuu la yaabay, wuxuuna u arkay
        nin wadkiisu galay oo mawdku u gacan haadiyay.</p>
      <p>Negeeye isaguba arrintaas wuu ka fekeray, laakiin meesha uu dilka ka
        geystay oo miyi fog ah iyo arrinta oo uu ogaa in xeer dhaqameed lagu
        dhammeeyay dartood baqdinta uu Rooble ka digayaa isaga waa ay ku
        yarayd.</p>
      <p>Raage iyo Leyli habeenkaa markii ay maqleen Negeeye oo ciidanka
        qalabka sida ku biiraya aad ayay u la yaabeen. Waxay ahayd mar ay si
        dhab ah u ogaadeen Negeeye in uu yahay gacankudhiigle, ciidankana waxay
        u haysteen dad xumaha oo dhan ka dhawrsan. Taa iska daaye waxay la
        yaabeen sida uu qof qaadka cunaa oo sigaarka cabbaa ciidan u noqon
        karo.</p>
      <p>Negeeye isagu markiiba taladaa meelmarinteeda ayuu u
        tabaabulshaystay, barashadii farsamadana degdeg ayuu faraha uga qaaday.
        Si uu wehel uga dhigto ayuu Diiriye askarinnimada ku qalqaaliyay,
        laakiin ku ma uu guulaysan, shaqada baabuurta ayuu uga hanweynaa.</p>
      <p>Negeeye wuxuu iska diiwaan geliyay millateriga oo ka mid noqoshadiisa
        waqtigaas irridaha loo ballaqay. Berigaas waxaa socotay ciidamayntii ugu
        badnayd taariikhda Soomaaliya, oo ay sabab u ahaayeen askartii talada
        dalka maroorsatay iyo isu diyaarinta halgankii lagu heshiiyay in
        soomaalida maqan lagu xoreeyo.</p>
      <p>Darxumo ha ku koro, wuxuu se ahaa labalafood dherer iyo dhumuc u
        dhashay, weydna ha iska ahaado ee noloshii adkayd ee Damalweyn naftiisa
        iyo jidhkiisaba waxay ka soo dhigtay suun maas ah. Wuxuu u ekaa qof
        sidiisaba askarinnimo loo abuuray. Sidaas darteed tabobarku run ahaantii
        isaga u la ma adkayn sidii ay ragga kale had iyo goor uga cabanayeen.
        Laakiin saddexdii cisho ee ugu horreeyay waxay lahaayeen hawl gaar
        ah.</p>
      <p>Maalintii uu tabobarku bilawday galabtii ka horreaysay ayuu Negeeye
        xero ciidan oo Xamar debedda ka ah iska xaadiriyay. Subaxdii xigtay
        ciidankii cusbaa inta dirays loo qaybiyay ayaa barxaddii xerada lagu soo
        safay, loona bilaabay tabobar cadaab u eg. Saraakiil wada xanaaqsan oo
        canaan iyo qaylo badan, mararka qaarna gacanqaad weheliyo, ayaa
        ciidankii majaraha u qabtay. Maalintii koowaad waxaa la qabtay shaqo
        adag oo lagu dejinayay laguna ka la hagaajinayay sariiro iyo qalab kale
        oo beryahaa xerada laga soo buuxiyay. Gaardi, orod iyo jimicsi adag ayaa
        dhawrkii cisho ee ku xigay midba mid looga gudbay.</p>
      <p>Maalmahaas Negeeye, sida ragga kale, ayuu marka waqtiga hurdada la
        gaadho isaga oo wada damqanaya sidii wax dhintay sariirta ku dhici jiray
        kuna hambaberi jiray subaxda xigta qaylada iyo siidhiga saraakiisha.
        Laakiin markiiba wuu la qabsaday, isaga oo istusay askarinimadu in ay
        tahay shaqo raggannimo iyo sharaf leh. Ilaa carruurnimadii hammigiisa
        ugu weyni wuxuu ahaa in uu noqdo nin adag oo laga baqo, taasina in ay
        maanta ugu dhow dahay ayuu dareemay.</p>
      <p>Garoonka hanfiga iyo habaaska badan marka uu gaardigu isdaba marayo,
        ee ay qorraxdu dunida shiilayso dhididkuna dhulka u dhaco, ee uu ninka
        jilicsani beer caddaado, Negeeye wuxuu ku fekeri jiray ragga kale oo
        dhami haddii ay mid mid u daataan in uu yahay ama noqon karo ka ugu
        dambeeya ee awood iyo adkaysi u leh in uu sii noolaado. Tallaabada
        gaardiga marka uu kabta sida xoogga leh dhulka ugu dhufanayo waxay u la
        mid ahayd isaga oo reer damalweyn madaxa kaga tumanaya. Runtii marar
        badan ayuu cagtiisa culus oo dhulka ku sii socota dareemay in ay afka
        kaga dhacayso mid ka mid ah raggii reer damalweyn ee markii uu tabarta
        darraa ku wiirsan jiray, gaar ahaan Aw Faarax iyo odaygii xumaa ee inta
        uu saqdadhexe Amran ku soo guureeyo hurdada ku bakhtiisan jiray.</p>
      <p>“Cagtu marka aad kor u qaaddid biyoshub ha yeelato, cidhibtuna iyada
        oo kaynaansan dhulka ha cuskato! Sida gabadh tamashle ah ma aha
        raadkaagu in uu muuqan waayo, ee waa in uu sidii fadal libaax muddo
        dheer dhulka sii qodnaadaa. Shaqadaadu waa dil, diintaadu waa amar
        qaadasho, hoygaagu waa gaajo iyo harraad, sedkaaguna waa siifadda
        baaruudda. Waxaa lagaa doonayaa ciidanka Afrika ugu guunsan in aad sida
        cawsha eridid, oo aad boqor libaax sheegtay sidii ri irmaan dhegta soo
        qabatid. Taasina Kuu ma fududa haddii aad tahay nin jilicsan.” Sidaas
        ayuu sarkaalka xeradu u qaylin jiray.</p>
      <p>Negeeye hadalkaa wuxuu ka heli jiray dhiirrigelin aan mid ka weyni
        jirin. Kamana ay ahayn Xabashi nacayb iyo waddaniyad, sidii ay dadku
        berigaa u badnaayeen, laakiin naftiisa cuqdadda iyo aarsigu ka buuxay
        ayay xaaladdani dheef u ahayd. Dhanka kalena qiime in uu yeelan karo
        aanu weligii ka fekerin ayuu dareemay.</p>
      <p>Aqoonta uu tabobarkaa ka kororsaday ma ay ahayn oo keliya ta
        ciidanka, ee wuxuu bartay adduun iyo nolol dhan oo ka daahnayd. Wuxuu
        bartay akhriska iyo qorista far soomaalida oo markaa cusbayd, wuxuu wax
        ka bartay taariikhda iyo juqraafiga Soomaaliya oo borobbagaando iyo been
        lagu iidaamay. Waxaa loo sheegay sida ay soohdimaha Soomaaliya ku
        dhismeen iyo in ay tusaale u tahay cadaawadda gumaysiga iyo
        imbiriyaaliyadda. Wuxuu bartay in ay jiraan gumaysi cad iyo mid madow oo
        soomaalida u midoobay. Waxaa loo sheegay dawladnimadii lixdankii in ay
        ahayd maqaarsaar dadka iyo dalka lagu maali jiray, Kacaankuna u dhashay
        qarannimo buuxda iyo midnimo ay soomaalidu yeelato in uu xaqiijiyo.
        Waxaa la tusaaleeyay sida uu Kacaanku u eryay imbiriyaaliga,
        gacansaaarkana u la yeeshay bulshooyinka horusocodka ah.</p>
      <p>Madaxweynaha oo gabogabayntii tabobarka ka soo qayb galay ayaa
        xamaasadda Negeeye cirka ku sii shareeray. Madaxweynuhu markii uu
        ciidanka salaansharaf ka qaatay ayuu jeediyay khudbad dheer oo aan ahayn
        wax cusub ee uu sidii hadal cajalad ku duuban munaasabad walba ku soo
        celcelin jiray:</p>
      <p>“Jaalleyaal, xilka aad qaaddeen waa mid culus oo idiinka baahan
        adkaysi, Kacaannimo iyo karti dheeraad ah. Waa mid idiinka baahan
        nafhurid iyo in aad u hiilinta Kacaanka ka hormarisaan waalidkiin iyo
        walaalihiin; in aydaan u nixin kacaandiid. Kacaanku wuxuu u dhashay
        xakamaynta xaaraancunka, burburinta eexda, qabiilka iyo qaraabokiilka;
        wuxuu u dhashay sinnaanta iyo daryeelka danyarta; idinka ayuu idiin
        dhashay (askartu waxay ka timaaddaa dabaqadda ugu liidata bulshada).
        Midhaha Kacaanka cidda guran doontaa waa cidda maanta dulinka ka
        ilaalisa, mana illaawi doono cidda abaal u gasha ee abaal u dhigta,
        jaalleyaal…”</p>
      <p>Waxaas oo dhan Negeeye wuu rumaystay. Waxaa se kaga sii darraa,
        dareenkiisana raad qoddo dheer ku reebay, markii uu madaxweynuhu sheegay
        isaguba in uu maalin goobtan oo kale taagnaa oo tabobar dhammaynayay,
        maantana, halgan adag iyo waqti dheer ka dib, uu yahay Aabbaha Umadda
        iyo Hoggaamiyaha Kacaanka.</p>
      <p>Negeeye intaa wuxuu ku dhaygagsanaa dhafoorrada odayga oo uu ka
        arkayay dhirbaaxooyinkii kulkululaa ee waqtiga, iyo darajada garbaha
        kaga taxan oo u muuqata dhirbaaxooyinkaas nabsibaxoodii. Ilbidhiqsigaa
        waxaa ku abuurantay riyo fog, wuxuu goostay in uu sarkaal noqdo.</p>
      <p>Maalintii tabobarku dhammaaday saddex askari oo uu isagu ka mid yahay
        ayaa alifkii ugu horreeyay qaatay, kaas oo ay ku mutaysteen shiish
        wanaag iyo adkaysi. Alifkaasi Negeeye wuxuu cagta u saaray sallaankii
        koowaad jaranjaro dheer oo uu fanashadeeda u guntaday.</p>
      <p>Isaga oo waxaas oo dhan maanka ku qaatay markii tabobarku u dhammaday
        wuxuu ahaa qof kale. Aad ayuu u xamaasadaysnaa, aad ayuu u xanaaqsanaa,
        aad ayuuna u la yaabbanaa waxa soomaalida qaarkood ka dhigay
        maanlaaweyaal aan Kacaanka siin abaalkii uu ka mudnaa. Wuxuu fahmi
        waayay sheyddaanka madaxa kaga jira rag uu abtigii Rooble ka mid yahay,
        kuwaas oo uu maqli jiray iyaga oo xan iyo xumaan ka sheegaya saraakiisha
        sare ee Kacaanka. Marar badan ayuu maqlay iyaga oo si yasid leh ugu
        kaftamaya: “Ma askar baa siyaasad wax ka taqaan?! Dalka ma waxay
        moodayaan xero millateri?! Hantiwadaaggan ay nagu wareeriyeenna xaggee
        bay ka soo bawsadeen?!”</p>
      <p>Isaga oo sidaas u fekeraya, oo dirayskii ciidanka gashan, cududahana
        alif cadi kaga suntan yahay, oo sidii ilmo dharkii ciidda loo geliyay
        cagaha carrada ka ilaashanaya, ayuu maalin reer abtigii soo booqday.
        Markii muuqiisa la arkay ayay deriskii ku soo xoomeen, oo sidii nin
        aroos ah mashxarad iyo sacab ku gelbiyeen. In kasta oo uu ogaa in aanay
        ahayn jacayl isaga ahaan loo qabo, ee ay tahay qaddarin ciidanka oo dhan
        loo hayo, haddana islaweyni aad u badan ayuu dareemay. Waxay ka mid
        ahayd waxyaalihii shaqada sii jeclaysiiyay.</p>
      <p>Markii uu tabobarku dhammaaday ciidankii waa la ka la firdhiyay
        inbana gobol baa lagu meeleeyay. Dhawr uu isagu ku jiro waxaa laga
        shaqogeliyay gaas fadhigiisu ahaa Baydhabo.</p>
      <p>Xerada Negeeye lagu qoray in kasta oo aanay ahayn meel xiise badan,
        maalin walibana u egayd tii tagtay, haddana waa ay ka duwanayd noloshii
        dhibka badnayd ee tabobarka, tii uskagga ahayd ee geerashka iyo tii
        darxumada badnayd ee Damalweyn intaba. Wuxuu yeeshay mushahar uu isku
        hallayn karo, wuxuuna dareemay in uu taagan yahay meel uu dhismaha
        mustaqbalkiisa ka amboqaadi karo. Madaxweynuhuba mar buu alifle ahaa,
        waddada yari ta weyn ayay kugu riddaa, ayuu isxasuusiyay.</p>
      <p>Baydhabo waxaa ku taallay shinoomo laga dhigo filimo af talyaani ku
        hadla, kaas oo aanay dadka badankoodu wax badan ama waxba ka fahmin
        jirin haddana habeen walba laga buuxi jiray. Mushkiladda af talyaaniga
        waxaa lagaga ladnaa filimada halkaa lagu daawadaa waxay u badnaayeen
        dagaal iyo fardoolay Maraykan ah. Waxay kale oo Baydhabo ka mid ahayd
        magaalooyinka lagaga talo galo Hobollada Waabberi marka ay sidaan
        ruwaayadahooda la jecel yahay. Ruwaayadaha ayuu Negeeye filimada ka
        jeclaa waayo waxay ka hadli jireen nolol uu fahmayo.</p>
      <p>Xiisaha ay magaaladu yeelan lahayd niman uu Negeeye ku jiro waxaa ka
        carqaladeeyay aqoon la’aanta lahjadda maayga taas oo aanay barashadeeda
        wax dadaal ah saarin. Waxay yaseen dhaqan hoosaadka iyo lahjadda
        bulshada, waxayna si xaqirid leh u yidhaahdeen: “Waa tii uu Sayidku
        sheegay oo maaygu af muslin iyo af gaalo toonna ma aha.” Laakiin
        askartii lahjaddaa baratay markiiba waxay noqdeen reer baydhabo,
        qaarkoodna waxay barteen ama guursadeen gabdhihii magaalada. ***</p>
      <p>Negeeye isaga oo laba bilood Baydhabo jooga, goor galab ah oo uu
        xerada turub ku cayaarayo, ayaa loo sheegay in ay qof dumar ahi debedda
        ku sugayso. Xasuusta ku ma uu hayn gabadh soo booqan karta, sidaas
        darteed intii uu albaabka weyn ee xerada ku sii socday wuxuu ka fekeray
        ta ay noqon karto. Markii uu debedda u soo baxay wuxuu arkay haweenay
        geed hoos fadhida. Ilmo yar ayay dhabta ku haysataa. Wejigeeda diif ayaa
        ka muuqata laakiin ma garan waayi karo. Waa Amran.</p>
      <p>Damalweyn ha necbaado mase illaawin, gaar ahaan hooyadii iyo Amran
        labadaba joogto ayuu uga fekeraa. Had iyo goor waa uu maleeyaa ka uu
        noqon karo ninka Amran ka dhaxlay ee habeen walba marka tuulada laga
        seexdo mutulkii xumaa ku la xisaabtama. Haddii uu Xamar tago cid
        Damalweyn ka timid wuu la kulmi lahaa, ha yeesho ee Baydhabo cidna ku la
        ma kulmi karo.</p>
      <p>“Aad ayaad isu beddeshay”, ayay ku tidhi markii ay isbariidiyeen.
        “Waad sii kortay, shaarubo weyna la baxday.”</p>
      <p>“Qudhaadu waad isbeddeshay. Waad caatowday.” “Waqtiga ayaa caato iska
        ahaa”, ayay tidhi, oo ilmihii inta ay kor u soo qaadday sida muraayadda
        Negeeye wejiga ugu beegtay. “Waxyaalo badan baa isbeddelay, ninkan
        yarina isbeddelka ayuu ka mid yahay ee bal isbarta.”</p>
      <p>Negeeye wuxuu eegay ilmihii oo ahaa qof weli aad u yar oo laba
        indhood oo aan libiqsanayn ku soo fiirinaya. Wuu maleeyay waxa ay soo
        waddo, isaga oo dhididsan, neeftuna dirqi kaga soo baxayso, ayuu si
        dareen ka buuxo Amran ugu dhaygagay. Intii aan wax hadal ahi ka soo
        bixin ayay u raacisay:</p>
      <p>“Waxaan u bixiyay Kaliil, laba sababoodba: waa mar ee wuxuu dhashay
        kaliil, waa marka labaad ee wuxuu i baday kulayl. Rafaad badan baan ku
        keliyaystay, waad og tahay dadku sida ay u arxan daran yihiin marka ay
        gabadh aan nin lahayni uur yeelato.”</p>
      <p>“Waan fahmayaa”, ayuu ugu garaabay. Waa markii kowaad intii ay
        dhibaatada la kulantay ee ay maqasho cid u garowda, illin ku gaaxatay
        ayaana kediso uga soo qubatay.</p>
      <p>“Xaaladda aan ku ummulay Ilaahay uun baa fahmi kara. Dhib kastaba aan
        ka soo maro ee faan ayay ii ahayd in aad aabbihii tahay.”</p>
      <p>“Laakiin xaq ma u lee yahay in aan ku idhaahdo nin kasta oo kale ayaa
        Kaliil aabbe u ahaan kara?”</p>
      <p>Si naxdin leh ayay Negeeye eegmada ugu la boodday. Ilmadii dhabanka
        qulqulaysay ayay garbosaarta degdeg ugu masaxday, dabadeed si calool
        adayg leh ugu tidhi:</p>
      <p>“Cay Kuu ma aan soo doonan ee waxaan kuugu imid in aynu inankeenna
        wada korsanno, waayo waa adigii guur ii ballan qaadday, waanan ku
        aamminay.”</p>
      <p>“Haddii aad doontid cay u qaado, laakiin wayddiinta xaq ma u lee
        yahay?”</p>
      <p>“Uma lihid, maxaad ugu lahaanaysaa? Waa ayaandarro haddii aad isu
        aragtid in aadan aabbe noqon karin, ama aadan doonayn in aad
        noqotid.”</p>
      <p>Cabbaar ayay ka la aamuseen oo dhulka xarxarriiqeen nabarro xanuun
        lehna ka jeexeen. Mar dambe ayuu Negeeye madaxa kor u soo qaaday.
        Qorigii uu dhulka ku xaquuqayay ayuu sidii uu cadow ku dhufanayo
        hortiisa xoog ugu maguujiyay. Cir buluug ah oo aan caad lagu ogayn
        cadceedduna galbeed uga hoobatay ayuu indhaha mariyay. Xusuus yar
        jiidatay ayuu maskaxda ka saaray. Kaliil oo Amran dhabta u saaran ayuu
        wejigiisa eegmo ugu noqday, isaga oo malaha ka daydayaya meel uu isaga
        ama raggii kale ee reer damalweyn midkood uga ekaan karo. Wuxuu se ahaa
        dhaylo aan weli qaab yeelan oo aan la qiyaasi karin. Wuxuu ka fekeray
        Amran in ay si kale u aragto.</p>
      <p>Iyada eegmada dambe ee Negeeye waxay gelisay rajo. Codka niyaddiisa
        ka guuxaya laakiin aan afkiisa ka soo bixin si fiican ayay u garatay.
        Waa nin ay taqaan, qof aad taqaanna haddii uu seexdo oo soo tooso waa
        isla isagii. Sidii ay hal maqaar diidaysa ku godlayso ayay mar kale
        Kaliil kor u soo qaadday oo tidhi:</p>
      <p>“Bal muraayad isku eeg. Waa kaase miyaan la moodin in la idin ka la
        jeexay? Dhegahaasi miyaanay ahayn kuwaaga la moodo dhego bakayle?”</p>
      <p>Waa runteed, yarka dhegihiisu waxay ku dhow yihiin in ay dhakada kor
        u dhaafaan. Laakiin waa ku ma ninka reer damalweyn ah ee aan dhego
        waaweyn lahayni? ayuu ku fekeray. Aw Faarax iyo Haybe iyagaba ma cid baa
        ka dhego dhaadheer? Taasi sifo ay reer damalweyn oo dhami ka la
        hiddaysteen ayay noqon kartaa ee daliil kale ma jiraa?</p>
      <p>“Sidee baad ku soo ogaatay in aan Baydhabo joogo?” ayuu
        wayddiiyay.</p>
      <p>“Intii aan Damalweyn joogay ayaan xan ku maqlay in aad Xamar timid,
        abtigaana Xamar waan ku ogaa. Si gobannimo leh ayay reer Rooble ii
        qaabbileen, saddexdii habeen ee aan la joogayna aad ayay ii daryeeleen.
        Waxaa se ku adkaatay in ay rumaystaan in aan xaas kuu ahay, waayo sida
        ay ii sheegeen weligood taas kaa ma maqlin.”</p>
      <p>“Sidee bay iiga kaa maqlaan ma xaas baad ii ahayd?” “Ma aha in aan
        anigu la yaabban ahay ee waxaan u jeedaa sida ay iyaga ugu
        adkaatay.”</p>
      <p>Imika Amran ilmadii waa ay ka engegtay, markii uu sii eegayna wuxuu
        xasuustay tii gogosha ku gardaadisay ee wehelka u ahayd berigii
        debedyaalnimada. Wuu hubaa imaatinkeeda in uu u baahnaa, laakiin ilmahan
        jaan yaa dhalay? ayuu ku fekeray. Weligii hebednimo ayuu ku hubay, xataa
        markii ay isugu dhowaayeen, maanta oo ay iyaga oo muddo ka la maqnaa
        ilmo u la timidna hadalkeedba daa. Laakiin armuu ilmo uu dhalay dafiraa?
        Mar haddii uu iyada u baahan yahay midho daray in uu duudduub ku liqo
        ayuu goostay.</p>
      <p>Go’aan wuxuu ku gaadhay in uu dhakhso u guursado, waxayna ku
        heshiiyeen in ay dadka u sheegaan hore in ay isu qabeen. Waa ay hubeen
        taasi in ay layaab dhali doonto, waayo Negeeye weligii afkiisa laga ma
        maqal in uu xaas lee yahay. Waa se sida keliya ee ay aabbennimadiisa
        Kaliil ku sharciyayn karaan.</p>
      <p>Habeenkaa wuxuu geeyay guri uu lahaa askari ay saaxiib ahaayeen oo
        xaas magaalada ku lahaa. Maalintii xigtay wadaad iyo laba markhaati ayuu
        masjidka ka soo kaxaystay, markii ay hawshooda guteenna hilib iyo bariis
        ka dhergiyay. Dabadeed ciddii yaabaysaa ha yaabto, waa ay isqabeen.</p>
      <p>Waxay degeen qol keliya oo ay magaalada ka kiraysteen, kaas oo aanay
        dhigan wax dhaafsiisan sariir labaqaad ah iyo weel cunto. Wax ay galeen
        nolol iska liidata, laakiin aan ka liidan tii ay awalba soo wada mareen.
        Mushaharadiisa oo bilawgii ahayd dakhligooda keliya waxaa caawiyay
        raashin jaban oo ay ciidanka ka heli jireen.</p>
      <p>Markii ay Amran magaalada la qabsatay ayay qunyar qunyar u bilawday
        xirfad dakhligooda wax badan ku soo kordhisay. Dadka ayay u fooxisaa,
        taas oo ay baratay intii ay Negeeye soo ka la maqnaayeen. Waxay
        fardaamisaa falka, waxay cuudisaa jimanka, waxay sheegta cudurrada,
        waxay qortaa maddiidada, waxay tilmaantaa sababaha faqriga. Ma jirto
        cillad aanay cilmigeeda lahayni. Intaas oo dhan waxaa u dheer dadka
        waxay u sii oddorostaa waxa uu qaddarku mustaqbalka u maleegayo.</p>
      <p>Barxadda guriga oo ay qoysas kale la wadaagaan ayay dadka ugu
        shaqaysaa. Fooxa ay sida joogtada ah u qiiqiso, oo deriska wada gaadha,
        dan badan dadku ka ma galaan. Haddii ay ka dacwoodaan in ay jimankeeda
        ku soo fasaxdo ayayba ka baqeen.</p>
      <p>Dhaqaalaha qoyska intii Negeeye in ka badan ayay ku soo kordhisay,
        laakiin isagu runtii ku ma faraxsana. Mar keliya ayuu arkay agagaarkii
        qolkiisa yar oo had iyo jeer qiiq ku xayndaaban yahay, ilaa uu Kaliil
        iyo Idil oo maalmahaas dhalatay ka baqay in ay ku indho beelaan.
        Jimankan ay u soo xaraysay waxaaba kaga daran magacxumada ay u soo
        hoysay. Awal waxaa loo yaqaannay Guriga Labaaliflaha, imika se waxaa loo
        yaqaan Guriga Fooxisada.</p>
      <p>“Amran, waa maxay waxan aad gashay?” “Weligaba waan ogaa in aan amran
        ahay, aniga oo aan tallaabo qaadin baa la ii sheegay in la i weheliyo.
        Ma qalad baa markaas in aan waxa uu Ilaahay igu mannaystay dadka uga
        faa’iideeyo?”</p>
      <p>Waxa ay sheegayso isagu ma rumaysna mana beensana, laakiin kollay waa
        ay ku adag tahay in uu rumaysto mustaqbalka in wax laga ogaan karo.
        Maalin ayaa xerada ciidanka la isla dhex qaaday war sheegaya in la
        xulayo shan askari oo ay da’doodu soddonka ka hoosayso, oo dalka
        Soofiyadka layli sarkaal loo geynayo. Negeeye isaga oo taa rajo weyn ka
        qaba ayuu Amran u sheegay, iyaduna cilmigeedii ayay la ka la baxday oo
        foox ku tuurtay. Aqalka hortiisa ayay dabqaad ay dhuxulo nooli ku jiraan
        foox ku ridday. Markii uu qiiq cirka isku shareeray ayay gacmaha dhex
        warwareejisay, cod la moodo in ay hadrayso ayay ku guuxday, indhaha ayay
        sidii qof sii dhimanaysa ka bilig bilig siisay, madaxana sidii qof
        xummadaysan marba dhan u walhisay.</p>
      <p>“Waa guntin… guntin aan la furi karin! Iyo xinjir… xinjiro! Dhiiggana
        maxaa noo keenay?… Iyo maydkan aan aasnayn? Yaahuu! Isku baxa! Isla
        hela! Gurigiinna ma dhaafto! Guntintiinnu ma furanto! Maydkiinnu ma
        aasmo! Yaahuu!”</p>
      <p>Waxay u ekaatay qof la maray. Waa markii koowaad ee uu Negeeye u
        fiirsaday iyada oo fooxinaysa, runtiina wuu baqay iyadana wuu u naxay.
        “Naa waa maxay?” “Usuus! Negeeye, dhoofkaaga mooyee sow adigan dhintay!
        Sow tan ay ku dishay xabbad ka soo dhacday gacan aad kuugu dhowi!
        Bisinka iyo yaasiinka! Bisinka iyo burdaha! Waa maxay waxani?”</p>
      <p>Negeeye waxaa maskaxdiisa ku soo dhacday sidii uu Goodir u dilay iyo
        markii uu xabbadda ku dhuftay sidii ay gacantiisu ugu dhoweyd. Degdeg
        ayuu Amran uga ag kacay isaga oo sii leh:</p>
      <p>“Naa nagala tag khuraafaadka.” ka ma uu mid noqon shantii askari ee
        Midowga Soofiyati loo qaaday. Laakiin taa waxaa kaga darrayd xabbaddii
        dishay ee gacanta aad ugu dhow ka soo dhacday.</p>
      <p>Maalmahaas uu koorsada debedda ah waayay ayuu subax roob culusi
        da’ayay shaqada galay, wuxuuna ugu tegay warqad uu abtigii Rooble ka
        helay. Wuxuu u soo sheegay laba war oo uu Negeeye mid ka murugooday
        midna ka baqay. Hooyadii Dhool baa dhowaan miyi ku geriyootay, nin ina
        Goodir ahina wuxuu soo galay Xamar.</p>
      <p>Mar keliya ayuu Negeeye wada xasuustay jidhkii Dhool ee caatada ahaa,
        ee aad moodaysay gabadh ugub, codkeedii macaanaa iyo labadeedii indhood
        oo ahaa wax uu arko waxii ugu naxariis badnaa. Wuxuu u xasuustay sidii
        ay shalay isugu dambaysay. Wuxuu ka fekeray dardaarankeedii ahaa in aanu
        aabbihii u aarin, wuuna maleeyay markii ay dilka maqashay in ay ka
        naxday.</p>
      <p>Maalintii xigtay dhawr wadaad ayuu soo kaxeeyay oo lax shilis iyo
        bariis iyo shaah u kariyay. Soddonka Qur’aanka iyo mid iyo kow iyo toban
        qulhuwalle iyo duco kale ayay u akhriyeen. Intaas ayuu hooyadii ku
        xusay.</p>
      <p>Welwel kale waxaa ku soo kordhiyay ninka la sheegay in uu Xamar soo
        galay. Si wanaagsan ayuu u garanayaa. Waa Cali-Dheere, curadkii Goodir
        oo isaga gu keliya ka yar. Dadkuba miyiga waa ay ka soo wada yaacayaan,
        Xamarna ku soo xoomayaan, ina Goodir isaguna taa dadka kale ayuu ka la
        mid noqon karaa, laakiin in uu dekeno daba socdaana waa suurtogal. Wuu
        dacweyn karaa oo Negeeye deldelaad loo taagi karaa, laakiin sida ay
        dabeecadda reer miyigu tahay waxay u badan tahay in uu doonayo
        gacantiisa in uu ku aarsado.</p>
      <p>Saadaashii fooxa Amran ayuu mar kale xasuustay. Maalintaas ka dib
        wuxuu ahaa dhiillo u joog, mar kasta oo uu baabuur Xamar ka yimid arkana
        eegmada ayuu la sii raaci jiray bal in uu arko qof ina Goodir u ekaan
        kara oo ka soo degaya. Wuxuu warqad ku cayntaariyay saaxiibkii Diiriye
        uu kaga codsanayo in uu ninkaa ina Goodir ee Xamar lagu sheegayo
        ujeeddadiisa warbixin dheeraad ah ka raadiyo. Ugu dambayn Diiriye wuxuu
        soo xaqiijiyay Cali-Dheere in uu yahay xerow diin barasho u socda,
        habeen iyo maalinna masjidka fadhiya.</p>
      <p>Warkaasi qalbiga Negeeye culays badan ayuu ka qaaday, laakiin ka ma
        uu wada qaadin. Khayr wax ku ma yeelo ee shar u toog hay, ayuu ku
        fekeray. Xerownimada in uu ku raadgadanayo, oo isleh yahay cadawgaagu ha
        isdhigto, ayaa laga yaabaa, ayuu maleeyay. Laakiin ma ay jirin wax uu
        arrinta ka qaban karo oo aan ahayn in uu sii digtoonaado.</p>
      <hr />
      <p>Xirfadda ciidanka oo ay dad badani ka faanaan Negeeye isagu wuu ku
        faanaa, tuutahana shaqo keliya u ma sito ee wuu ku xarragoodaa. Sababtu
        wax ay tahay mooyi laakiin magaca “askari” wuxuu ka jecel yahay
        “millateri” oo u la macne ah quwad iyo haybad. Dadka inta aan millateri
        ahayn wuxuu u yaqaan rayid, taas oo u la mid ah maato, taas oo iyaduna u
        la sii mid ah jileec, liidnimo iyo hoosayn. Mooyi in lagu shubay iyo in
        uu isagu isku shubay, wuxuu se dareenka ku haystaa in ay jirto
        geesinnimo iyo nafhurid uu dadweynaha dheer yahay. Ma jirto xirfad kale
        oo uu ku doorsan lahaa. Askari waliba waqtiga nabadda shaqadiisa wuu
        jeclaan karaa, marka ay runi run tagto ayaa se la ka la baxaa. Laakiin
        Negeeye sida uu raalli uga yahay ma jiraan wax nacsiin karaa.</p>
      <p>Labadii toddobaad ee ugu dambeeyay jawiga xeradu aad ayuu u kacsanaa,
        waxaana si weyn loo dareemayay xaalad degganaansho la’aan ah. Fasax
        qaadasho oo dhan waa la joojiyay, askartii fasaxa ku maqnaydna dib ayaa
        loogu wada yeedhay. Waxaa la galay heegan, askari walbana waxaa loo
        tiriyay dhammaan qalabkii dagaalka. Xerada waxaa lagu soo toomiyay
        gaadiid iyo qalab dagaal oo cusub. Saacadaha hurdada mooyee waqtiga
        intiisa kale oo dhan waxaa la galay tabobarro, khudbado iyo abaabul
        adag. Waxaa isweydaaranaya saraakiil sare oo Muqdisho ka timid. Sababta,
        in kasta oo aanay jirin cid si rasmi ah ugu warrantay, haddana ciidanka
        oo dhami wuu ogaa: waxaa bilawday dagaalkii Soomaaligalbeed.</p>
      <p>Goor makhrib ah ayaa markii cashada laga soo jeestay siidhi la
        afuufay, amarna lagu bixiyay in si degdeg ah la isu qalabeeyo. Daqiiqado
        ka dibna waxaa lagu kulmay barxaddii xerada, halkaas oo ciidankii lagu
        wargeliyay in jiidda dagaalka laga hawl gelayo, daqiiqad kastana la
        dhaqaaqi doono. Dhawr nin mooyee waa dad shantii sano ee ugu dambeeyay
        la ciidameeyay, waayo’aragnimo dagaalna ma ay lahayn.</p>
      <p>Saqdhexe ayay guuxii baabuurta, gaardigii ciidanka iyo amarradii
        saraakiishu isqabsadeen. Markii ay habeenka saddex meelood oo laba
        tagtay ayaa ciidankii oo kolanyo ah xerada galbeed qumman looga
        dareeriyay.</p>
      <p>Barqadii uu ciidanku jiidda gaadhay dagaalku markaa wuxuu socday bil,
        ciidammada xabashidana durba waxaa laga qaaday dhul aad u ballaadhan.
        Meel walba waxaa laga maqlayay gariir iyo qaraxyo culayska ka la daran
        oo aan kalago lahayn. Waxaa ka darraa diyaaradaha dagaalka oo hawada
        galaabaxayay guuxoodana lagu dhego barjoobayay. Waxay ahayd xilli qabow,
        roob joogto ahina da’ayay, meel walibana waxay ahayd qoyaan iyo biyo.
        Gaar ahaan askarta dagaalka ku cusub ee weli baqaysa dhaxantu waxay u
        haysay si dheeraad ah. Markii se dagaalkii ugu horreeyay la galay, ee
        diirrimaadka qoryaha iyo uumiga baaruudda la kulaalay, baqdintii iyo
        dhaxantiiba isku mar ayay kaceen.</p>
      <p>Ciidammada Xabashida si foolxun ayaa looga adkaan jiray, dhul badanna
        iyaga oo aan kuba dagaallamin ayay ka kaceen. Laakiin dhufaysyada
        dagaalka lagaga qabsaday waxay u eg yihiin meel dadkii dunida oo dhan
        lagu halaagay, waxaana isdul fuushan maydad aan tiro lahayn. Meel walba
        waxaa taal raq fuurtay ama solantay oo dayaca iyo foolxumada la moodo
        xoolo ay abaari xaaqday. Sideedaba goobta dagaalku waxay ka mid tahay
        meelaha ay dadnimadu ku macno beesho.</p>
      <p>Sidaas oo ay tahay, haddii la diiday dilka in la iska daayo hubka
        casriga ahi waa horumar la gaadhay, wuxuu dhaamaa waran daxal leh oo
        isaga oo aan ku dilin wadnaha ku fadhiista, ama fallaadh feedhaha kaa
        ruubata, amaba seef af daran oo muruqa ku jiidha. Horumarka ay noloshu
        samaysaba dhimashaduna mid la’eg ayay la samaysaa, tallaabada ay
        qaaddana mid la’eg ayay ka daba qaaddaa.</p>
      <p>Khasab ma aha loollan waliba in uu yahay shar iyo khayr ama dulmi iyo
        dulmane legdamaya. Marar badan ayay laba sheyddaan isu tafoxaytaan,
        marar badan ayay laba malag is hirdiyaan, marar kale ayay se sheyddaan
        iyo malag seefta isu la baxaan. Jacaylka guusha iyo sakhradda ay libintu
        lee dahay, ama xanuunka gunnimada iyo foolxumadeeda, ayaa badanaa ah
        waxa ugu weyn ee dadka dirirta geyaysiiya. Marka aad qabtid dareen
        xaqudirir iyo marka aad seefta sheyddaanka walhinaysid dhimashadu isku
        dhadhan ma aha.</p>
      <p>Xamaasaddii dagaalka lagu galay ee waddaniyadeed waxaa ka weynaa wax
        iska celin, in la iska celiyo cid kasta oo ka qaybgashay shirqoolkii
        caalamiga ahaa ee soomaalida loogu tashaday. Laakiin dagaalkaa dhan
        walba lagu halaagmay, isla markaas sababta u ahaa degganaan la’aanta
        Geeska Afrika, kooxdii bilawday ee Xamar fadhiday caqli ku ma ay
        qorshayn. Haddii la ogaa khilaafka gobolku in aanu dabiici ku calool
        gelin ee ahaa rimaygacmeed, isla markaas quwadihii rimaygacmeediyay
        mowqifkoodu weli kii ahaa, dagaalkaasi wuxuu ahaa fal xilkasnimo ka
        qaawan.</p>
      <p>Ma jirto dunida ummad uu gumaysigii reer yurub ka galay godob la
        foolxumo ah tii uu soomaalida ka galay. Xataa foolxumadii dadnimada ka
        baxsanayd iyo midabtakoorkii ummado badan lagu la kacay qaarkood waxaa
        looga aayay midayn qowmiyadu laga yaabo in aanay weligood midoobeen oo
        aan af iyo isir toonna wadaagin. Laakiin Soomaaliya waxaa ka dhacday
        fadeexad caalami ah iyo ceeb ilaa maanta wejiga kaga taal cid kasta oo
        ka qaybgashay ama taageertay. Bulsho aan waxba galabsan oo dalkooda
        iskaga nool ayaa inta awood loo la yimid shan meelood loo qaybiyay. Laba
        walaalo ah ayaa xarriijin la dhex mariyay laguna khasbay in ay ka la dal
        iyo ka la dad noqdaan.</p>
      <p>Oo horta soomaalida maxaa loo qaybiyay? Ma la sheegay sababta?
        Soomaalidu marka ay xoolo dhacaan colka duullanka ahi wuxuu isu qaybin
        jiray qayb dhaca erida iyo qayb ka dambaysa oo cadawga joojisa. Qaybta
        hore waa dhacwade, qaybta dambena waa raacdareeb. Dullaynta iyo
        bililiqada Afrika loo geystay haddii ay ahayd dhacwade, godobta la ka la
        dhex dhigay ee lagaga tegay waxay ahayd raacdoreeb. Halkii ay dhaawacii
        loo geystay qoon ka raadsan lahaayeen, bililiqadii lagala tegayna soo
        dhacsan lahaayeen, ayay iyagu isa sii eedeen.</p>
      <p>Ta soomaalida gaarka looga dhigay sabab diineed dheh, isir nacayb
        dheh, utun la abuurayay dheh, soomaalida oo la cadaadin kari waayay ama
        laga baqay dheh, waxa aad doontid dheh. Kuwii se taa sameeyay waxay si
        fudud ugu doodi karaan: “Awooddayada jaan wax uun in aan ku samayno sow
        ma ay ahayn? Miyay habboonayd meesha inta aannu qarni dhan soo joogno in
        aanu sideedii kaga nimaadno?”</p>
      <p>Dulmi waliba, marka uu og yahay in uu dulmi yahay, wuxuu hindisaa
        halkudhig akhlaaqeed oo uu ciidankiisa ku dagaalgeliyo ka xaqana indhaha
        kaga ciideeyo. Gumaysigu haddii uu ku dagaal geli jiray “ilbixin”,
        qaybinta soomaalidu waxay ka mid ahayd ilbixinta. Qirashada denbiguna
        haddii ay tahay denbidhaafka qudhiisa, qirashada denbiga soomaalida laga
        galay waxay noqon lahayd bilawga xalka mushkiladda Geeska Afrika oo
        dhan.</p>
      <p>Ma jirin dagaalkii Soomaaligalbeed halgan ka guul iyo guuldarro
        badnaa, ma jirin halgan ka farxad badnaa haddana ka xanuun badnaa, mana
        jirin libin ka dhaweyd haddana ka fogayd.</p>
      <p>Colaadda bariga iyo galbeedku waxay maraysay halka ugu ba’an, dagaal
        ayayna qarka u saarnaayeen, haddana waa ay u midoobeen ka hiilinta
        soomaalida. Hiil shisheeye waa halkiisa, hoggaan xumaadaa se waa hoog.
        Jahliga iyo faqrigu iyaguna waa laba hoog oo kale. Intaas oo cudur ayaa
        soomaalida isu biirsaday, cid kastaana ha farageliso ee waxa ay iyadu
        isyeeshay wax la’eg weligeed la ma yeelin.</p>
      <p>Dagaalka afrikaankuna badanaa dagaal afrikaan ma aha, waxaa lagu soo
        sameeyaa meesha hubka ay isku dilayaan lagu soo sameeyo. Dagaal kasta oo
        ay laba dhinac oo afrikaan ahi isku dilaan waxaa ka dhasha laba natiijo
        oo joogto ah: warshadaha hubka oo ay suuq u noqdaan, iyo darxumo wadajir
        ah oo ay dhaxlaan. Ka Soomaaligalbeed isaguna noocaas ayuun buu
        ahaa.</p>
      <p>Maxaa miskiin madow naftiisa macnodarro ku waayay oo ay xabbad aanu
        wax ay ka samaysan tahay aqooni ifka ka qarisay! Maxaa qawsaar leeb iyo
        qaanso ku qawlaysan jiray boobe qarqarka loo geliyay oo uu dhan walba u
        farraqay! Holaca baaruudda maxaa hillaac roob la mooday oo loo hayaamay!
        Maxaa dhimashada la isu qurxiyay oo dhaldhalaal iyo dheeha dahabka loo
        yeelay! Indhoole muxuu indhoole kale usha u qabtay! Dawan iyo maxaa
        durbaan been ah dabo orodkooda lagu halaagmay! Nafta maxaa la hafray!
        Maangaab Afrika ku harraaddani muxuu hogol Washington ka da’aysa iyo
        baraf Moosko haya dallad ka hagoogtay! Ku dayasho cid kale maxaa hoog
        looga dhacay!</p>
      <p>Miyay ciil qabi lahaayeen hubka ay isku halaagayaan haddii ay iyagu
        leh yihiin, colaaddooduna ku sal lee dahay sababo horusocod leh. Waxii
        ay nolol haysteen oo dhan ayay dhoofiyeen oo waxii dunida dhimasho
        taallay soo dhoofsadeen, markaas ayay sidii ayax la buufiyay u le’deen.
        Hubku waa sida maandooriyaha: ka iibiyaa wuu ku cayilaa ka gataana ku
        dhintaa.</p>
      <p>Weligoodba Maraykan iyo Yurub xabashida ha ku sixreen hiil
        kiristaannimo oo aan qalbiga ka jirin ee ay maslaxad arxandarani ka
        dambayso. Carabtu weligeedba soomaalida islaamnimo awr ku kacsi ah ha ku
        indho sarcaadiso. Runtu se waxay tahay, kurayga garaca ah ee suuqyada
        Itoobbiya ku darxumaysan iyo garaca kale ee suuqyada Soomaaliya ku
        dayacan waxaa wada dhashay hooyo labada jeerba kufsi lagaga dhalay.</p>
      <p>Guulihii runta ahaa ee ay halyayada badani nafta u hureen iyo guulihi
        faalsada ahaa midkoodna waxba ka ma tarin xaqiiqadii lala guryo noqday.
        Soomaalidu dagaalkii waa ay ku jabtay, iyada oo duleedka Adis Ababa sii
        socota ayaana samada lagaga soo degay oo bananka Jigjiga sida cawsha
        laga ugaadhsaday. Laakiin markan hiilku ma ahayn Boordaqiis, mana ahayn
        Ingiriis, wuxuu ahaa Midowga Soofiyati iyo xulafadiisa. ***</p>
      <p>Waxyaalaha aynu rumaysan nahay badanaa innagu ma dooranno ee bulshada
        ayaa si toos ah ama dadban inoo gashata, taas oo badanaa dhacda
        marxaladda carruurnimada. Marar kale innaga oo kaashanayna aqoon,
        waayo’aragnimo iyo garaad ayaynu tashannaa, go’aan iyo tallaabo aynu ku
        qanacnayna qaadnaa. Waxaa se iyana jirta mar saddexaad oo aynu qaadanno
        talo aynaan aamminsanayn laakiin iska yeelyeelno si aynu duruuf jirta
        ugaga gudubno, ama carqalad akhlaaqeed ama awoodeed oo ina hor taal ugu
        burburinno, taas oo dabadeed qalad kasta oo ay tahay qunyar qunyar u
        noqota wax aynu difaacno. Halkaas waxa aynnu ka la mid noqonnaa
        beenaalihii beentiisa rumaystay. Taasi waa mid ka mid ah sababaha ay had
        iyo goor xaqa iyo baaddilku isugu murgaan ee loo ka la saari kari
        waayo.</p>
      <p>Ka soo noqoshadii dagaalka Soomaaligalbeed waxay ku beegnayd bilawgii
        dagaalkii sokeeye, ciidan badan ayaana isaga oo aan dhiiggii hore ka
        faroxalan dagaalka Mudug loo gudbiyay. Waxay ahaayeen laba dagaal oo aad
        u ka la macne duwan, taliskuna wuu ka feejignaa sarkaalka loo dirayo
        cabbudhinta kacdoonka gudaha. Sarkaal walba waxaa loo dooran jiray
        jiidaha dagaalka ee iska dabo qarxay ninba meesha ku habboon, iyada oo
        asaas looga dhigayo shakhsiyadda sarkaalka iyo cidda uu ka dhashay.
        Negeeye wuxuu ka mid ahaa saraakiishii ugu horraysay ee halkaas la
        geeyay, sababtuna waxay ahayd warbixin laga haystay oo ah in uu yahay
        soomajeeste wax walba dantiisa ka hor mariya.</p>
      <p>Bilawgii Negeeye wuu qaadan kari la’aa falalkii fulintooda loo
        xilsaaray foolxumadooda, laakiin markii ay naftiisa dhagari buuxisay
        gacmahana dhiigga daray, ayuu isku sasabay in uu yahay xaqudirir
        gudanaya waajib qaran oo calanka cadow ka caabbiyaya. Si uu beentiisa u
        rumaysto waxaa qiimo weyn u lahaa falcelin kasta oo cadaawad loo tarjumi
        karo oo ay ku kacaan dadkii lagu tumanayay. Waqti ka dibna wuxuu isarkay
        isaga oo dhiigga u hamuumaya, taas oo ku beegnayd markii uu xiddigtii
        labaad garbaha ku hubsaday.</p>
      <p>Wuu ogaa in la doonayo dadweynaha in lagu abuuro argaggax iyo cabsi,
        si ay uga sasaan muuqa millateriga iyo magaca maamulka, taana lagu
        gaadhi karo gawrac iyo gubis aan naxariis lahayn. Sidaas darteed waa in
        uu lahaadaa qalbi aan nixin iyo jidh aan dubaaxin.</p>
      <p>Berigaa uu dhiigga muquuray ayay u bilaabatay marxalad cusub oo
        noloshiisa isbeddel weyn ku samaysay. Waxaa mar keliya ku soo faruurmay
        togag lacag ah oo uu meel ay ka timid garan waayay. Xiddiglaha markii uu
        ahaa iyo maanta mushaharadiisa rasmiga ah farqi badani u ma dhexeeyo,
        taas oo awal ahayd wax keliya ee uu isku halleeyo imika se aan uba
        tirsanayn. Lacagtu waxay ku soo gashay kun siyood, waxayna ka soo gashay
        kun meelood oo aanu weligiiba ka fekerin.</p>
      <p>Maalmihii ololaha Mudug meesha ugu ba’an marayay, wuxuu marar isu
        dhodhow helay lacag badan oo loogu sheegay gunno, laakiin uu ogaa in ay
        ku lug lee dahay hawlihii halkaa ka socday. Dhammaadkii sannadkii 1981,
        maalin uu wasiirka gaashaandhiggu booqasho ugu yimid, isaga iyo
        saraakiishii kale ee gobolka joogtay waxaa loo qaybiyay lacagtii ugu
        badnayd ee uu Negeeye weligii arkay, konton kun oo shilin midkiiba.
        Saraakiisha ka sarraysa wuxuu marar badan ka helay lacag aan magac iyo
        warqad midna lahayn. Isaga oo taa ka fekeraya ayuu sarkaal ay isku
        dhowaayeen maalin lacag la qabysaday ku la kaftamay:</p>
      <p>“Xaalku ma qayil oo markii lagu qabto uun arag baa?” “Cidina ku qaban
        mayso ee waxii dhacayaba dhankaaga qabso”, ayuu saaxiibkii ku
        dhiirrigeliyay, uguna sii xog warramay: “Miyaadan maqal khudbadii
        madaxweynaha ee sannad guurada Kacaanka? Haddii aynu nahay shaqaalaha
        dawladda wuxuu inagu boorriyay: ‘Iimaanlaaweyaasha dalka ka yaacay ha ku
        dayanina ee dadkiinna iyo dalkiinna iska xagxagta.’ Waxan ku la batay ee
        aad la yaabtay, saaxiib, wax kale ma aha ee waa waxoogaagii aannu soo
        xagxagannay.”</p>
      <p>Maalintaas ayuu Negeeye joojiyay in uu arrimahaa ka fekero. Ilkaha
        iyo ciddiyaha ayuu soofaystay oo bilaabay xagxagashadii ugu darrayd.
        Laakiin ilaa markaa lacagta jeebkiisa soo gasha inteeda badani waxay
        ahayd mid uu cid kale ka helay, dabadeed waxaa la gaadhay waqtigii uu
        isaga qudhiisu lacag samayn lahaa, gacantiisana wax laga heli lahaa.</p>
      <p>Sidii uu Mudug u yimid marnaba ka ma uu qaybgelin dagaalkii Xabashida
        iyo mucaaradka ee jiidaha ka socday, ee wuxuu ka mid ahaa kuwii gudaha
        ka waday gumaadka iyo qabqabashada rayidka lagu tuhunsan yahay in ay
        mucaaradka qalbiga ka la jiraan. Haddana mar dambe ayaa hoggaamiye looga
        dhigay ciidan loo xilsaaray soo qabqabashada dadka la doonayo in la
        ciidameeyo, waayo berigaas ma jirin qof iskii ciidanka u qoran jiray.
        Saddexda gobol ee Mudug, Galguduud iyo Hiraan ayuu ahaa dhulka uu
        ciidanka qafaalka Negeeye galaabixi jiray, muddadiibana gobol iyo degmo
        ayaana si gaar ah awoodda loo saari jiray. Magaalooyinka, tuulooyinka,
        ceelasha laga cabbo, beelaha beeraleyda ah, meel kasta Negeeye iyo
        ciidankiisu waxay si lamafilaan ah ugu ka la bixin jireen weerar laga
        argaggaxo. Dadka waxaa loo qabqaban jiray si kasta oo suurtogal ah iyada
        oo la adeegsanayo qori afkii.</p>
      <p>Qof salaad ku jira, mid xoolo oomman wada, mid aroos ah, mid buka,
        mid reer dhan mas’uul ka ah, mid beer falaya, qof walba waa meesha laga
        helo iyo nasiibkii. Dad aan tiro lahayn ayaa hawlgallada noocaas ah ku
        naf waayi jiray, kuwo kale ayaa ku naafoobi jiray, qaar kalena waa ay ku
        caydhoobi jireen.</p>
      <p>Xagga ciidanka waxay ahayd shaqo aad u khatar badan. Waxay ahayd
        markii uu hubku shacbiga ku dhex faafay, sidaas darteed marar badan
        waxaa dhici jirtay dadka la doonayo in la qabqabtaa in ay diriraan.
        Negeeye isaga oo khatartaa ku jira ayuu haddana shaqadiisa jeclaystay,
        wuxuuna si gaar ah ugu farxay awooddiisa aan xadka lahayn ee uu goobta
        fulinta waxa uu doono samayn karo.</p>
      <p>Dhanka kale waxay ahayd si uu lacag badan ku urursaday, waayo dadka
        la qafaasho qaar badan oo ka mid ahi waxay isku furan jireen wax kasta
        oo ay markaa gacanta ku hayaan ama heli karaan. Sidaas oo kale magaalada
        iyo tuulada la gabagabeeyo, iyo xataa shakhsiyaadka la qabto, marar
        badan baa waxa ay haystaan boob calaacasha la marin jiray.</p>
      <p>Maalin aad u kulul ayuu Negeeye weerar qafaal ah Beledweyn ku qaaday.
        Meel suuq ah oo ragga la soo qabqabto baabuurta lagu gurayay tuban tahay
        isaga oo taagan ayuu arkay askari isbatoore lebbisan oo ku soo socda.
        Waa nin weyd ah oo ay busaarad darani ka muuqato. Canka waxaa uga buuran
        takhsiin qaad, laba farood dhexdoodna waxaa ugu laaban xabbad sigaar ah
        oo sii gamaaraysa. Wejigiisa guban iyo indhahiisa qaylinaya waxaa la
        moodaa dadqal.</p>
      <p>Degganaan la’aanta iyo kayr kayrka ka muuqda wuxuu u eg yahay qof
        dhagar qaba. Markii uu Negeeye soo gaadhay salaan ciidan ayuu siiyay
        dabadeed gacan qaaday.</p>
      <p>“Taliye, anigu waan ku garanayaa ee car i garo!” Negeeye ninka ma uu
        garan, isagii ayaana raaciyay: ”Dhegobacayr miyaadan garanayn? Sow
        innagii isku dhibbooga ahayn!”</p>
      <p>Xusuus aan si fiican u muuqan ayuu Negeeye maskaxda dirqi kaga soo
        tuujiyay. Haa, waa kii shaxaadka badnaa ee goor walba dadka sigaarka
        wayddiin jiray. Ninkaasi wuxuu ku cataabay in uu nasiib xun yahay oo
        weli isbatoore yahay, wax adduun ahna gacan ku hayn, oo xero magaalada u
        dhow ku qoran yahay. Hadaltiro noocaas ah oo aan Negeeye dan ka lahayn
        markii uu cabbaar dhuray ayuu orday oo dukaan u dhow laba dhalo oo kooke
        qabow ah ka la soo cararay, dabadeed baabuurkii ay hoos taagnaayeen
        shidhka u wada galeen.</p>
      <p>Markii la isu yar furfurmay waxa uu sheegay in uu nin ragga la qabtay
        ka mid ah oo baabuurka ku jira sii dayntiisa ugu yimid.</p>
      <p>“Belo qaaddayga waxaa dhalay oday lacag leh oo kollay hadhow soo
        daynaya ee imika inaga sii daa. Waxii uu bixin lahaana aynu innagu ka
        qaadno”, ayuu soo jeediyay.</p>
      <p>Awal wuu shakisanaa ee markii uu Negeeye taa ka yeelay wuu nefisay,
        wuxuuna soo jeediyay qorshe intaa ka sii mug weyn. Fikraddaasi waxay
        ahayd in uu Negeeye tirada ugu badan ragga magaalada ee u suurtogasha
        qafaalo, dabadeed isagu ehelkooda ka soo bislayn doono lacag
        madaxfurasho ah. In kasta oo uu Negeeye talada la yaabay haddana waa ay
        cajabisay. Sidii ayay yeeleen, dhawrkii cisho ee hawlgalkaasi socdayna
        Negeeye wuxuu helay lacag aad u badan, kii kalena la mid buu ahaa.</p>
      <p>Markaa ka dib Negeeye habkaas ayuu ku hawl geli jiray, meel walbana
        nin isbatoorihii Beledweyn oo kale ah ayuu ka samaystay. Waxayna taasi u
        noqotay il dhaqaale oo muhiim ah, waxa ay se keentay dadka khasabka lagu
        ciidameeyaa in ay noqdaan foqorada aan madaxfurasho iska bixin karin oo
        keliya.</p>
      <hr />
      <p>Magaalo waliba waxay lee dahay dhacdo taariikheed oo sida ilayska u
        ifta ama sida xabaasha u madow. Maalmahaa uu Beledweyn qafaalku ka
        socday, goor makhrib ah, koox barbaar ah oo si farxad leh walasaqo u
        tumanaysa, ayuu ciidankii qafaalku gabagabeeyay. Dadkii cayaarayay
        markii ay ka la firxadeen laga ma hadhin ee cagta ayaa cagta loo saaray.
        Laba ka mid ah dhabarka ayaa laga toogtay, mid webiga miciin biday
        yaxaas ayaa afka u dhigtay oo raq iyo ruux toonna la ma arag, intii
        kalena iyaga oo sagxadda baabuurta jiifa, qoortana lagaga taagan yahay,
        ayaa meeshii la doono loo dhoofiyay.</p>
      <p>Dhacdadaa xanuunka lihi reer beledweyn waxay wada xasuusisay mid lid
        ku ah oo ay ku faani jireen. Waxay ahayd tobanguuro yaab leh. Sannadkii
        1972 Beledweyn waxaa timid koox saraakiil ah oo xulanaysay dhallinyaro
        loo qaato ka mid noqoshada Xoogga Dalka. Waxay ahayd intii ay
        waddaniyaddu weli caafimaadka qabtay difaaca dalkana loo beratami jiray.
        Mawjad barbaar ah ayaa ku soo qamaamay goobtii diiwaan gelinta, dabadeed
        buundo webiga dul marta ayay isku garbiyeen oo la jabtay, dhawr ka mid
        ah ayaana maydkooda webiga laga soo reebay. Iyaduba xanuun waa ay
        lahayd, haddana reer beledweyn waxay u noqotay tusaale waddaniyadeed iyo
        taariikh ay ku faanaan.</p>
      <p>Isla markii uu Mudug tegay ayuu Amran iyo carruurtii Baydhabo ka soo
        raray oo Gaalkacyo soo dejiyay. Amran waxay ku sii fogaatay shaqadii
        fooxisada, waxayna ku samaysay horumar weyn. Markii uu soo noqday wuxuu
        u yimid qofkii oo ay gurigeeda habeenka iyo maalintu isku mid yihiin,
        dad aan tiro iyo xaddi lahayn oo dumar u badanina is’hor iyo dabo
        marayaan. Waagii beryaba guriga waxaa ku furan quraarado cadar ah, waxaa
        ku duban bun, waxaa ku daadsan salool, waxaa ka shidan foox, waxaa ku
        qalan ceesaamo cadcad, waxaana digsiyo waaweyn ku karsan raashin.
        Iyadiiba ma aha. Had iyo jeer waxay xidhan tahay dhar wada cas, had iyo
        jeerna shucuurteedu waa ay kacsan tahay.</p>
      <p>Ilmuhu aad ayay u dhogor wanaagsan yihiin marka laga reebo ta ugu
        yar, Ubax, oo iyadu bukaan ah. Waxaa muuqata maqnaanta aabbahood in
        aanay tabin. Sidii qoys gabraar ah goor walba dufan ayaa kor iyo kal ka
        da’aya.</p>
      <p>Markii uu Gaalkacyo u soo wareejiyay Amran hawshii ayay halkii ka sii
        wadatay, macaamiil intii hore ka badan ayayba halkan ka heshay. Laba qol
        ayay degeen, mid baa labadooda ku magacaaban, ka kalena carruurta.
        Laakiin run ahaantii labadaba iyada ayaa ku shaqaysata.</p>
      <p>In kasta oo uu markii hore guul u arkayay sida weyn ee ay dakhliga
        qoyska u wanaajisay imika qunyar qunyar ayuu ugu daalay. Gurigaba
        gurigiisii ma mooddid, inta ay dadka kale u shaqaynayso ayaaba ka badan
        inta ay isaga danaynayso. Meel walba dufan, cadar iyo foox ayaa ka
        uraya. Inta badan Negeeye shaqada ayuuba ku maqan yahay inta yar ee uu
        guriga joogona ku ma nefiso, wuuba ku diiqadoodaa. Xaalku wuxuu gaadhay
        in uu albeerko ama xerada ciidanka isaga hoydo, amaba xaafado kale
        iskaga qayilo. Sidii berigii Damalweyn ayuu saqdadhexe Amran u soo
        dhuuntaa oo inta uu cabbaar sariirta ku gilgilo dib uga guureeya.</p>
      <p>Bishii koowaad ee uu Mudug yimid, ololaha dagaalkuna meesha ugu ba’an
        marayo, ayuu xiddigtii labaad qaatay, isla markaa dhaqaalihiisu si xawli
        leh kor ugu kacay. Sidaas awgeed baahi u ma uu qabin shilimmada uunsiga
        habruhu ka soo urayo ee Amran faraqyada ugu guntan. Wuxuu ka codsaday
        mar haddii uu isagu maanta noloshooda ku filan yahay waxa ay ku jirto in
        ay ka baxdo, oo carruurta iyo guriga u soo jeesato. Laakiin Amran hawsha
        uguma jirto oo keliya dan dhaqaale ee waxay noqotay dookheeda. Ma
        iyadaaba joogi karta haddii aan hareeraha qiiq kaga baxayn. Ma iyadaaba
        joogi karta haddii aanay jin iyo insi u garnaqayn oo waxa ay ka la
        qabaan u ka la qaadayn.</p>
      <p>Wuxuu ugu hanjebay in uu guriga uga tegi doono, laakiin shidanaaba
        shidan. Marar badan ayay isku qayliyeen, laakiin Amran meel ay ka soo
        noqoto ma joogto. Jimankii ay dadka ka cuudisay oo dhami iyada ayay hooy
        ka dhigteen. Waxa ay dadka ka daweynayso waxaaba ka badan inta ay iyadu
        isku dawaynayso. Kaliil waa siddeed jir, Idil waa lix jir, Ubax waa shan
        jir, haddana Amran uur ma leh. Sababta ay ilmo afraad u dhali wayday
        wuxuu ku maleeyay in ay tahay jimanka ay dhex gashay. Iyadana markii uu
        sidaas wax ugu sheegay qosol yar ayay jac ka siisay, dan kalena ka ma ay
        gelin.</p>
      <p>Negeeye qudhiisa ka maqnaanta badan ee guriga iyo dhaqaalaha u
        kordhay waxay u horseedeen balwad cusub oo ah khamri. Markii uu Mudug
        yimid wuxuu ka mid ahaa saraakiishii halkaa joogtay dhawr aan khamriga
        cabbin, waqtiga firaaqadana marka ay kuwa kale miiska fuushan yihiin
        isagu wuu qayili jiray, haddii kale askarta ayuu turub la cayaari jiray.
        Dabadeed mar dambe ayuu dareemay in aanay habboonayn isaga oo sarkaal ah
        in uu askarta dhex fadhiyo. Wuxuu dareemay sidii nin weyn oo kurayo ku
        dhex jira. Wuxuu kale oo dareemay khamri cabbid la’aantu in ay
        waayo’aragnimo badan ka qadiso. Ugu yaraan wuxuu istusay golayaasha ay
        saraakiishu isugu yimaaddaan in ay waayo’aragnimo badan oo shaqadan ku
        saabsani ku dhaafto.</p>
      <p>Fikraddaasi ma ay ahayn mid isaga ku kooban ee marar badan ayay
        saaxiibbadii sidaas wax ugu sheegeen. Dabadeed wuxuu u hormaday darka
        Gaalkacyo laga cabbo oo ahaa guri lagu magacaabo Seybeeriya, magacaas oo
        ay u la baxeen saraakiil lagu soo carbiyay gobolka Seybeeriya ee Midowga
        Soofiyati. Markaas ka dib Negeeye inta uu doono ayuu guriga Amran ka
        maqnaan jiray. Shaqada oo keliya ma aha ee xataa marka uu fasaxa yahay
        balwaddiisa qaadka iyo khamriga ah iyo haween kale ayuu kaga
        mashquulay.</p>
      <p>Negeeye bilawgii, intii uu dabokawelwelka qabay ee gaajada xasuusnaa,
        wuxuu ku dadaalay in uu lacagtaa waalan ee wareerisay wax ka qabsado.
        Wuxuu talo ku gaadhay in uu Xamar guri ka iibsado. Sababtaas ayuu isaga
        oo kiish lacag ah sita Xamar ugu fasax qaatay.</p>
      <p>Waxay ahayd markii koowaad, sidii uu dagaalka Itoobbiya uga soo
        noqday, ee ay reer abtigii reer Rooble isarkeen. Wuxuu la yaabay
        noloshii dhaqaale ee odayga oo aan haba yaraato ee wax horumar ah
        samayn. Waaba ay sii xumaatay. Isla gurigii kirada ahaa ayuu weli ku
        jiraa, sidii ayuuna fatuurad ah <em>FIAT</em> qoroqoro ah oo ay dawladdu
        lee dahay shaqada ugu aadaa. Sicirbararka cirka isku shareeray iyo
        mushaharadiisa ayaa sinaba isu dabooli waayay.</p>
      <p>Toddobaatanaadkii xaaladdiisa nololeed waa ay iska ladnayd, maanta se
        wuxuu ka mid noqday dabaqadda bulshada ugu liidata. Berigii hore wuu
        xarragoon jiray, imika se dhawr shay oo duug ah ayuu isku bedbeddelaa.
        Haddii aanu qurbaha asxaab ku lahaan lahayn wuu bakhtiyi lahaa.</p>
      <p>Qarad waa ay cuslaatay oo bukaan ayay noqotay, shaqadiina faraha ayay
        ka qaadday oo imika qolqolka ma dhaafto. Leyli maanta ma aha foodlaydii
        uu marka uu ku xanaaqo dhegta maroojin jiray, waxay noqotay qalanjo isku
        tumatay oo ay eegmadu ku nasanayso haddana ku waalanayso. Dugsigii u
        dhammaa oo waxay ku talo jirtaa in ay waxbarashada heer jaamacadeed sii
        wadato. Ha yeesho ee nolosha adkaatay ee qoyska ayay u adkaysan wayday,
        waxayna shaqo ka bilawday Caymiska Qaranka. Reerka ayay se weli la
        nooshahay. Raage isaga maalmahaas ayaa waxbarasho Ingiriiska loogu
        diray.</p>
      <p>Negeeye markii uu Xamar tegay wuxuu ku degay Huteel Jabbuuti,
        galabtii xigtay ayuuna reer Rooble booqasho ugu tegay, waqtigaas oo ay
        qoysku guriga wada joogeen. Markii ay iswaraysteen Negeeye wuxuu sheegay
        in uu Xamar u yimid in uu guri iibsado. Laba arrimood ayaana isku mar
        maskaxda Rooble ku soo wada dhacay: gurigan uu ku jiro oo kii lahaa
        cisho dhoweyd u sheegay in uu iibinayo, iyo isaga oo intaa shaqaynayay
        sida uu ugu guulaysan waayay in uu yeesho guri uu ku noolaado. Laakiin
        ma ay ahayn markii koowaad ee uu sidaas u fekeray.</p>
      <p>“Bal kan aannu ku jirro qudhiisa ka warran? Odayga lihi maalin
        dhexdaas ah wuxuu ii sheegay in uu iibinayo, una malayn maayo in uu weli
        iibiyay waayo wuu i la soo socodsiin lahaa”, ayuu Rooble Negeeye ugu xog
        warramay.</p>
      <p>Negeeye dib ayuu uga fekeray xaaladda guriga iyo bal in uu u dhigmo
        kii uu ku soo talogalay.</p>
      <p>“Wallaahi waa fikrad fiican. Oo tolow imisuu siinayaa? Ma cusba
        laakiin xaafad wanaagsan buu ku yaalle.”</p>
      <p>“Ii ma uu sheegin qiimaha, xaafad aan inaga durugsanayn ayuu se
        deggan yahay oo waa aynu wayddiin.”</p>
      <p>“Haddii uu iga iibiyo idinka ayaaba iska sii degganaan lahaaye.”
        “Degganaantayadu waxba ma aha ee bal horta adigu guri yeelo.” Fiidkii
        ayay Rooble iyo Negeeye booqasho ugu tageen odaygii guriga lahaa oo u
        sheegay in aanu weli iibin. Markii qiimaha cabbaar la isku jiidjiiday
        odaygii wuxuu oggolaaday in uu Negeeye guriga ka iibiyo, isaga oo, sida
        uu sheegay, aad u qaddarinaya Rooble oo sannadihii badnaa ee uu degganaa
        kirada si sharaf badan u bixin jiray isla markaasna daryeeli jiray.</p>
      <p>Maalintii xigtay Negeeye wuxuu raadiyay saaxiibkii Diiriye oo aanay
        laba sano isarag. Qaad ayay qaateen oo qolkii Diiriye la tageen. Markii
        ay gogol dhigteen qaadkiina furteen, ee ay falaas shaah ah, weel biyo
        ah, cajalado dhawr ah iyo rikoodh dhexda dhigteen, ayay si wanaagsan isu
        waraysteen.</p>
      <p>Diiriye saaxiibkii xiddig ayuu ku ogaa, maantana labada uu u la yimid
        iyo guriga uu iibsaday wuu rumaysan waayay. Wuxuu noqday labalafood,
        shaarubo weyn ayuu la baxay, waxaana ka muuqda haybad iyo kalsooni
        badan. Sinaba uguma ega agoonkii reer damalweyn.</p>
      <p>Isagu markii uu muddo shaqadii baabuurta ku jiray, oo xataa
        dareewalnimo gaadhay, ayuu si buuxda ugu wareegay shaqo kale oo uu ka
        helay Xisbiga Hantiwadaagga Kacaanka Soomaaliyeed ee degmada Hawlwadaag.
        Laakiin bishii hore ayuu ka soo baxay xabsi uu sannad iyo dheeraad soo
        liqay.</p>
      <p>Negeeye in kasta oo aanay u suurtogelin saaxiibkii in uu xabsiga ku
        soo booqdo haddana intaa si buuxda ayuu u la socday. Maalintaas ayay se
        taa aad isaga waraysteen. Wuxuu sheegay in lagu eedeeyay musuqmaasuq,
        laakiin ay ahayd mu’aamarad ay ka dambeeyeen niman ay qabyaalad ku
        colloobeen oo meel ka la shaqayn jiray. Wuxuu ka cawday halgan uu muddo
        dheer soo waday in ay ka dhiciseeyeen, laakiin aanu ciil u qabin mar
        haddii qaar iyagii ka mid ahi maantaba xabsiga jiifaan, kuna eedaysan
        yihiin denbi kiisii ka sii xun oo ah mucaarad. Wuxuu sheegay in uu
        dhowaan bilaabi doono shaqo uu nin xigaal ah oo madax ahi u soo
        qalqaaliyay.</p>
      <p>“Markii aan xabsiga ka soo baxay aniga oo cid iyo ciirsi la ayaan
        odayga xasuustay iskuna sii daayay. Meel xun ayuu iga qaatay; waa
        maalinta tolka loo aayo.”</p>
      <p>“Madaxweynaha ayaa tol ka maarmi waayay. Waad og tahay tolkeen in
        aanu aniga abaal badan igu lahayn, sidaas oo ay tahay hiil iyo hoo ka ma
        hagrado. Maanta haddii ay tii Alle igu timaaddo cidda uu Kaliil u
        irkanayaa waa iyaga”, ayuu Negeeye ku raacay.</p>
      <p>“Haa, waa iyaga cidda uu u irkanayaa.” “Waan ka xumahay waqtigaa
        xabsiga kaaga lumay iyo dhabarjebinta ay doofaarradaasi kugu
        dhufteen.”</p>
      <p>“Waxba ma aha, jab ka daran baa la soo maray, rag iyo rafaad waa
        mataano. Iyagana waad arki iyaga oo kabaha ii masaxaya.”</p>
      <p>“Waad taqaan sow ma aha?” “Sidee baad u hadlaysaa! Maxaan u aqoon
        waayay.” “Ma nin reer Jilbaweyni ah ayaad aqoon waayaysaa.” “Cagaweyne
        dheh. Waa Cagaweyne cadawgood laagu.” “Oo miyaad ka la jeceshahay.”
        “Haba ka yaabin, waa dameer iyo labadiisa daan. Waad maqashay waxa aynnu
        miyi ugu geysannay? Bakhtigooda ayaa laga tallaabsaday.”</p>
      <p>“Waan maqlay, gunta guntu dhashay. Ilaahay waxaan ugu nidar galay
        miyi iyo magaalo toonna haddii ay nabad ku hoydaan”, ayuu yidhi Negeeye
        isaga oo dirayskii oo kursi ka soo horjeeda saaran labada xiddigood ku
        ilwaadsanaya. Waa laba xiddigood oo dhuxul ka kulul xijirna ka cas, laba
        xiniinyood ugama dhacaan.</p>
      <p>“Odayga shaqada ii soo dhammeeyay shan iyaga ah ayuu maalin dhoweyd
        shaqada debedda uga tuuray, markaas ayay sida agoonta albaabka istubeen
        oo baryootan ku waasheen. Oo miyuu u naxayaa?” “Muxuu ugu naxayaa yayda
        yaydu dhashay, ma iyaga ayaa u nixi lahaa?”</p>
      <p>Si wanaagsan ayay sheekadu isugu baxaysaa. Aad ayay ugu faraxsan
        yihiin in ay isla fahmayaan carruurnimadii, qabyaaladda iyo siyaasadda,
        arrimahaas oo aan dadka laba waliba isla fahmi karin. Waxay si isku
        aragti ah u falanqeeyeen siyaasadda dalka iyo doorka uu qabiilkoodu ku
        lee yahay ama aanu ku lahayn. Waxay isu tilmaameen shakhsi kasta oo ay
        isku qabiil yihiin oo maamulka ku jiraa waxa uu galo iyo waxa uu
        gudo.</p>
      <p>Intii aanay mawjaddii u horreysay iswaraysiga ka gudbin ayay durba
        garaabadu dhexdooda qarisay. Qolku aad ayuu u kulul yahay, in kasta oo
        ay feedho qaawan yihiin dhidid baa ka qubanaya. Daaqadda keliya ee qolka
        oo xaafad qaylo badan ku sii jeedda markii ay fureen waa ay ku
        wareereen. Dhawr jeer ayuu Diiriye inta uu daaqadda qoorta ka riday
        dumar iyo carruur canaantay waxba se isma beddelin. Heeso qaraami ah
        ayaa u baxayay oo ay awal rabeen in ay sheekadooda aan xalaasha ahayn ku
        qariyaan, imika se buuqa debedda ayaa taa kaga filan.</p>
      <p>“Saaxiibkaa Geeddi Baabbow iiga warran?” Negeeye ayaa wayddiiyay.</p>
      <p>“Waxaa igu maqaalo ah in uu dhintay.” “Oo Alle ku dhaafi?” “Alle i
        dhaafi.” “Maxaa dilay?” “Kollay xashiishad iyo khamri. Maydkiisa ayaa
        Ceelgaab laga helay.”</p>
      <p>“Haddaa Xamar adiga ayaa ka atoore ah.” “Sida aad Mudug atoore uga
        tahay. Waan kugu ammaanayaa horumarka aad samaysay.”</p>
      <p>“Dadaal ayaa ina faran. Qudhaada waa lagu dhabarjabiyay, waan se
        hubaa cid kasta oo ku neceb in aad habaaska cabsiinaysid. Haddii kale
        adiga ayaa lagu cabsiinayaa.”</p>
      <p>“Waa sidaas, habaaska ayaa la iscabsiinayaa. Dunidu se sidan ahaan
        mayso ee inta ay waalan tahay wax ka qabso”, ayuu Diiriye saaxiibkii ku
        la taliyay.</p>
      <p>“Taladaa qudheeda ayaan adigana ku siinayaa.” Waxay isla soo qaadeen
        marka ay maanta sheekada ka dhergaan berri in ay tumasho tagaan. Diiriye
        in kasta oo uu dhowaan xabsi ka soo baxay mar haddii uu magaalada deggan
        yahay isaga ayay tahay in uu hawsha maamulo. Laakiin Negeeye saaxiibkii
        wuxuu u arkaa nin dumarka kuwa ugu liita bartay, wuxuuna ka baqayaa in
        uu meel saf loogu jiro oo daqiiqado la isu qabanayo geeyo, sidii berigii
        Xamar isugu horreysay.</p>
      <p>“Diiriye, billaad sidaadii Buur Karoole iyo meel daran na
        fuushisaa?”</p>
      <p>Diiriye wuu qoslay dabadeed ku kaftamay: “Marba sida aad u jabtid
        ayaa loo dhutiyaa ee markii aad liidatay meeshii aad ku soo nabad iyo
        caano maashay waxba ha caayin. Maanta se mar haddii aad lacag inoo
        haysid guri gobeed ayaa la inoo goglayaa.”</p>
      <p>Negeeye markii uu Mudug iyo shaqdiisa ku soo noqday wuxuu dareemayay
        islaweyni badan, wuxuu isu arkay nin ku guulaystay horumar uu dad badan
        ku dhaafay. Saaxiibkii Diiriye iyo abtigii Rooble, oo labaduba magaalo
        iyo shaqo uga horreeyay, ayuu isku dhereriyay, wuuna isu bogay. Dabadeed
        niyad cusub ayuu shaqadiisa ku bilaabay.</p>
      <p>Xagga guriga in uu ka dhutinayo ayuu istusay. Qoys adag iyo carruur
        badan in uu dhiso ayuu weligii ku talo jiray, taana Amran marar badan
        ayuu si dhab ah ugu sheegay, ha yeesho ee iyadu qoys adag iyo carruur
        badan toonna dan ka ma leh oo waa qof ay quruumo qaateen.</p>
      <p>Xidhiidhka isaga iyo Amran ka dhexeeyaa wuu ka duwan yahay ka nin iyo
        naag soomaaliyeed oo isqaba ka dhexeeya, isaguna taa wuu qirsan yahay.
        Weligii wax ay diiddan tahay ku ma uu khasbin, maamulka iyo talada
        reerkana inta badan iyada ayaaba leh. Laakiin wuu og yahay taa
        sababteedu in aanay ahayn jacayl badan oo uu u qabo oo ugu nugul yahay,
        ama debecsanaan iyo dabeecad wanaag uu naag walba ku la dhaqmi lahaa.
        Isla markaa wuu og yahay in aanu ahayn nin jilicsan oo ay naagi
        hoggaanka u hayso. Berigii Damalweyn ee uu ahaa kuray ay gacanta ku
        hayso, iyo xataa markii ay qarsoodiga isugu bislaadeen, waxaa jiray laba
        arrimood oo uu had iyo jeer ku dadaali jiray in uu isu dheellitiro. Midi
        waa baahidii uu u qabay xannaano hooyo iyo qof ka weyn oo dusha ka
        ilaalisa, taas oo uu Amran ku qabay. Ta kalena waa naagnimadii uu isaga
        oo sidaas u yar isla iyada ka helay. Berigaa fog ilaa maanta ka ma uu
        xoroobin isu dheellitirka labadaa arrimood, ku mana guulaysan in uu u la
        dhaqmo sida uu run ahaantii jeclaan lahaa in uu naagtiisa u la dhaqmo,
        oo ay ugu yar tahay in uu sida uu doono u maamulo.</p>
      <p>Qudheeda isu dheellitirka labadaa arrimood dareenkeeda ka ma maqna.
        Negeeye sow ma aha waxii xumaa ee ay isaga oo aan dad iyo dugaag toonna
        ahayn gosha gelin jirtay? Sow ma aha kii ay isaga oo hooyo ka dhigta
        sida nin loo noqdo bartay? Marka ay rag kale godolkeeda maalaan sow ma
        aha kii ay xigta u lisi jirtay? Sow ma aha kii habeenkii ugu horreeyay
        qaylada ku dhuftay ee ay naaska ku aamusiisay, ee laabta kaga
        dhareeriyay? Markaa miyuu maanta xaq u lee yahay in uu ku caasiyoobo oo
        doonisteeda tiisa ka sare mariyo? Taasi waxay ugu dhoweyd maalintii ay
        iyada oo kab lulaysa kabna laallaadinaysa oo ilmo sidata Baydhabo ugu
        timid. Berigaa haddii uu waraabe u tuuri waayay maanta waraabe iyo
        dawaco toonna u ma tuuri karo. Haddii aanay isaga u tuurin ayuuba nasiib
        lee yahay.</p>
      <p>Maalintii uu Xamar ka soo noqday Amran iyo ubadkii ayuu toos u
        abbaaray. Maanta ayay ugu darrayd, wuxuu u soo galay iyadii iyo haween
        kale oo qaad hareeraha ka fadhiya qiiqa sigaarkuna ka la qariyay. Waa ay
        u soo kacday, qolkii carruurta ayayna wada galeen oo laba sariirood oo
        iska soo hor jeeda iyaga oo ku ka la fadhiya wada hadleen.</p>
      <p>“Negeeye, anigu qaad ma cuno sigaarna ma cabbo ee quruumaha ayaa
        jecel oo aan uga maarmi waayay.”</p>
      <p>“Naa miyaad falan tahay? Waa maxay horta quruumaha aad sheegtid ee
        sidii ay kuu wadeen maanta qaad iyo sigaar afka kuugu guray?”</p>
      <p>“Adduun waxba ka ma ogid ee nin yahow iga aamus. Malaha waxa dunida
        nacab iyo nasteex ku uuman waxaad moodaysaa inta yar ee ay indhahaagu
        arkaan? Oo maxay indhahaagu arkaan ama arki karaan? Aadamiyow
        abaaldarane! Alloow maxaan waa beryay iyo gabbal dhacay naftaada qaaba
        qawsayn ka soo saaray! Haddii aad og tahay inta jeer ee aan wad kugu soo
        abbaaran iyo xabbad kugu soo xiimaysa ku hareer mariyay sidaas u ma aad
        hadasheen.”</p>
      <p>“Naa aniga wad iyo xabbad toonna i ma aad hareer marin ee maanta ka
        dib waxan yaanan kugu arkin.”</p>
      <p>“War adiguba qaad, sigaar iyo wax ka daranba waad cuntaa oo cabtaa ee
        cirka soo guji,” ayay u celisay.</p>
      <p>Hadalkaasi markii uu afkeeda ka soo dhammaanayay Amran inta ay sidii
        ay sun cabtay indho caddaysay ayay sariirtii ay ku fadhiday jijircadka
        ugu dhacday. Dhidid inta ay durba wada qoyday ayay sidii qof maanta oo
        dhan soo ordaysay neefneefsi xoog leh bilawday. Calaacalaha ayay isku
        mar laabta ku wada dhufanaysaa haddana bawdyaha waaweyn ee sariirta ka
        soo raaraca. Cod dheer ayay ku calaacalaysaa ha yeesho ee ooyi mayso.
        Maya, hadalku iyada ma aha ee waa cid kale, cid iyada ku dhex jirta!
        Waxaa laga dhex lee yahay:</p>
      <p>“Negeeye, na daa oo naga tag! Badahayaga ka ma dabbaalan kartid ee ha
        gelin! Annaga iyo Amran naga dhex bax! Waxa ay noo qabato noo ma qaban
        kartid ee ha nagu guban! Waanu ku nabad gelinnaa ee na nabad geli!”</p>
      <p>Marka ay sidaa lee dahay sariirta ayay mar kale ku soo fadhidaa oo
        indho cadcad Negeeye toos ugu eegaysaa. Waa iyadii haddana ma aha.
        Yaabku waxa ka dhex hadlaya oo keliya ma aha ee xataa shucuurta
        wejigeedu waa qof qalaad oo Negeeye ku cusub.</p>
      <p>Dumarkii ay qolka kale kaga soo kacday markii ay qaylada
        macallimaddooda maqleen gurmad degdeg ah ayay u soo galeen.</p>
      <p>“Naa wadaadda cadarkeedii u la soo orda…” “Jaawina u soo shida…”
        “Garbasaartii guduudnaydna u keena…” “Iyo kuushii iyaduna guduudnayd…”
        “Negeeye, adigu naga bax…” “Haa, waad aragtaa wadaadda in lagu soo
        kordhay ee naga tag…” Negeeye isaga oo yaabban, dhan kale argaggaxsan,
        dhan kalena xanaaqsan ayuu iska tegay. Maalintii xigtay ayuu iyada oo
        caadi ah, sidiina qaad iyo qiiq ugu dhex jirta, ku soo noqday.</p>
      <p>“Amran, sidan ku ma wada joogi karno.” “Haddii aynaan ku wada joogi
        karin yaa ku haysta?” “In aynu iska ka la tagno ayaa i la habboon?”
        “Wallaahi adiga ayay ku jirtaa.” “Waad iga furan tahay!” “Samadu furan
        ee saddexdaba halkaa ii dhig!”</p>
      <p>“Saddex baad igaga furan tahay!” “Abshir! Abshir! Samaduna furan!”
        Maalintaas ka dib Negeeye marmar ayuu carruurta soo booqan jiray,
        iyaduna “abshir” iyo “samadu furan” ayay kaga dhabaysay oo gurigii waxay
        ka dhigtay meel samada u furan oo ay khalqiga muuqda iyo kuwa aan
        muuqani ku kulmaan.</p>
      <h3 id="section-3">4</h3>
      <p>Raage markii uu shan iyo toban jirsaday waxaa ku dhacay isbeddel kaga
        yaabiyay. Wejigii sidii gabadh yar oo dhaashatay nadiifta ahaan jiray
        waxaa ku daatay finan, meelo jidhka ka mid ah waxaa ka soo baxay timo,
        codku wuu cuslaaday, muruqyadu waa ay adkaadeen. Intaa waxaa u dheer
        marka uu kubbadda ka yimaaddo shurufka aan laga garan orgi naq u da’ay.
        Waagii beryaba koritaan hor leh iyo xaalad cusub ayuu la soo toosay,
        wuxuuna yeeshay dhererkii iyo muuqii Xirsi-Micilibaax.</p>
      <p>Marka uu galabtii kubbadda ka yimaaddo ee qubaysto, haddii aanay
        jimce ahayn awal wuxuu u fadhiisan jiray akhris, laakiin wuxuu bilaabay
        in uu dib u cararo. Inta uu guriga joogo ma nefiso ee waxaa ku dhaca
        hiyikac iyo hilaw, inta uu wax akhriyayana ma deggana ee waxaa ku furan
        feker kale. Dugsiga qudhiisa inta uu xisadda ku jiro macallinku waxa uu
        sheegayaa inta badan waxay dhaafaan isaga oo wax kale ka fekeraya. Waxaa
        xiise aad u badan u yeeshay haweenka, wuxuu isarkay isaga oo mid walba
        ku talogal la’aan u sii eegaya, xubin kasta oo uu jidhkooda ka arkaana
        waxay ku noqotay dhimbiil wadnaha kaga dhegtay. Dumar ka waaweyn, oo
        qaarkood qudhiisa macallimiin u yihiin, ayuu ku fekeraa isaga oo dharka
        kor uga laabaya inna hoos uga jiidaya dabadeed wax Alle og yahay la
        samaynaya. Isbeddelkaa filanwaaga ahi wuxuu ku abuuray farxad iyo xanuun
        mataano ah oo uu ka la saari kari waayay.</p>
      <p>Wuu illaawi kari la yahay habeen ay kurayo khayr darani geeyeen aqal
        Waaberi ku yaallay naag dhali karaysay oo uu lacag siiyay. Wuu illaawi
        la yahay qol ay wada galeen sidii ay hoosta uga xidhatay iyo jidhkii
        weynaa ee ay qaawisay. Wuu illaawi la yahay sidii ay isaga oo weli
        taagan hortiisa sariir isugu legedday iyo sidii ay dabadeed wax u
        dhaceen.</p>
      <p>Gabadh ay isku dugsi yihiin isagana fasal ka hoosaysa, oo uu
        macallinka xaafadda malcaamadda u hayaa dhalay, ayuu fiidadka qaarkood
        jardiino mugdi ah ku leexiyaa. Halkaas ayuu sidii bukaansocod dhakhtar u
        yimid ugu dan sheegtaa, mar kale sidii faqiir ilmo gaajaysani ka seexan
        waayeen u baryaa, mar kalena meelaha ay u nugushahay ka salaaxaa.
        Dabadeed marka ay ka la daadato ayuu wax aan gabadh macallin Qur’aan
        dhalay loo quudhin ku la kacaa.</p>
      <p>In muddo ah markii sidaas la ahaa, oo baashaal baqdin leh la isku
        qabay, ayay kurayo khayrdarani arrinta wadwadeen ilaa la wada ogaaday.
        Dabadeed yartii ul ayay waalidkeed ka la daaleen dugsigiina ka
        joojiyeen. Raage guuldarrada miskiinadda ku dhacday in uu isagu u sabab
        yahay ayuu dareemay. Waxaa kaga sii daran sida uu macallinka Qur’aanka
        wejiga u siin kari la yahay, taas oo ku khasabtay in uu malcaamadda ka
        tago. Intaaba waxaa kaga sii daran cabsida uu ka qabo in ay inkaarta
        wadaadku ku dhacdo. Isaga oo sidaas u baqaya ayay mar duumo ba’ani
        dhulka u tuurtay, wuxuuna mooday inkaartii uu filayay.</p>
      <p>Waxaa iyo wax la mid ah, oo isugu jira in uu ficil ahaan u sameeyay
        iyo in uu ku fekeray ama ku riyooday, dhammaan wuxuu ku qabaa welwel iyo
        baqdin joogto ah, isaga oo ka la garan la in ay xaaraan iyo xumaan wada
        yihiin iyo in kale. Kollay wuu hubaa naagtii baas ee reer waaberi iyo
        yartii macallinku dhalay haddii aanu ka toobad keenin in lagu
        cadaabayo.</p>
      <p>Isaga oo sidaas denbi u dareemaya ayuu maalin masjidka tegay. Markii
        uu saaladda makhrib jamaca la tukaday wuxuu la fadhiistay oo dhegeystay
        kitaab uu sheekh caan ahi marinayay dad tiro badanina ku taxnaayeen.
        Wacdi uu meelahaas ka maqlo mooyee waa markii koowaad ee uu barashada
        diinta u jilib dhigay. Maalmo ka dib maskaxdiisa oo dhan waxaa
        mashquuliyay aakhiro, cadaabta iyo jannada. Wuxuu aad ugu farxay una
        hiloobay naxariista Eebbe iyo liibaanta jannada, isla markaas wuxuu ka
        argaggaxay ciqaabta daran ee taa dhinac taal, dabadeed cabsi badan ayaa
        gashay. Waxyaalaha uu Eebbe dadka ku cadaabaa waa isla waxyaalaha uu
        qudhiisani maalin walba sameeyo sida waxii uu la sameeyay Ina Macallin,
        iyo xataa gabadh aadan qabin daawashadeeda.</p>
      <p>Masjidka wuxuu ku bartay barbaar xer ah kuwaas oo ay noloshooda oo
        dhami ku wareegayso diinta iyo barashadeeda, habeen iyo maalinna
        masjidka yuurura. Inta uu la joogo ka ma maqlo wax aan ahayn diinta,
        waxayna joogto uga wada hadlaan waxa qofka u bannaan iyo waxa ka
        reebban, siirada iyo mucjisooyinkii Nebiga, jannada iyo cadaabta, iyo
        asxaabtii. In kasta oo aanay lahayn cilmi diinta ka baxsan, oo aanay
        sidoodaba dugsiyo dhigan, haddana wax kasta oo dunida ka dhaca waxaa ay
        ka bixiyaan fasiraad ay hubaan. Haddii uu cudur dillaaco ama ay abaari
        dhacdo, haddii uu daad fatahmo ama ay duufaani kacdo, haddii uu
        dhulgariir dal ku dhufto ama ay fulkaani qaraxdo, inta aan khabiirka taa
        ku takhasusay jawaab haleelin ayay iyagu ku sheegaan ciqaab Rabbi,
        ciddii wax kale ku fasirtana waxaa ay ku tilmaamaan jaahil xaqa laga
        daboolay. Waxay isku raacsan yihiin musiibooyinka dabiiciga ah iyo kuwa
        aan dabiiciga ahayn ee dunida ku soo batay in ay muujinayso qiyaamihii
        oo soo dhowaaday. Markaas ayay sii baqaan oo kitaabbada ku sii dhegaan
        masjidkana ku sii raagaan.</p>
      <p>Xertaasi mar haddii ay jacaylka Ilaahay u ban baxeen Raage wuxuu u
        arkay dad suubban, sidaas darteed, in kasta oo aanu ka mid noqon, wuxuu
        la yeeshay xidhiidh dhow. Aad ayuu ugu qaddariyay sida ay xujooyinka
        adadag ee nolosha jawaabo waafi ah ugu hayaan. Taas waxaa uu kaga
        raystay Rooble oo dunida ku eega indho shaki iyo wiswis ah. Waqti gaaban
        ayuu wayddiimo badan u helay jawaabo siiyay degganaan nafsadeed. Laakiin
        ma ay ahayn marxalad cimri dheer oo wax waliba dib ayay isu cuneen.</p>
      <p>Waxaa ay ka bilaabatay galab galbaha ka mid ah, goor salaadda casar
        iyo ta makhrib u dhexaysa, isaga oo koox xerta ka mid ah masjidka
        hortiisa la fadhiya, ayaa waxaa soo hor maray oday da ah oo bakoorad ku
        tukubaya.</p>
      <p>“Gaalkii maantana waa kan”, ayuu yidhi mid xerta ka mid ahaa.
        “Shalayna waxaan arkay isaga oo kiniisadda sii gelaya. Maalin keliya ka
        ma baaqdo”, ayuu mid kale yidhi.</p>
      <p>“Bal muu iska muslimo?” “Awal muxuu u gaaloobay?” “Malaha waaba uu ku
        dhashay?” “Xataa haddii uu ku dhashay imikaba xaqa wuu arkaa ee muu
        raaco?”</p>
      <p>“Malaha wuuba isla qumman yahay?” “Isla ma qummana ee waa ka kibir
        iyo isyeelyeel.” “Wallee maantana waan la hadlayaa.” “Hanuunka Ilaah baa
        haya ee kan ha isku daalin.” “Wallee waan la hadli, ha hanuuno ama yuu
        hanuunin.” Isla markaas ayuu kii hadalka bilaabay odaygii oo sii
        dhaafaya ka daba kacay, kuwii kale oo Raage ku jiraana waa ay raaceen.
        Markiiba wacdi ayuu odaygii u bilaabay, odaygu se xerta hore ayuu ugu
        daalay, sidaas darteed isaga oo aan socodka joojin ayuu hadalka ka
        boobay oo ku waaniyay:</p>
      <p>“Waa ay fiican tahay in aad diinta barataan, laakiin ma aha in aad
        noloshiinna dayacdaan. Dhallinyaro ayaad tihiin ee waa in aad fadhiga ka
        kacdaan oo shaqaysataan. Haddii aad meel uun yuururtaan yaa wax idin
        siinaya?”</p>
      <p>“Ilaahay baa wax na siinaya, laakiin adigu…” “Aniguba waan rumaysan
        ahay in uu Eebbe dadka risiqo, laakiin ficil iyo dadaal baa loo baahan
        yahay.”</p>
      <p>“Waxaan rabaa in aan kaala hadlo…” “Haddii aynu afrikaan nahay waxaa
        dib inoo dhigtay caajisnimo ee meesha ka kaca.”</p>
      <p>Marka uu xerowgu hadal damcaba wuu ka boobay oo waano waayeel u
        quruuruxiyay, intaasna socodka ayuu sii wadaa si uu nimankan weerarka ah
        uga dhex baxo. Taana wuu ku guulaystay oo xertii waxay isarkeen isaga oo
        aqalkiisii ku la sii dhow. Maalintaana iyaga oo habaaraya oo ku sheegaya
        cadow naarta ku waari doona ayay quus ka la noqdeen.</p>
      <p>Odaygu wuxuu ku hadlayay af soomaali ganna ganna ah. Intii hore oo
        dhan Raage ma uu fahamsanayn sababta gaal loogu sheegay, dib ayuu se ka
        ogaaday in uu yahay amxaar kiristaan ah oo ka soo jeeda xigtadii Xayle
        Salaase dalkana magan ku jooga. Amxaarku Raage mar wuxuu ugu muuqday
        aabbe hagaagsan oo wiilashiisa horumar la jecel, mar kalena wuxuu ka
        xumaaday in uu yahay “cadow naarta ku waari doona”. In uu maalin walba
        kiniisad tago sida loogu yasayo wuxuu dhinac dhigay odayda da’daas ah ee
        maalin walba masjidka taga sida loo sharfo. Fikrado badan ayay
        arrintaasi ku dhalisay, waxaana ugu adkayd in uu ku qanco amxaarka in ay
        ka tahay “kibir iyo isyeelyeel”. Muxuu galabsaday haddii uu diin uu ku
        dhashay daacad u yahay? Haddii uu muslimo sow naftiisa iyo dadkiisaba u
        la ma mid noqdeen oday muslin ah oo kiristaanoobay?</p>
      <p>Maalin ayuu sheekha dadka kutubta u mariya wayddiiyay: “Sheekh,
        Ilaahay dadka miyuu jecel yahay mise wuu neceb yahay?”</p>
      <p>Wayddiintu wadaadka waxay gelisay dhiillo, waayo ma ay ahayn wax uu
        maqli jiray.</p>
      <p>“Ilaahay dadka wanaagsan wuu jecel yahay kuwa xunna wuu neceb yahay”,
        ayuu ugu jawaabay.</p>
      <p>“Laakiin maxay dadka qaar u wanaagsan yihiin qaarna u xun yihiin?”
        ayuu yarku sii wayddiiyay.</p>
      <p>“Kuwa wanaagsani waxay sameeyaan wanaag, kuwa xumina xumaan.”</p>
      <p>“Oo maxay qaar wanaag u sameeyaan qaarna xumaan?” “Sababta oo ah qaar
        waa ay wanaagsan yihiin qaarna waa ay xun yihiin.”</p>
      <p>Intaasi yarka waxba ma ay tarin ee waxay u la egayd halxidhaale. Isla
        wayddiintii hore ee ahayd: maxay dadka qaar u xun yihiin qaarna u
        wanaagsan yihiin ayaa isku soo rogtay. Wuxuu damcay in uu wayddiiyo
        sababta uu Ilaahay amxaarka gaal xun uga dhigay isagana muslin fiican,
        laakiin ku la ma dhiirran, wuu iska aamusay. Wadaadkii oo arkay in yarka
        jahowareer ku dhacay ayaa u naxariistay oo ku yidhi:</p>
      <p>“<em>Rufical-qalam wajafat as-suxuf</em> – qalinkii waa la qaaday
        warqadihiina waa ay engegeen. Qof walba qaddarkiisu qoorta ayuu ugu
        jiraa. Wayddiinta badanna waa lagu halaagmaa ee iska daa.”</p>
      <p>Qofka aqoontu waxaa ay u jirtaa inta ay wax iswayddiintu u jirto,
        ayaa ahayd talo uu marar badan helay. Sidee ayay markaa u noqon kartaa
        wax lagu halligmo? Wadaadku xaggee ayuu wax ka eegayaa? Taas ayuu Rooble
        wayddiiyay markii uu jawaabta wadaadka ku qanci waayay. “Waxaa jira
        wayddiimo aanay dadku jawaabo waafi ah u hayn ee bal adiguna iswayddii”,
        ayuu Rooble naf uga dhigay. Markii uu qisadii amxaarka iyo xerta u
        sheegayna wuxuu yidhi: “Isku dhan ayaa wax loo wadaa, in la isla yaabana
        ma aha.”</p>
      <p>Xaaladdaasi naftiisa iyo fekerkiisa yar oo dhan waxaa ay ku ridday
        fawdo, waxa ay se u sababi doontaa akhris jacayl iyo wax iswayddiin
        badan. Waqti ka dib wuxuu ogaan doonaa mas’alada qaddarku in ay tahay
        qodobka ugu xasaasisan falsafadda islaamka iyo labada diimood ee kale ee
        samada ka soo degay. Wuxuu ogaan doonaa doodda qaddarku in ay ahayd tii
        ugu ba’nayd ee filosoofiyiinta muslinka ka la qaybisay. Wuxuu kale oo
        ogaan doonaa markii murankeedu batay, jawaab lagu wada qancana loo
        waayay, in laga wada gaabsaday. Ugu dambayn wuxuu ogaan doonaa in ay
        tahay mas’alo ay wadaaddadu cuqdad ka qabaan aadna u neceb yihiin in la
        wayddiiyo.</p>
      <p>Isbeddelka feker iyo dhaqan ee Raage ku dhacay adeerkii ma mooga. In
        kasta oo uu fahmo badan yahay, duruustana ka adag yahay, haddana in aanu
        sidii hore u dadaalin wuu og yahay. Inta uu guriga joogo waxaa ka badan
        inta uu debedda ku maqan yahay ee koox filkiis ah meelahaa la wareegayo.
        Caado ahaan sagaalka haddii la gaadho qoysku guriga ayay wada joogi
        jireen, tobankana qof waliba sariirta ayuu tegi jiray, laakiin beryahan
        Raage marka uu doono saqdhexe ayuu albaabka soo garaacaa. Markii uu
        Rooble taas uga digayna Leyla ayuu iska laaluushaa oo daaqadda ku soo
        garaacaa. Xeeladdaa qudheeda odaygu wuu la socdaa.</p>
      <p>In kasta oo aanu weli ku arag haddana Rooble wuxuu Raage uga shakiyay
        in uu sigaarka cabbo. Maalin isaga oo aan ogayn waxaa ka dhacday xabbad
        sigaar ah, Qarad ayaana aragtay oo Rooble u gudbisay. Habeenkii xigay
        odayga oo fadhiga ku sugaya ayuu Raage saqdhexe yimid.</p>
      <p>“Halkan soo fadhiiso. Bal saacadda aad xidhan tahay fiiri.” Raage
        saacadda ayuu eegay ma uu se hadlin. ”Ma sidaas ayaad arday ku tahay?
        Xaggee baad waqtigan ka timid?”</p>
      <p>“Jardiinada ayaanu ku sheekaysanaynay.” “Oo jardiinada maxaa idin
        dhigay? Haddii aad waqtigaa jardiino ku soo gaadheen idinka iyo
        debedyaalku maxaad ku ka la duwan tihiin?” Ma uu jawaabin ee findoob
        ayuu iska tuujiyay. “Sigaarka waad cabtaa, sow ma aha?… In aad been ii
        sheegtana ha isku dayin?” Aamus kale ayuu miciinsaday. “Cab ama ha
        cabbin, waxaad se xumaantiisa arki maalinta aad cudur mooyee wax kale ka
        waydid.”</p>
      <p>Raage sigaarka marmar ayuu cabbaa. Qaar asxaabtiisa ka mid ah ayaa
        dhawr jeer ku ag shitay oo korkiisa isaga dhiibdhiibay, markii ay marba
        dhan u dhaafiyeen wuxuu dareemay in uu ka liito, si uu ugu dherersado
        ayuuna xabbaddii ugu horreysay shitay.</p>
      <p>“Geelii aabbahaa ee aad sidii qurbac xun daba socon jirtay waxaan
        kaaga soo reebay in aad hesho nolol kuu dhaanta, mana heli kartid haddii
        aadan wax u baran, waxna u ma baran kartid inta aad saqdhexe jardiino
        sigaar la fadhidid. Ka la dooro laba waddo: in aad geelii ku noqotid iyo
        in aad wax baratid.”</p>
      <p>“Wax baan baranayaa.” “Haddaba akhriskii badnaa soo celi, gurigana ma
        oggoli in aad waqti aan habboonayn ka maqnaatid. Haddii ay balwad
        noqotana, marka aad lacag tacbatid waxa aad doontid ka yeel, laakiin
        tayda iyo mid cid kale toonna xaq u ma lihid in aad gubtid.”</p>
      <p>“Waa yahay.” “Asxaabtaada gurigooda u raac ama iyagu ha kuu soo
        raaceen, caawa ka dibna yaanan kaa maqlin ‘waxaanu fadhinay
        jardiinada’.”</p>
      <p>“Waa yahay.” In kasta oo markii uu shan iyo toban jirsaday ay
        marxaladda cimri iyo xaaladda nololeed ee uu galay ay xiise iyo xanuunba
        badnaayeen, haddana qunyar qunyar ayay fulkaantii ku dillaacday uga
        degtay ama isagu u la qabsaday. Waxbarashada ayuuna mar kale awoodda ugu
        badan saaray.</p>
      <p>Leyla qudheeda beryahaas waxaa ku kacday fulkaano ta Raage la mid ah.
        Dhererka iyo madowga badan qoyska ayay ka hiddaystay, naaso hodan ah iyo
        sino waaweyn ayay yeelatay, iyo ammuuro kale. Isbeddelka jidhka waxaa
        kaga daran ka nafteeda gilgilay. Raggii aanay dad iyo duunyo u ka la
        aqoon waxay bilawday kii ay aragtaba in ay kor iyo hoos, muuq iyo maan,
        mitiriso. Nolosheeda waxaa ugu xiise badan la joogista wiilasha, siiba
        kuwa iyada ka waaweyn, iyo sidaas oo kale in ay gabdhaha da’deeda ah ka
        la sheekaysato hebel iyo hebel ay isla yaqaannaan. Qolkeedii maalintaa
        ka dib qol carruureed ma uu ahayn. Waxyaalaha la isku qurxiyo oo
        labaatan jaad ah ayaa u yaal, marka ay baxaysana saacad dhan ayay
        muraayadda hor fadhidaa. Derbiyada waxaa ugu dhegsan arbayaal ay ku
        baratay kuna jeclaatay filimada hindiga. Habeen walba waxay ku riyootay
        doob muruqyo weyn oo laabta ku qaatay oo samada u la duulay.</p>
      <p>Rooble iyo Qarad inta ay Raage ka welwelaan in ka badan ayay Leyla ka
        welwelaan. Sababtaas ayay ugu sheegeen in ay wiilasha ay la sheekaysato
        guriga keento ama kooda u raacdo. Sidaas ayay iyaduna yeeshay. Taasi
        qoyska iyo deriska aan awalba isu laab fayoobayn ayay dab ka sii dhex
        hurisay, waxaana loo arkay reer ba’ay oo hoogay. Maalintaa ka hor la ma
        arag gabadh waalidkeed hortooda wiilal sheyddaan ku la qooqda. Laakiin
        Rooble sidii caadada u ahayd waxaas oo xan iyo hadalxumo ah wuu iska
        dhego maray.</p>
      <p>Raage isagu wuxuu waagii beryaba waddada dugsiga sii hayo, habeen iyo
        dharaar akhris ku foororo, oo uu sida sallaanka sannadba sannad uga
        tallaabsado, ugu dambayn shahaadadii dugsiga sare gacanta ayuu ku
        dhigay. Dhab ahaantii aqoonta uu muddadaas urursaday ee shakhsiyaddiisii
        reer miyiga ahayd xididdada u bixisay may ahayn ta iskuulka oo keliya,
        ee waxaa dheeraa jacayl uu u qabay in uu wax walba akhriyo, taas oo
        ahayd dabeecad uu malaha ka qaaday Rooble oo uu qaddarin xad dhaaf ah u
        hayay.</p>
      <p>Akhris jacaylku waa sifada ugu wanaagsan ee uu Rooble la jeclaan
        lahaa qof uu gacanta ku hayo, taa awgeed dabeecadda Raage waxay ku
        abuurtay niyadsami iyo dareen ah in dadaalkiisii midho dhalay. In kasta
        oo aanu ammaani jirin, malaha hadal yaraan darteed, haddana Raage wuu
        ogaa adeerkii in uu jecel yahay. Taa wuxuu ku ogaaday siyaalo badan oo
        ay ka mid yihiin isaga oo aan weligii marna gacan u qaadin ama si
        qallafsan u canaanan, iyo isaga oo u la hadli jiray sidii qof weyn.</p>
      <p>Rooble waa nin dhibaataysan oo asxaabtiisa tirada yari waxa uu isagu
        xiiseeyo ee doodaha fekerka iyo aqoonta ah la ma xiiseeyaan. Mid waliba
        in uu shaqadiisa uun ka adkaado ayaa dadaalkiisu ku dhan yahay, wax
        akhrisna malaha xilligii waxbarashada ayaa ugu dambaysay. Wax uu isagu
        ku kordhiyo mooyee iyagu wax badan ku ma kordhiyaan ama ku ma kordhin
        karaan. Marba aragti uu isagu beri hore ku dhaliyay ayay wax cusub uga
        dhigaan oo inta ay soo calcalaaliyaan iyada oo aan dux iyo dacmad lagu
        ogayn dib ugu soo celiyaan. Nacdali kortaygu maxay barteen maxay se
        akhriyaan?! ayuu ku hiifaa.</p>
      <p>Sababtaas ayuu Raage wehel aqooneed uga dhigtay, oo marka uu arko
        isaga oo buug akhriyaya wuxuu badanaa ku yidhaahdaa: “Marka aad
        dhammaysid ii sheeg.” Ka dib wax ka wayddiiyaa fikrado buugga ku saabsan
        oo uu la dhacay ama la yaabay ama xataa fahmi waayay bal sida uu ka yari
        u arko.</p>
      <p>Waa ay ka la duwan tahay waxa la khriyo in keli ahaan loo liqo iyo in
        dad kale lala wadaago. Mar kasta oo wax la wada falanqeeyo waxaa laga
        soo tuujiyaa miid dheeraad ah iyo macne maanka ku raaga. Doodaha
        qoraallada ku saabsan ee uu Raage adeerkii ka helay garaadkiisa dheef
        badan ayay siiyeen, waxayna u noqdeen fursad uu waxyaalaha uu akhriyo
        xaglo ka la duwan kaga eego, qunyar qunyar ayuuna u helay bislaansho
        maskaxeed oo da’diisa ka weyn.</p>
      <p>Habeen ka mid ah berigii uu dugsiga dhammeeyay, goor caways ah oo uu
        magaalada ka soo noqday, ayuu la kulmay Rooble oo daaradda ku
        neecawsanaya. Wuu la fadhiistay cabbaarna sheekaysteen.</p>
      <p>“Weli ma waxaad ku talo jirtaa in aad duuliye noqotid?” ayuu
        wayddiiyay.</p>
      <p>Waxaa la isla xasuusan yahay intii uu yaraa oo dhan in uu sheegi
        jiray duuliye in uu noqon doono, sidii ay aabbihii ku soo ka la tageen,
        waxa ay se ka baxday goor aanu ogayn.</p>
      <p>“Maya adeer, waxaan xiisaynayaa in aan bare noqdo.” “Bare?” Raage oo
        mooday odaygu fikradda in uu ka naxay, hadal habboonna raadinya, ayuu
        Rooble raaciyay: “Waa xirfad sharaf leh. Waxa uu qofku xiisaynayo ayaa
        muhiim ah. Ma jirto wax ka weyn oo aan ku faani lahaa in aan arko adiga
        iyo Leyla oo jaamacad ka baxay oo shaqaysanaya.”</p>
      <p>Habeenkaa wuxuu siiyay talooyin badan oo dardaaran u eg, kuwaas oo
        da’dii u korodhaba Raage qiimo badan u sii yeeshay.</p>
      <p>“Aqoon aad akhriday iyo mid aad dhaxashay toonna yaanay ku hodin,
        hana u arkin wax sugan iyo xaqiiqo laga ma gudbaan ah. Wax walba caqliga
        ku miisaan, meelo ka la duwan ka eeg, wax lid ku ahna ku eeg. Run iyo
        been, sax iyo qalad, midna wax ahi ma jiraan inta aan caqligaagu go’aan
        ka gaadhin. Ma jirto awood caqliga ka sarraysa oo wax lagu saxo ama lagu
        qaldaa. Qofka waxa loo sheegay, uu akhriyay ama dhaxlay sidooda ku
        qaata, isaga oo aan garashadiisa la kaashan, ee mooda cidda wax u
        sheegtay in ay xaqiiqada uga xogogaalsan tahay, waa qof aan garaadkiisa
        ku kalsoonayn oo addoon u ah aragti kale ama dhaqan soojireen ah.</p>
      <p>Isku day had iyo jeer in aad wax walba dhinaca lagaa tusay ama aad ka
        taqaan mooyee dhinacyo kale ka eegtid, una oggolow caqligaagu in uu
        fekero karaankiisa. Ogow haddii aad fekerkaaga xayirtid, adiga oo
        xeerinaya aragti hore, waad iska hiilisay waxaanad u jabtay mugdiga iyo
        khuraafaadka. Ha noqon fulay socdaalka nolosha dadka kale iska dabagala
        waxa ay la kulmaanna la kulma, ee ku dhiirro waddo cusub taas oo aad
        guul aan lagaaga horrayn uga dhacdid.</p>
      <p>Waxaa ka la jira jahli toos ah iyo mid dadban, sida ay u ka la jiraan
        aqoon toos ah iyo mid dadbani. Mana jirto dhibaato ka weyn ta uu sababo
        qofka qaba jahliga dadbani. Waxaad arkaysaa qof la sheegayo in uu wax
        bartay oo haddana ku dhex ambaday dhaqan soojireen ah oo aan la hufin
        iyo habfeker ku dhisan mala’awaal, kutiri kuteen iyo sheeko xariiradii
        madaxkuti, kaas oo dhex rooraya ceeryaamo yoolka araggiisa soo
        dhoweysay. Sow markaa gartii ma aha in uu xanuunka ay nacayb reer iyo
        caadifad qabiil ku abuureen dartood sidii uu leeb sheyddaan sambabka
        kaga taagan yahay cabaado, oo sidii uu dhunkaal cunay labada qawlal ka
        xumbeeyo? Sow gartii ma aha tabartiisa maskaxeed iyo guud ahaan
        tayadiisa dadnimo oo dhan in uu hoog iyo wax aad u hooseeya ugu adeego?
        Mar haddii uu araggiisa himbiriirsiga ah iyo garaadkiisa naaquska ah
        dartood ku guuldarraystay in uu xaqiiqadu sida ay tahay u arko, faham
        hagaagsanna ka la baxo, sow gartii ma aha in uu talo awoow dib ugu noqdo
        oo tol uu dhogor yaqaan dhexda ka raaco?”</p>
      <p>Odaygu cabbaar ayuu sidii kelitalis u dhurmay. Taladan uu daldalayo
        intee ayuu isagu kaga dhaqmaa? ayuu yarku niyadda iska wayddiiyay. Wuxuu
        ku sii daray:</p>
      <p>“U feejignow dhacdooyinka iyo giraanta wareegaysa ee dunida, mid dhow
        iyo mid dheerba, wax walbana asalkooda iyo sababtooda raadi, taas ayaa
        ah wacyiga aad maqashid. Wacyigu waa ilays xoog leh oo sida hillaaca
        maskaxda ugu dhaca, oo degdeg kuugu ifiya walxaha iyo dhacdooyinka
        xaqiiqadooda. Weligaa qof ha ku nicin aragtidiisa u gaarka ah, hana kaga
        hamran aragtidaada kuu gaarka ah.” Gugii iyo aqoontii u kordhaba Raage
        waxay sii dareensiiyeen abaalka aan xadka lahayn ee ay reer adeerkii ku
        leh yihiin. Tacliinta oo keliya ma aha ee wuxuu hubaa in ay qofnimadiisa
        oo dhan dhiseen. Wuxuu ka soo qaadaa haddii uu weli miyiga joogi lahaa,
        wuxuuna qiraa taas in aanay aqoon keli ahi ku seegteen ee hab fekerkiisa
        iyo shakhsiyaddiisa oo dhami si kale ahaan lahaayeen. Shaki la’aan
        waxaad noqon lahayd qof qallafsan oo arxan daran oo dagaal u joog ah,
        sida ay geeljirku wada yihiin, ayuu ku fekeray.</p>
      <p>Mar kasta oo uu ka fekero dadka qaba akhris- iyo qoris la’aanta wuxuu
        xasuustaa maalin uu carruur ahaa, intii uu miyiga joogay, warqad duug ah
        oo wargeys ka dillaacday oo uu gacanta ku qabtay. Waxay ku qornayd far
        laatiini uu markaa u yaqaannay ”farta gaalada”, halka uu carabida u
        yaqaannay ”farta Qur’aanka”. Wuxuu iska yeelyeelay in uu wax warqadda ku
        qoran akhriyo, isaga oo khayaaligiisa yar la kaashanaya ayuuna xaraf
        walba ugu magac daray waxa uu u eg yahay waxyaalihii uu markaas
        yaqaannay. Tusaale ahaan xarafka O wuxuu u bixiyay goobo, xarafka J
        guugguule, xarafka X maqas, xarafka S mas, xarafka T dubbe…</p>
      <p>Dabadeed wuxuu ka la baxay macne dhalanteed ah oo uu isku qanciyay in
        uu sax noqon karo.</p>
      <p>Wax akhrisku wuxuu ahaa duni ka oodan, maantana waa qaybta ugu
        muhiimsan noloshiisa. Farxadda ay taasi ku abuurtay ma jirto wax kale oo
        uu u dhigi karaa.</p>
      <p>Jahliga iyo faqrigu waa laba cadow oo qofka qaba u nugleeya cadawyada
        kale oo dhan. Ma jiro halgan ka mudan in labadaa lala dagaallamo, mana
        jiro wanaag qof loo galo oo ka weyn in labadaa looga hiiliyo. Sababtaas
        ayuu Raage adeerkii abaal ugu hayaa.</p>
      <p>Sannadkaa uu dugsiga sare dhammeeyay ayuu mar kale reerkoodii miyiga
        fasax ugu tegay. Aqoontiisa, fekerkiisa iyo ujeeddadiisa fasaxani kuwii
        hore oo dhan waa ay ku duwanaayeen. Waxay ahayd marxalad uu la yaabbanaa
        qiimaha tacliinta, isla markaana qirsanaa guuldarrada aqoondarrada. Hore
        miyiga waxaa geyn jiray hilaw uu dhulkaa iyo dadkaa u qabo, laakiin
        sannadkaa intaas uun ma ahayn ee wuxuu lahaa barnaamij uu sii
        qorsheeyay. Wuxuu sii qaatay sabuurad yar, xabbado tabaashiir ah,
        warqado cadcad iyo xantoobo qalimo ah.</p>
      <p>Gole ardaa ah ayuu fiid oog ka shiday, sabuuraddiina laan ka
        deldelay, beeshana u sheegay qof kasta oo doonaya in uu far soomaalida
        bari doono. Dabadeed waxaa ku soo qulqushay dhallinyaro inammo iyo
        hablaba isugu jirta. Waa gu, sidaas darteed dhallintaasi awalba waxay
        isugu soo bixi jireen caways ciyaareed. Dhanka kalena waxay xiisaynayeen
        wax qorista.</p>
      <p>Hawshaas uu bilaabay julaay dhexdeeda dhammaadkii bisha ogos waxaa u
        diiwaan gashanaa 103 qof oo ka aflaxay farbarashadaa. Wuxuu u ahaa
        fasaxiisii ugu qiimaha badnaa, wuxuuna Xamar ku la soo noqday farxad aan
        qiyaas lahayn.</p>
      <hr />
      <p>Wasaaradda Hiddaha iyo Tacliinta Sare ayaa qaabbilsan waxbarshada
        debedda, iyada ayuuna Raage intii aanu miyiga u socdaalin ka sii
        codsaday waxbarasho debedda ah. Tacliinta ummadaha horumaray waa ay ka
        tayo fiican tahay ta dalka. Markii uu Xamar yimid wuxuu la kulmay war
        farxad leh, wuxuu ka mid noqday saddex arday oo Ingiriiska loo
        diray.</p>
      <p>Arday badan oo sida Raage dhibco wanaagsan dugsiga kaga baxday ayaa
        waxbarashada debedda iyo ta gudaha labadaba wayday, waayo berigaa waxaa
        jiray qaraabokiil naxdin leh, laakiin isaga arjigiisii waxaa ka dabo
        hadhi waayay Rooble.</p>
      <p>Odayga iyo dadka labada wasaaradood ee waxbarashada qaabbilsan ka
        shaqeeya, siiba inta madaxda ah, waa ay iswada yaqaannaan, laakiin dhab
        ahaantii saaxiibbo badan ku ma leh. Badankooda waxay ku colloobeen
        musuqmaasuqa jira oo ay ku ka la aragti duwan yihiin. Wuxuu la mid yahay
        kii ku maahmaahay “Tolkay sidii aan midba maalin u nacayay ayaan wada
        nacay”. Laakiin ninka waxbarashada debedda qaabbilsan isku ma xuma,
        isaga ayuu inta uu xafiiska ugu tegay ku yidhi:</p>
      <p>“Ninkani cidna waxtar ugama baahna ee waxa uu xaq u lee yahay uun ha
        helo.”</p>
      <p>Kii kale sidaas wax u ma garawsan ee isaga oo doonaya in uu Rooble u
        abaal sheegto ayuu yidhi:</p>
      <p>“Rooble, sannadkan haddii aan arday keliya debedda u dirayo waxaan
        dirayaa wiilkaaga.”</p>
      <p>Haddii aan arday keliya debedda u dirayo ku lahaa! Ma isaga ayaa
        Wasaaradda iska leh? Miyaan sharci iyo nadaam la raacayaa jirin? Sidaas
        ayuu odaygu ku fekeray isaga oo abaal sheegadka aan xaqa loogu lahayn ka
        xun. Dhanka kalena ma uu doonayn cadawga badan ee uu Wasaaradda ku lee
        yahay in uu sii badsado, sidaas darteed wuu uga mahad naqay.</p>
      <p>Raage markii uu Ingiriiska tegay waxaa fajac ku noqday horumarka ay
        dadkaasi ka sameeyeen xagga cilmiga, farsamada iyo dhaqaalaha, iyo ka ay
        ka sameeyeen xagga ka la dambaynta. Waxay ahayd xaalad kaga daran tii uu
        carruurnimadii Xamar ka la kulmay. Isaga oo aan arag haddii looga
        sheekeeyo wuxuu moodi lahaa war dhalanteed ah.</p>
      <p>Aad ayuu u la yaabay horumarka uu halkaa ku arkay, mar haddii uu
        arday ahaana wuxuu aad u la sii yaabay maktabadaha cajabta leh ee lagu
        ururiyay aqoontii aadamiga oo dhan, mid hore iyo mid dambeba. Wuxuu ku
        dayoobay xaddiga aqooneed ee ku dhaansan qoraallada
        <em>encyclopedia</em> oo uu weligii maqli jiray halkani se ugu horrayso.
        Ma dhici karto, ayuu ku fekeray, bulsho ku dhex nool aqoon intaa la’egi
        in ay fekerka iyo wax abuurka ka la sinnaato bulsho inteeda aan wax
        akhriyi karini ka badan tahay inteeda wax akhrida. Tacliinta uu isagu
        badaha uga soo tallaabay dadka halkan ku nool qof walba waxaa ku filan
        marka uu doono in uu maktabadda tago wax kasta oo uu xiisaynayana sidaas
        isu baro.
      </p>
      <p>Isla markaa uu fajaca iyo yaabka la ka la batay ayuu feker kale ku
        soo dhacay. Horumarkan hortiisa ka muuqda wuxuu u arkay mid isaga cadow
        u ah. Qiimo kasta oo dadnimo oo uu horumarkaasi yeelan lahaa waxaa dilay
        markii dhul iyo dad gaar ah lagu koobay ee cid kasta oo dhulkaa iyo
        dadkaa debedda ka ah cadaw looga dhigay. Waxabuurka ay qolo samaysaa, si
        kasta oo uu u wanaagsan yahay, haddii loo adeegsado dibindaabyada dadka
        kale noqon maayo guul aadamiga u soo wada hoyatay, ee isla markiiba
        wuxuu isu rogayaa guuldarro. Waa horumarkii ay reer yurub dunida ku
        gumaysteen, ayuu ku fekeray.</p>
      <p>Ashqaraarka uu xaddaaradaas ku qaabbilay ma uu waarin. Hore ayaa loo
        yidhi “Waxa aad jeclaanaysid aashaa jeclow nici doonteena mooyiye…”
        Wuxuu arkay fallaadho afka waabay ku wada leh oo dhan walba u
        liishaaman. Suryo walba dabin doqonimagaratay ah ayaa daadsan. Dagaalkii
        imbiriyaaligu maanta ayuuba u daran yahay. Xaalku wuxuu ahaa dib u
        gurasho xeel dagaal. Fagaarihii damaashaadka gobannimada ayay miino
        aasnayd wada qaraxday.</p>
      <p>Garashada iyo aragtida cusub ee fekerkiisa ku dhacay ee uu xaaladdan
        ka qaatay, waxaa ka horreysay xaalad caaddifadeed oo u soo dedejisay una
        suurto gelisay in uu arrimaha si qoddo dheer ugu fiirsado, dabagal
        dheerna ku sameeyo. Waxaa ka mid ahayd goor fiid ah isaga oo jaamacadda
        ka soo baxay in uu qolkii uu degganaa ku soo noqday, ka lana kulmay
        arrin uu aad uga xumaaday markii damba se ogaaday in ay Yurub caadi ka
        tahay. Albaabka waxaa loogu sawiray daayeer, waxaana far waaweyn lagu
        qoray: “<em>GO HOME NIGGER!</em>”</p>
      <p>Ninka reer yurub ee Afrika jooga sidaas loo la ma dhaqmo, iyada oo
        weliba aano loo tirinayo. Waa arrin ku lug leh ka la adkaansho.
        Maalmahaa wuxuu xiisaynayay, una fiirsaday, sababaha keenay ka la
        adkaanta Afrika iyo Yurub, waxayna la noqotay in ay bilaabatay maalintii
        malaayiin barbaarta reer afrika ah la xaraashay. Weerarkii argaggaxa
        lahaa iyo bililiqadii nool iyo moodba lahayd ee ay reer yurub dunida
        kale ku qaadeen waxay si gaar ah ugu dhacday qaaradda laga soo askunmay…
        mayee waxaa jiray kuwo la dabarjaray.</p>
      <p>Isaga oo badweynta aqoonta maktabadda marba dhan u muquuraya ayuu
        helay buug uu hore u maqlay. Afar cisho ka dib, goor galab ah isaga oo
        qolkiisa jooga, ayuu buuggii bogga ugu dambeeya rogay. Markii uu eraygii
        ugu dambeeyay akhriyay jiriirico xoog leh ayaa jidhkiisa oo dhan ku
        jabtay. Weligii ma uu akhriyin buug sidaas naftiisa u taabta. Neef xoog
        leh ayuu sambabada ku soo cidaaday. Cinwaankii buugga ee uu tobannaanka
        jeer arkay ayuu mar kale eegmada ku celiyay. Waddadii dheerayd ee
        hayaanka sheekada ayuu xasuusta dib u la raacay. Ayaandarro laba qarni
        soo taxnayd ayuu sida filimka u daawaday. Cinwaanka ayuu mar kale
        eegmada ku sii cadaadiyay <em>Roots, the Saga of an American Family –
          ’Xididdo, qisadii qoys maraykan ah.</em></p>
      <p>Kunte Kinte, wiil islaweyn oo beel nabadeed oo barwaaqo taal ka
        dhashay, ee maalin shaydaan silsilad cad labadible ugu jabiyay, meel
        daaddaysna u taxaabay, iyo Alex Haley, qoraaga buugga, ayuu labadoodii
        sawir isku mar maskaxda ka helay. Laba qarni oo labadaa nin u dhexeeyay
        muggood, waxii guul iyo guuldarro ku jiray, dadka ay sheekadu maraysaa
        ayaan iyo ayaandarro waxii ay qaddarka marti uga ahaayeen, ayuu sidii
        tuduc gabay ah miiddii ka buuxday muudsaday oo liqay. Dadkii badnaa ee
        uu sheekada ku bartay ee ka la dhulka, ka la waqtiga iyo ka la duruufta
        ahaa, ayuu mid walba gooni u hor fadhiistay.</p>
      <p>Wuxuu jeclaystay in uu nolol ku la kulmo, oo uu gacmahoodii ay hawsha
        addoonsiga naxariista darani gaatirta u yeeshay iyo dhabarkoodii
        madoobaa ee jeedalka cadi ku suntanaa taabto. Wuxuu jeclaan lahaa
        hooyooyinkii ubadkooda laga irdhay ee ooyayay in uu u hiiliyo. Wuxuu
        jeclaan lahaa in iyaga loo doorto in ay aayaha aadamiga mar gacanta ku
        qabtaan sida ay doonaanna ka yeelaan. Wuxuu jeclaan lahaa in la qirto
        marxaladdaasi in ay ahayd mid aan weli la soo gaadhin dadnimada. Wuxuu
        jeclaan lahaa taariikhdaasi in ay been tahay oo aanay weligeed dhicin.
        Wuxuu la yaabay awoodda aan caadiga ahayn ee ay dadka qaar u leh yihiin
        ka gudubka duruufaha u eg kuwo aan sinaba looga gudbi karin.</p>
      <p>Wuxuu ka fekeray malaayiinta maraykanka ah ee maanta ku abtirsada
        Kunte Kinte fursadda ay u lahaayeen in ay soo badbaadaan sida ay u
        yarayd iyo sida ay haddana taa ugu soo guulaysteen. Afro- ameerikaanku
        nolosha maanta dadka kale waa ay kaga xaq leh yihiin haddii la eego sida
        loogaga xaq sheegtay, ayuu ku fekeray.</p>
      <p>Laakiin waxaasi waa uun taariikh ay ahayd in lagu cibro qaato, in
        mustaqbalka lagu ifsado. Afrikaanku, oo afar boqol oo sano dadkooda sida
        xoolaha loo raranayay, ilaa ay dalalka qaarkood ku dhowaadeen dadkuba in
        uu ka cidhib go’o, maxay kaga cibro qaateen? Maxay ka barteen? Waajibka
        ugu yari wuxuu ahaa in laga gaashaanto si aanay mar dambe u dhicin.
        Haddaba yaa ka gaashaantay? Hoggaamiye doqonnimo la hamaansanaya, oo
        hadiyado xaqiran la siiyo, dalkiisa iyo dadkiisana waxa la doono lagu
        sameeyaa, weli sow Afrika ma xukumo? Dad midab cad oo dadka midabka
        madow quudhsadaa weli sow ma badna? Maraakiibtii saddexgeeska isaga
        gooshi jirtay weli sow carooggii dhiillada lahaa ma afuufto? Dekedihii
        Badweynta Atlaantigga labada dhinac kaga teedsanaa weli sow ma furna?
        Xaaladda maanta oo sidaas u foolxun in taariikhda la nacdalaa malaha waa
        wax lagu degdegay? Guuldarradaa haddii wax laga kororsan lahaa Afrika
        maanta ma ay ahaateen beerta tijaabada iyo sheybaarka dhimashada.</p>
      <p>Weligii ma uu akhriyin buug sidaas naftiisa u taabta. Wuxuu ku
        dhaygagay wejigii qoraaga ee jeldiga dambe buugga kaga sawirnaa, wuxuuna
        la yaabay sida uu Alex Haley u awooday in uu waddadaas dheer ee
        argaggaxa leh ee qarniyada soo taxnayd laba iyo toban sano dib ugu
        lugeeyo. Sahaydiisu maxay ahayd?</p>
      <p>Gulufkii cuslaa ee ay reer yurub dunida kale ku qaadeen waxaa hagayay
        oo keliya jacaylka xad dhaafka ah ee ay hanti urursiga u qabeen. Marka
        ay kolay buuxiyaanba mid kale ayay la roorayeen. Sababo laga yaabo in ay
        cimiladu ugu horrayso ayaa keenay in uu qofka afrikaanka ahi nolosha
        inta ugu yar ee ku filan raalli ku noqdo. Giddi kuwa laga adkaaday, sida
        afrikaanka, hindida iyo ustareeliyiinta, waa kuwo habnololeedkooda iyo
        hannaankooda dhaqaale aan wax kaydsiga badan iyo lahaansha gaarka ahi
        muhiim ahaan jirin. Iyaga oo sidaas isaga baraad la ayaa quwad si ba’an
        u abaabulan lagu hareereeyay.</p>
      <p>Haddii ay sidaas ahayd, ma hantigoosiga ama wax ka la boobka ayaa ah
        sababta horumarka bulshada oo darteed kuwa adkaaday u adkaadeen,
        wadaagga ayaana ah sababta dibudhaca oo kuwa laga adkaaday looga
        adkaaday? Hannaanka hore haddii uu ka dambe u babac dhigi kari waayay,
        oo sidii dogob aboor cunay markii la riixay iska dumay, sow daliil u ma
        aha in uu ahaa wax qarriban, abaaday oo tabar dhigay?</p>
      <p>Haddii laga soo qaado lahaanshaha gaarka ah ee xoogaystay in uu ahaa
        sababta horumarka Yurub, sow marag u ma aha in uu yahay wax habboon oo
        ay tahay in loo halgamo? Haddii uu lahaanshaha gaarka ahi waxsoosaarka
        qofka riixo, waxsoosaarka qofkuna horumarka umadda riixo, marka
        lahaanshaha gaarka ahi xayirmo horumar maxaa keeni kara?</p>
      <p>Raage wayddiimahaa iyo kuwo la mid ah marar badan Rooble iyo dad
        kaleba wuu ka la dooday, wuxuu se maanta u arkaa wayddiimo aan xaqiiqada
        ifinayn ee mugdi sii gelinaya. Ka soo qaad in ay dunida meel go’doon ah
        ka jirto bulsho aan haba yaraato ee dhaqan u lahayn in hantida la ka la
        lahaado. Ka soo qaad in aynu qof bulshadaas ka mid ah wayddiinno labada
        hannaan ee ka la lahaanshaha iyo wada lahaanshaha ka habboon? Dabcan
        fekerka ugu horreeya ee maskaxdiisa ku soo dhacaa wuxuu noqon lahaa:
        qofku haddii uu wax walba dadka kale u la siman yahay wax u gaar ah
        muxuu ku falayaa?</p>
      <p>Ka soo qaad haddana miskiinkii oo wayddiinta liqi waayay in aynu uga
        warranno bulshada aynu ka nimid in iyada oo dadka qaar gaajo u
        le’anayaan isla markaas qaar kale dibbirodillaac u dhintaan. Shaki
        la’aan wuxuu inoo xaqiri lahaa sida aynu u xaqirno marka aynu maqalno
        dhaqan isqalasho ka jirto. Sidaas darteed wayddiimaha kor ku xusani
        waxay inagaga dhacayaan maskax ka aragti qaadanaysa xaalad dabiici inoo
        ah, waxayna ku dhex lumayaan dhaqan ku salaysan boob.</p>
      <p>Laakiin miyay tahay in kartilaawe waxsoosaar liita lala simo maddaale
        waxsoosaar badan?</p>
      <p>Qofka in ay bulshadu waxsoosaarkiisa la wadaagto, isaguna raalli ku
        noqdo waxsoosaarka guud qaybta uu saami u helo, sidaasna sinnaan loogu
        wada noolaado, waa sallaanka dadnimada ugu sarraysa laga korayo ee ku
        talogal iyo ku talogal la’aan la wada higsanayo. Ka wadaagga diidayaana
        waxa uu u hamuumayaa nolol ma aha ee waa awood uu kuwa kale ku
        cadaadiyo. Hanti baahida ka badani shar waxaan ahayn ku ma sal leh.
        Urursiga iyo kaydsiga wax ay dadka kale ka bakhtiyayaan ma aha dabeecad
        asal ah ee waa tagganaan xilli dambe la bartay, haddii aan laga gudbinna
        waa sababta labada qof ee dunida ugu dambeeya mid qudha looga jarayo.
        Isboobka iyo ismuquunintu ilaa hadda waxay aadamiga u soo jiideen hoog
        aan cidina ka badbaadin, mustaqbalkana waxay dhali karaan burbur
        jiritaanka aadamiga soo afjara. Xaqiiqadaas ayaa khasab ka dhigaysa in
        la helo hannaan aan legdan ku dhisnayn, ee ku dhisan wada noolaan
        habboon. Taasina ku ma hirgeli karto jujuub, xorriyadda iyo kartida
        shakhsiga oo la xayiro ama la afduubo, ee waxay ku iman kartaa koritaan
        feker wadajir ah. Waxay hirgeli kartaa marka la garto in la isku
        bahaloobo oo marba ka laga adkaado la gato ama la qasho in ay aad uga
        habboon tahay khayraadka dhulka lagu haysto in la wadaago.</p>
      <p>Weli waxaa ina hor taal su’aashii ahayd: hantigoosigu haddii aanu
        habboonayn muxuu u adkaaday?</p>
      <p>Dirir kasta oo foodda la isdaro khasab ma aha in uu xaqu ku adkaado
        dulmiguna ku jabo, waayo waxaa jiri kara duruufo xaaladda ku meegaaran.
        Marka labaad waa mas’alo ku tacalluqda hab nololeed ee ma aha muruq.
        Maantana hantigoosigu in uu gacan sarreeyaa daliil u ma aha in uu
        habboon yahay, ee wuxuu si aan arxan lahayn u adeegsanayaa awood muruq
        oo uu muddo dheer soo urursaday. Wuxuu lee yahay xoog uu dhawaaq kasta
        oo lid ku ah ku cabbudhin karo, fuf kasta oo dhulka ka soo cagaarmana
        cagta ku saari karo.</p>
      <p>Mar haddii se ay maanta dunidu isku wada qoofalan tahay iyada oo qayb
        ka mid ah isboob ka jiro qaybta kale wadaag suurtogal ka ma aha. Waxay
        la mid noqonaysaa laba ruux oo oomato wadaagaya oo midkood boobayo. Taas
        awgeed waa daruuri isbeddelkaasi in uu ahaado heer caalami.</p>
      <p>London waa carwada lagu soo bandhigo guusha hantigoosiga, ayuu Raage
        ku fekeray isaga oo subax sabti ah magaalada tamashle ku lugaynaya. Meel
        walba waxaa ka socda damaashaad guushaa loogu dabbaaldegayo, meel walba
        waxaa daadsan raqdii hantiwadaag la gawracay, meel walbana waxaa luudaya
        firxadkiisii ka la asqoobay.</p>
      <p>“Ka la baxa jeebkayaga faraha, tuug yahay tuugta laga soo gooyay!
        Sinnaan iyo wadaag ku lahaaye! Waxa dunida loo abuuray ayaaba ah boob
        iyo beretan markaasay ku leh yihiin ‘sinnaan iyo wadaag’! Wuxu miyay
        makhri la yihiin maan gaabsanaa! Waxa Midowga Soofiyati iyo xulafadiisa
        hoog haysta may arkaan? Horumarka waxaa wada tartanka dadka ka dhexeeya,
        waxaana jiida hadba ka ugu dheereeya, haddii se isagii la xakameeyo ma
        sidii ido huluumbe qaba ayaa la isu daba tukubayaa?”</p>
      <p>Laakiin horta tartan loo siman yahay ma furan yahay? Kan arradan ee
        shaqada wershedda ku sii kallahsan iyo kan wershedda qudheeda leh ee
        isaga oo baabuur qaali ah wata miskiinkaa dacda ku saydhay, ma la hubaa
        in ay kartidoodu ka la reebtay? Xaqiiqadu sow u ma badna in uu habka
        jiraa u ka la hiiliyay, oo mid dhabarka ka riixay ka kalena in uu madaxa
        kor u qaado u diiday?</p>
      <p>Laakiin waxaa ugu daran habka Midowga Soofiyati iyo dalalka isaga ku
        dayda lagaga dhaqmo ee hantiwadaagga lagu sheegay, kaas oo dhabarjab ku
        ah halgankii weligii aadamigu ugu soo jiray sinnaanta. Wuxuu
        maragbeenaale u yahay ololaha lagu ambinayo caalamka ee ah wadaaggu in
        uu sidaas yahay. Waa maragbeenaale u dhigma ka ay kelitalisyada
        afrikaanku dadkooda ku fureen, kuwaas oo marka la wayddiiyo sababta ay
        dadkooda miciyaha hororka ah u darayaan ku dooda: “Dadkayagu dilka iyo
        dullaynta ayay wax ku lee yihiin, kutumashada ayay ku naaxaan oo
        karaamada waa ay eedaan.” Labada jeerba imbiriyaaligii qosol iyo sacab
        digasho ah ayuu isku daray. Hoggaamiyaha Afrikana isaga oo sidii jeer
        dheregtay gafuur weyn ruxaya waa kaas maatadii ku durduriyay.</p>
      <p>Soomaaliya ayuu ka fekeray; jamhuuriyad dimuqraaddi iyo weliba
        hantiwadaag ah. Magacyadan quruxda ka la daran haddii jacayl loo qabo
        dartii loo soo urursaday in lagu dhaqmo maxaa diiday? Wanaag loogama
        jeedo ee waa maqaar bulshada hebedka ah lagu godlo oo lagu maalo.</p>
      <p>Beri dadka soomaalida oo xaalkooda Alle og yahay ayaa buun qaylo
        dheer oo aad kii qiyaamaha mooddo loo afuufay. Markii la isu soo baxayna
        waxaa la sheegay in xalay dawladdii hurdada lagu soo dooriyay oo ay
        hantiwadaagnimo la soo toostay.</p>
      <p>“Oo hantiwadaaggu waa maxay?” “Waa sinnaan dhan walba ah.” “Oo
        macnaheedu waa maxay?” “Waxii dhib ah oo loo wada dhidido iyo waxii
        dheef ah oo dheri lagu wada karsado.”</p>
      <p>“Waar ma idinka dhab baa? Taasi waa jannadii la sheegi jiraye dunida
        ma laga samayn karaa?”</p>
      <p>”Maxaa looga samayn kari waayay?” Dabadeed yar iyo weyn inta guntiga
        iyo googgaradda la gaabsaday ayaa shaqo loo dareeray. “Iskiin wax u
        qabsada nolosha waa udub dhexaadkiiye!” Fiidkii ayaa la isu soo hoyday,
        mise wax dabka la saaraba la ma hayo, gabannadiina gaajo ayay halkan iyo
        halkeer la daadsan yihiin.</p>
      <p>“Dherigii la sheegayay mee?” “Madaxtooyada ayuu jiraa ee idinku biyo
        cabba oo seexda.” “Wadaagga la sheegayaa ma waxaas baa? Ilaahay waxaan
        ugu dhaar galay dherigaa xun meesha aan ku arkaba waa in aan ka la
        jebiyaa!”</p>
      <p>“Waa dibusocod ee qabta oo dila!” Waa kaas hantiwadaagga hirgalay ee
        la wada hiifayaa. Si kastaba ha ahaatee hannaan wadaag ah oo dunida ka
        dhaqan galaa wuxuu u baahan yahay awood marka hore wax-kalaboobka lagu
        xakamayn karo, oo ka aanay waxba deeqayni afka weyn ee uu soo ka la hayo
        lagaga harraatiyi karo. Haddii kale aabbaha iimaanka qaba ee ubadkiisa
        wax nolol maalmeed ugu filan u soo saara, dabadeed iyada oo aan dhigaal
        badani u ool niyadsami ku seexda, dukaanka uu masruufka ka sii qaato iyo
        guriga uu kirada ugu jiro ka leh ayuun buu addoon u noqonayaa.</p>
      <p>Laba sano oo culculus ayuu Raage London wax ka baranayay, laba sano
        oo uu laba adduun isaga gudbay. Dabadeed isaga oo ay ahayd ugu yaraan
        sannad kale in uu sii wato ayaa dib loogu yeedhay, loona sheegay in uu
        waxbarshadiisa inta hadhay dalkii ku dhammaysanayo. Sababta waxaa loogu
        sheegay dhaqaale xumo, beri dambe ayuu se ogaaday in ay ku lug lahayd
        maqaal qalindaraale ah oo ay isaga iyo arday suudaani ah oo ay isku
        jaamacad ahaayeen wargeys ku wada qoreen.</p>
      <p>Maqaalkaas oo lagu daabacay wargeys London ka soo baxa oo ku hadla
        codka ardayda afrikaanka ah ee halkaa wax ka barata, wuxuu si guud uga
        hadlayay xaaladda Afrika gumaysigii Yurub ka dib.</p>
      <p>Maqaalka waxay ku xuseen xorriyadda ay afrikaanku sheeganayaan in ay
        tahay been iyo dhalanteed, welina ay hoos galgalanayaan jeedalka kulul
        ee addoonsiga. Waxay maangaabnimo ku tilmaameen sida ay afrikaanku ugu
        ka la biirayaan labada dhinac ee ay Yurub u qaybsan tahay, bariga iyo
        galbeedka, kuwaas oo wada leh maslaxad hoosta isaga daloosha, sida
        ilkaha abeesada.</p>
      <p>Waxa ay tilmaameen sida ay afrikaanku isugu dayi waayeen in ay kaynta
        cufan ee nolosha ka dhex xagaaftaan waddo habboon oo ay u maraan
        badbaadadooda. In dhaqan iyo siyaasad, xansas iyo xaabo, waxii Yurub ka
        jiray la iska soo xaabsaday dabadeed lagu dayoobay oo ficil ahaan laga
        tarjumi kari waayay, ayay dhaliileen. Taas waxa ay ku meteleen ilmo yar
        oo dukaan weyn soo galay oo ku ashqaraaray, dabadeed wax uu u baahan
        yahay iyo wax kaleba iska daldashay. Waxa ay tusaale u soo qaateen
        xeerarka Afrikada cusub lagaga dhaqmo oo ah nuqul laga soo minguuriyay
        ka Yurub. Halkii xeerarkii hore u jiray la horumarin lahaa, waxii cusub
        ee la helana kaa hore loo waafajin lahaa, ayaa waxii hore oo dhan la
        qubay laguna beddelay wax qalaad, ayay maqaalkooda ku xuseen.</p>
      <p>Waxay ku doodeen in loo baahnaa nolosha bulshadu halkii ay joogtay in
        hore looga sii ambaqaado, laakiin la isku dayay in wax walba laga soo
        bilaabo halkii ay reer yurub ka soo bilaabeen, taasina ay keentay in dib
        loo hayaamo. Taa waxay tusaale uga dhigteen dhaqankii hore ee soomaalida
        sida uu hoggaamiyaha bulshadu iyada uga midka ahaan jiray, dhib iyo
        dheefba u la wadaagi jiray, jacaylkeeda iyo qaddarinteeda ugu dhiman
        jiray, xushmad iyo xishood u mudnaan jiray, iyo sida ay kuwa cusubi taa
        u dhinac mareen.</p>
      <p>Maqaalkooda waxay ku soo dhammeeyeen Afrika in ay sidaas u
        dambaynayso inta ay sidii wax maddiidaysan cid kale daba socoto, in ay
        sidaas u fahmo darraanayso inta ay fal iyo wax la eeday faraqyada ku
        sidato, sidaasna u waalnaanayso inta ay durbaanka sixirroolaha la
        qoobcayaarayso.</p>
      <p>Raage aragti macno leh hore ugama haysan xidhiidhka Afrika iyo Yurub,
        mana dhaafsiisnayn fikrado teelteel ah oo ka soo bilawda addoonsigii
        sida gaarka ah Afrikada Galbeed adhaxda lagaga jabiyay, kuna dhammaada
        dawladnimadii lixdanaadkii. Dhab ahaan aqoondarrada Afrika kaga sugan
        wuxuu ka la mid ahaa soomaalida oo sideedaba qaaradda inteeda kale si
        daran uga faquuqan. Halkii uu isagu ahaa soomaali ka yimid Soomaaliya,
        halkan wuxuu ugu yimid dhallinyaro ku faanaysa in ay yihiin afrikaan ka
        yimid Afrika. Colaadda Soomaaliya iyo Itoobbiya, ee aragti dhowaanta ku
        salaysan, iyo mudnaanta taariikheed iyo hiilka ay afrikaanka kale had
        iyo jeer xabashida siiyaan, ayaa soomaalida tolkeed ka fanteeyay oo
        carabta ku tolay. Sababtaas ayaa keentay soomaaligu in uu xabashiga iyo
        kiiniyaatiga deriska la ah uga aqoon iyo kalsooni bato ciraaqiga ay
        saddexda badood, lamadegaanka weyn iyo midabku ka la soocaan.</p>
      <p>Halkan wuxuu ugu yimid Afrika iyo afrikaan ka duwan sidii uu u
        yaqaannay, xumo iyo samo labadaba. Fikrado iyo taariikho uu qoraal ahaan
        ku helay ka sokow, wuxuu bartay lana dooday dad arday iyo mufakiriin u
        badan oo geesaha Afrika ka ka la yimid, kuwaas oo qabay aragtiyo yaab
        iyo argaggax leh oo ku tacalluqa wadciga guud ee dunida iyo waxa ay
        qaaraddoodu qaddar iyo nasiib qayb u heshay. In kasta oo uu ka kasbaday
        faham weyn oo aan Muqdisho ka jirin, haddana aad ayuu u dhibsaday isku
        kalsooni xumada iyo cabashadooda badan. Hore wuxuu u haystay dunidu in
        ay u qaybsan tahay shar iyo khayr, dhanka uu isagu yahay ama raacayaana
        muran la’aan tahay. Laakiin dadkani waxay soo hor dhigeen aadami isu
        wada cadow ah ka ugu liitaana yahay afrikaanka. Taasi waxay ku abuurtay
        baqdin, waxayna dhaawacday niyadsamidii uu u hayay dadnimada.</p>
      <p>Ugu dambayn markii uu degay ee caqliga wax ku eegay, waxaa u soo
        baxay laba xaqiiqo oo ka la ah: soomaaligu in uu afrikaanka kale ka
        kalsooni badan yahay kana niyadsan yahay, laakiin isla markaas laga
        wacyi sarreeyo lagana xogogaalsan yahay. Inta uu soomaaligu yaraysanayo,
        illawsan yahay, ama ka xog la yahay khatarta cad, in aad uga badan ayuu
        afrikaanka kale weynaystaa, ka baqaa, kuna mashquulaa. Labada
        xaaladoodna mid waliba dhibkeeda ayay lee dahay. Maxaa ka wanaagsan in
        aad niyadsami noolaatid, maxaa se ka xun in aad xogogaal la’aan
        dhimatid!</p>
      <p>Halkaas ayuu ka bilawday xiisaha uu arrimaha Afrika u hayaa.
        Sababtaas ayuu u joogtaystay tegista makhaayad ay ardayda reer afrika
        isugu yimaaddaan. Markaas ayuu xubin firfircoon ka noqday koox soo
        saarta wargeyska ardayda.</p>
      <p>Maalintii maqaalku wargeyska ku soo baxay laba cisho ka dib ayaa
        Raage safaaraddiisa looga yeedhay, halkaas oo uu ku qaabbilay nin ka mid
        ah saraakiisha safaaradda oo ay hore isu yaqaanneen. Ninkaasi Raage
        wuxuu u sheegay in uu akhriyay maqaalkii oo uu ku tilmaamay meelkadhac,
        wuxuuna u soo jeediyay canaan ba’an.</p>
      <p>“Ma siyaasi baad noqotay?” ayay ahayd wayddiintiisii ugu
        horreysay.</p>
      <p>“Maya. Waayo?”</p>
      <p>“Haddii aadan siyaasi noqon, iyo weliba mucaarad, waa maxay waxan aad
        dhex dabbaalatay?” oo kor u soo qaaday nuqul ka mid ah wargeyskii uu
        maqaalku ku qorraa. “Ma aha in aad qalad ka fahamtid xorriyadda wax
        qorista, oo aad weliba adiga oo dal shisheeye jooga wax walba iskaga
        hadashid.” “Oo waa maxay waxa aan iskaga hadlay?” “Bal xasuuso waxa aad
        meeshan ku qortay: ’Kelitaliska Afrika wuxuu la mid yahay nin hooyadii
        kufsanaya’. Waa metelaad yaqyaqsi leh. Danjiruhu markii uu akhriyay wuu
        ka xumaaday, aniga ayaa se dejiyay oo u sheegay in aad nin yar tahay. Ma
        aha adiga oo arday ah in aad waxaa isku mashquulisid.”</p>
      <p>Wuxuu ahaa nin aqoon leh, laakiin nacnacdaa shaqadiisa fulaynimada ah
        ayuu ku ilaashanayay. Xaqiiqadaas Raage wuu ogaa.</p>
      <p>Bil keliya ayaa kulankii qunsulka ka soo wareegtay markii Raage lagu
        wargaliyay in uu dalkii ku noqonayo. Markiiba malihiisu wax uu u batay
        go’aankaasi in uu ku lug lahaa maqaalka. Markii uu dalka yimid ee uu taa
        xaqiiqsadayna aad ayuu uga taxadderey firfircooni kasta oo siyaasadeed.
        Sannad kale ayuuna si deggan waxbarashadiisa dalka uga sii watay.</p>
      <p>In uu maqaallo siyaasadeed wargeysyada ku qoraa waxay ahayd
        hiwaayaddiisa, laakiin sidii uu dalka ugu soo noqday taa isku ma uu
        dayin. Baqdin ka ma ay ahayn, waayo magac qarsoodi ah ayuu adeegsan kari
        lahaa, laakiin mar hadii uu og yahay in aanu wargeysyada dalka ka soo
        baxa fikradihiisa ku qori karin, macnodarro ayuu u arkay in uu kuwo
        shisheeye, oo soomaalida akhridaa ay aad u yar tahay, wax ku qoro. Taasi
        beryahan waxay u la mid tahay qof dadkiisa dunida kale la xamanaya.</p>
      <hr />
      <p>Isla sannadkii uu jaamacadda ka qalinjabiyay Raage wuxuu macallinnimo
        ka bilaabay dugsi sare oo Muqdisho ku yaal, Degmada Hawlwadaag ayuuna
        qol kiro ah ka degay. Guriga intiisa kale waxaa ku nool qoys iyagu leh
        oo carruur badan. Guud ahaan waa shan qol oo barxad ciid ah oo geed
        weyni ka dhex qotomo ku soo wada jeeda. Sinaba u ma shabbaho gurigii
        Rooble. Qolka uu degay wuxuu lee yahay laba albaab oo mid debedda u
        jeedo midna gudaha.</p>
      <p>Qoyska guriga leh ee uu la degay ee reer Xaaji Cabdulle dhaqan ahaan
        aad ayay u furfuran yihiin. Barxaddaa, geedka hoostiisa, ayaa dermooyin
        iyo gambadho la wada dhigtaa oo maalintii la hadhsadaa habeenkiina lagu
        caweeyaa, wax walbana, sheeko iyo shaahid, la isku dhaafsadaa.</p>
      <p>Xero guriga ka sii jeedda waxaa qoyska ugu xidhan xayn lo ah, dukaan
        aan weynayn oo waxa la quuto iibiya ayayna xaafadda ku leh yihiin.
        Intaas ayay labada waalid iyo toddoba carruur ahi ku dhaqan yihiin oo ka
        wada shaqeeyaan. Ladnaan dheeraad ah ma qabaan noloshu se waa ay ku
        filan tahay. La soo degista Raage waa ay u aayeen, isaguna wuu u aayay.
        Carruurta ayuu duruusta ka caawiyaa, iyaguna waxay ku khasbeen in uu la
        weel noqdo, taas oo u suurto gelisay in ay mushaharada yari ku
        fillaato.</p>
      <p>Mushaharada uu shaqada ku bilaabay mar haddii ay iska liidatay reer
        Rooble aad ayay ugu cadaadiyeen in uu iska la sii degganaado, laakiin
        isagu taladaa sababo dhawr ah ayuu uga dhego adaygay. Wuxuu jeclaa in uu
        helo xorriyadda nin doob ah noloshiisa laga ma maarmaanka u ah. Wuxuu
        kale oo doonayay in uu dareemo masuuliyad iyo in uu waqtigii dheeraa ee
        gacanta lagu soo hayay ka dib isagu ismaamulo. Marka saddexaad Rooble
        iyo Qarad maanta qudhoodu waa dad waaweyn oo degganaan iyo xorriyad
        badan u baahan.</p>
      <p>Markii uu shaqada bilaabay aad ayuu u faraxsanaa, isu u la weynaa oo
        u niyad fiicnaa. Halgankii dheeraa ee uu tacliinta u soo galay
        guushiisii ayuu maanta hayaa. Laakiin islaweyni iyo niyadsami ma lagu
        noolaadaa, mase loo noolaadaa? Wuu ogaa in uu ka mid yahay fac shaqo
        bilaaba kii ugu nolol liitay. Wuu ogaa in aanu ku baahi bixi doonin,
        hantina ka dhaqan doonin, jeer isbeddel weyni dalka ka dhaco,
        isbeddelkuna ilaa hadda xagga xun ayuu u socdaa. Sidaas oo ay tahay
        waxaa ka buuxay dareen macaan oo shaqada jeclaysiinayay.</p>
      <p>Maalintii shaqada ugu horreysay wuxuu la kulmay fajac iyo lamafilaan
        uu sina u rumaysan kari waayay. Maamulaha dugsiga ayuu gartay, waa ay se
        ka dhaadhici wayday in uu ka uu moodayo yahay. Wuxuu ahaa Diiriye,
        saqeeyihii ay Negeeye saaxiibka ahaayeen.</p>
      <p>Raage wuxuu Diiriye bartay berigii uu Negeeye ka yimid Damalweyn, ee
        uu geerashka farsamada ka baran jiray, oo ay marar badan guriga Rooble
        isu soo raaceen. Berigaas wuxuu ahaa caato uskag badan, had iyo jeerna
        la moodo in uu gidaar ka soo toosay. Marar kale oo taas wax badan ka
        dambeeyay wuxuu arkay Diiriye oo qabanqaabiye ka ah hawlaha abaabulka
        iyo kicinta ee degmooyinka Hodan iyo Hawlwadaag. Berigaas dambe dharkii
        uskagga badnaa wuu iska beddelay, weli se sidii ayuu caato u ahaa.</p>
      <p>Markii isugu dambaysay waxay ahayd galab ka mid ah bisha oktoobar,
        muddo ka hor intii aanu waxbarashada u dhoofin. Maalintaa Diiriye wuxuu
        ka mid ahaa dad u xil saaran ururinta dadkii degmada u mari lahaa
        damaashaadka sannadguurada dhalashada Kacaanka. Wuxuu doonayay Qarad oo
        jirranayd in uu kaxeeyo, si ay u metesho ay hooyo kacaan ah, dabadeed
        Rooble ayay aad u murmeen.</p>
      <p>Laakiin Diiriyahan maamulaha ah ee uu Raage dugsiga ku la kulmay si
        walba wuu uga duwanaa kii hore. Waa dhawr iyo soddon jir gaaban oo
        cufan, laf iyo hilib labadaba. Berigii hore timo weyn ayuu lahaa jiray,
        laakiin imika bidaar weyn ayaa madaxa ka leeftay. Qayladii iyo iimaan
        la’aantii uu caanka ku ahaa ka ma muuqdaan, waa nin ladan, deggan oo
        isku kalsoon. Baabuur <em>FIAT</em> 124 ah ayuu wataa.</p>
      <p>Diiriye dadka aan taariikhdiisa aqoon wuxuu u sheegan jiray in uu
        dugsi sare ka baxay, laakiin tacliintiisu waxay ka bilaabatay kuna egayd
        laba sano oo ah Aqoonta Dadka Waaweyn. Markii uu isaga oo weli carruur
        ah Xamar soo galay iskorisnimo ayuu birta soo calaashaday. Wax badan
        ayuu dumar boorso ka la cararay, gabdho yaryar qadaaddiic ka dhirbaaxay,
        ama odayo reer miyi ah jeeb siibay. Waxaas oo hoog ah ma jiro qof aan
        Negeeye ahayn oo uu weligii la soo qaaday. Laakiin marka uu doonayo in
        uu ku faano sida uu nolosha ugu soo halgamay, ama ka digayo in la isku
        dayo in la dago, ayuu waxyaalo noloshiisii hore ku saabsan tusaale u soo
        qaadan jiray. Had iyo jeer wuu ku faani jiray sida uu u soo halgamay
        maantana u yahay maamule dugsi sare, taas oo ah darajo aanay gaadhi
        karin kuwa guuldarraystay, xataa haddii ay jaamacad ka soo baxeen. Isaga
        oo carruurnimadiisa xanuunka badan xasuusan ayuu sheegi jiray in uu
        rumaysan yahay carruurta ladnaanta iyo koolkoolinta ku kortaa in ay
        noqdaan dad jilicsan oo aan la tartami karin kuwa uu waqtigu laylyay ee
        cadaabta kabo la’aan ku soo maray.</p>
      <p>Mar hore iyo maantaba waa la isku raacsanaa Diiriye in uu ahaa qof
        dadaal badan, waayo meel adag ayuu iska soo saaray, Kacaankana wuxuu u
        la qabsaday si xawli badan. Wuxuu ka mid noqday Ururka Dhallinyarada,
        muddo yar dabadeedna wuxuuba noqday guddoomiyaha ururka ee degmada
        Hawlwadaag. Wuxuu xubin muuqata ka noqday Xisbiga Hantiwadaagga Kacaanka
        Soomaaliyeed ee degmada, wuxuuna ku sifoobay firfircooni, kacaannimo iyo
        karti dheeraad ah. Wuxuu noqday xiddig aan hawlaha Xisbiga ee degmada ee
        abaabulka iyo kicinta looga maarmin.</p>
      <p>Bannaanbaxa lagu taageerayo go’aannada madaxweynaha, ka lagaga soo
        horjeedo imbiriyaaliyadda, soo dhoweynta kelitalisyada kale, cawaysyada
        hanuuninta dadweynaha iyo ololayaasha iskaawaxuqabso, meeshii la isugu
        yimaaddaba isaga oo suuf cas qoorta ku xidhan ayuu Diiriye safka hore
        taagnaan jiray. Waxaa loo wada arkay nin mustaqbal sugan maamulka ku
        leh, taas oo badisay cadawgiisa. Kacaandiidku waxay u arkeen dhurwaa soo
        koraya, kacaamiintuna waxay u arkeen nin aanay u la tartami karin
        helista kalsoonida taliska, kalsoonidaas oo lagu kasbado orod, qaylo
        badan iyo munaafaqnimo, kuwaas oo ahaa sifooyin uu Diiriye hodan ku
        ahaa.</p>
      <p>Beryahaas ayuu laba sano dugsi habeenkii ah dhigtay. Laakiin sidii uu
        u ordayay una qaylinayay ayaa si lamafilaan ah golaha beretanka looga
        waayay. Isaga oo halgankiisu meesha ugu ba’an marayo ayaa habeen guriga
        lagala baxay. Waxaa lagu eedeeyay in uu degmada lacag ka lunsaday, taas
        oo ahayd mid ay dhab ahaantii rag kale ku wada jireen laakiin denbiga
        keligii lagu moosay. Wuxuu ka soo laacay shan bilood oo ah “ii-hay” iyo
        sannad xukun ah. Dabadeed waxaa lagu soo daayay fadliga oktoobar.</p>
      <p>Xabsiga wuxuu ka soo baxay isaga oo soo nastay, sida ay dadku
        yidhaahdeen, waayo wuu soo naaxay. In kasta oo denbiga lagu eedeeyay uu
        qirtay haddana wuxuu ku qanacsanaa qabashadiisu in ay ahayd shirqool ay
        wadajir ugu dhigeen kacaamiinta iyo kacaandiidku.</p>
      <p>“Xamar aniga oo saddex iyo toban jir ah oo aan ab iyo isir ii joogin
        ayaan ku bakhtiyi waayay, ma maanta oo aan da’daa ahay
        wadiiqooyinkeedana sida bisadda u ka la aqaan ayaan ku noolaan kari
        waayayaa?” ayuu yidhi markii uu xabsiga ka soo baxay, mar labaadna
        guntiga dhiisha iskaga dhigay.</p>
      <p>Ma uu warwareegin, markiiba wuxuu isku sii daayay ninkii ugu xigay
        dadka maamulka ku jira oo ahaa wasiir kuxigeen. Muddo yar ka dibna waxaa
        loo magacaabay maamule kuxigeenka dugsigan. Markaa waxaa maamule ka ahaa
        oday doqon ah, doqonnimadaas oo uu ku la baxay sida aanu wax u cuni
        aqoon, faraha haddii afka loo geliyana u qaniini aqoon. Markii uu
        Diiriye dugsiga ku soo kordhay dhawr bilood ka dib ayuu odaygii shaqada
        iskaga tegay, Diiriye ayaana maamule noqday.</p>
      <p>Ma Diiriye? Sidee buu kaasi maamule ku noqday? ayaa si yaab leh la
        isu wayddiiyay. Waxay ahayd intii aan yaabku dhammaan.</p>
      <p>Maanta Diiriye maamulenimo keliya ku ma shaqeeyo ee wax kasta oo aan
        suurtogal ahayn ayuu suurtogeliyaa, xadhiggii Xamar ka xidhmaba isaga
        ayaa fura, waxii la fahmi waayana fardaamiya. Dugsigiisa oo keliya ma
        aha ee dano badan oo kale ayuu dadka u soo dhammeeyaa, dugsiyada kale oo
        dhan iyo ilaa Wasaaradda laamaheeda ka la duwan ayuu socdaa oo dad ku
        lee yahay, iyo weliba wasaarado iyo xafiisyo kale.</p>
      <p>Arday badan oo imtixaankii fasalka hore ku dhacday ayaa fasalka xiga
        fadhida, qaar aan dugsi dhexeba dhigan ayaa dugsiga sare fadhiya, mid
        aan maalin waxbarasho u soo xaadirin ayaa sannad walba gudba, kii ugu
        damiinsanaa ayaa natiijadii imtixaanka ugu dhibco sarreeya, qaar aan
        shaqadii qaranka marin ayaa shahaadooyinkii guriga loogu keenay,
        macallin mucaaradka hubaysan galay iyo mid beri hore dhintayba weli
        mushahaaradooda waa la qaataa. Waxaas oo dhan waa la arkay, mahaddana
        waxaa leh Diiriye.</p>
      <p>Waa laga wada dheregsanaa dhaqankiisa waallida ah, waa loo dhug lahaa
        falalkiisa sharcidarrada ah, laakiin dan laga ma lahayn. Oo maxaa dan
        looga lahaanayaa, sow dalku sidaas ku ma dhisna, dadkuna sidaas u ma
        dhaqna? Barayaashu badankoodu sidaas ayaabay ku jecel yihiin, la’aantii
        in ay gaajo u le’an lahaayeen ayay rumaysan yihiin. Odaygii hore ee
        doqonka ahaaba waa ay ku ag bakhtiyeen.</p>
      <p>Mar waxaa dugsiga soo maray macallin wadaad ah oo dadaal badan, kaas
        oo isku dayay in uu tuumbada xaaraanta ah ee uu Diiriye nuugayo dhexda
        ka dalooliyo. Dacwad ayay ilaa maxkamad isla socdeen, laakiin ugu
        dambayntii waddada ayuu cabsiiyay, isagii roonaa ayay rogatay,
        shaqadiiba waa laga eryay, xabbis ayuuba ku sigtay, masaajid iyo mowlac
        ayuuna ku dambeeyay. Meelahaas ayaa maanta lagu arkaa isaga oo sidii awr
        dhugatoobay u qufacaya; isaga oo surwaalkii ka weynaaday oo dacas
        cidhbaha ka dhammaaday cagaha ku jiidaya.</p>
      <p>Sharcidarrada uu Diiriye wado haddii lagu dacweeyo, oo iimaanlaawe
        kale oo rug booliis ama maxkamad fadhiya la isu la tago, sow laga ma
        yaabo in uu isaga qudhiisu gar helo? Sow taa markhaati loo ma hayo oo
        horeba u ma ay dhicin? Miyuu jiraa qof doonaya in uu shaqada waayo ama
        xabsi galo? Xaaraanba ha iska ahaato ee waxa uu walwalaaqayo sow la la
        ma cuno, marka laga reebo inta waalan? Ma duddumooyin baa dadku sow dad
        ma aha oo nolol u ma baahna?</p>
      <p>Barayaasha haddii la hafray, oo wax aan qado maalin u goyn quud looga
        dhigay, si ay shaqadooda u gutaan, ubadkana u korsadaan, in ay afka wax
        geliyaan sow xaq u ma leh? Waa foolxumo faraha lagu la wada jiro ee wax
        ay iyagu ku khasbanaan lahaayeen haddii Diiriye sheyddaan u diray miyaa
        ay tahay in ay ka dayriyaan? Maxaa markaa dan looga gelayaa?</p>
      <p>Marar badan ayay dhacday in uu macallin ama macallimiini jabhadda
        Diiriye ka fallaagoobaan. Kuwaas in kasta oo aan go’aanka goonigoosiga
        ah lagu jeclayn haddana loo ma joojiyo loo mana juuqo. Maxaa loogu
        juuqayaa miyaa la isjujuubayaa? Dhib Alle ma abuurin. Quwaax iyo qadhaab
        waxoogaaga uu Diiriye meel dhow iyo meel dheerba ka soo shaqshaqay ninka
        diidaa isaga ayaa cirka roob ku og, ayay macallimiintu isku qanciyeen.
        Isaga iyo gaasteri baa isleh, haddiiba aanay qaaxo ku dhicin, sidii
        wadaadkii hore. Bakhtiguba mar buu xalaal yahay, maanta oo kale. Xilliga
        la joogaa waa Xaaraamocune.</p>
      <p>Qofka xalaal doonayaa xoolo miyi ha dhaqdo, qofkii xoog isbiday
        xabbad ha qaato, qofkii xumaan kale u dan lihina annaga yuu nagu xoqan
        ee madaxtooyada ha aado. Maxaa annaga nalaga rabaa? Ma annaga ayaa askar
        jaahiliin ah iyo shacbi ka sii jaahilsan talada isugu dhiibnay?
        Shaqadayada waa in aanu ku noolaannaa, ayay macallimiintu ku doodaan
        keli kelina ugu fekeraan.</p>
      <p>Qof walba qummanihiisa ayaa qoorta ugu jira. Qof waliba denbiga cid
        kale ayuu dusha kaga tuuraa xumaha uu qaybta ka yahayna iska riixaa.
        Barayaashu garasho ahaan waa ay og yihiin in ay waxa dugsigooda ka socda
        si buuxda mas’uul uga yihiin, laakiin dareen ahaan waa ay isdiidsiiyaan,
        wax ka qabashana waxay ka door bideen in ay taas Diiriye iyo
        madaxweynaha ku xantaan. Carabta ayaa ku maahmaahda “Xantu waa dadaalka
        waxmataraha”. Kartidooda oo dhami waa in ay sidii lo daaq tagtay dugsiga
        mar ku soo xeroodaan marna ka dareeraan.</p>
      <p>Musuqmaasuqa xadka ka baxay, ee gaadhay heer la xalaashado, ardayda
        inta ku dulman ayaa aad uga badan inta ku danaysata, sidaas darteed
        maamulka iyo macallimiinta u ma hayaan wax xushmad ah. Laakiin laba
        saddex wadaad oo marar isxiga gadoodka akhlaaqeed ka dhex muuqday ayaa
        helay qaddarinta ardayda, waana sababta uu dugsiga uga bilawday baraarug
        diineed oo maamulaha welwel geliyay.</p>
      <p>Diiriye waa ishiiqaate, ardayda kuwa uu isleh yahay dheef ka heli
        maysid qaladaadka ay galaan badanaa dan ka ma galo. Laakiin kuwa uu
        qoyskooda dhadhamo ku tuhmayo indho gaar ah ayuu u lee yahay, haddii uu
        marmarsiinyo yar u helana cago dhul u ma dhigo. Marka uu doono
        marmarsiinyo la’aan ayuuba u weeraraa. Waxaa ku filan in uu arko iyaga
        oo sigaar cabbaya, ama xisad ka soo yar daahay, ama maalin dugsiga ka
        maqnaaday, amaba mid barayaasha ka mid ahi dhego adayg iyo dadaal xumo
        ku soo eedeeyo. Maalintaasi Diiriye waa ciiddiisa. Ardayga inta uu
        dhegta jiido oo debedda u tuuro ayuu ku amraa:</p>
      <p>“Orod waalidkaa keen!” Waalidkaa keen macnaheeda waa la isla yaqaan,
        waa lacag ha la ii keeno. Haddii uu arday sabool ah hadalkaas ku
        yidhaahdo wuu og yahay in uu keenayo waalid xanaaq la qaylinaya, oo
        isaga qudhiisa la dagaallama, oo ku yidhaahda: “Maamulahaaga mooyee,
        tuug yahow tuuggu dhalay, car maalin dambe ilmahayga soo eri in aan
        qoorta kaa goyn waayo!”</p>
      <p>Marar badan ayuu Diiriye dad noocaas ah ku qaldamay kana qoomamooday.
        Laakiin qoysaska ladan ee carruurtooda jeceli waxay imanayaan iyaga oo
        leh:</p>
      <p>“Diiriye, ilmahani waa ilmo aakhir samaane, bal maanta uun isaga
        dulqaado,” xantoobo lacag ahna hoosta uga dhiibaan.</p>
      <p>Si wanaagsan ayuu xaaladda dhaqaale ee ardaydiisa u ka la yaqaan, oo
        xataa isbeddelka ku soo kordhaya mid mid ayuu u la socdaa. Hadba ka ay
        qoyskooda dhaqaale xumo ku dhacdo iyo maalintaajirka cusub aad ayuu ugu
        feejigan yahay. Gaar ahaan fasalka koowaad ayuu sannad walba si gaar ah
        u ka la xulaa. Wuu jecel yahay sannadka ay dugsiga bilaabaan dhawr arday
        oo baabuur cadcad subaxdii lagu keeno duhurkiina lagu qaado.</p>
      <p>In uu Sheekh Xasan Sacuudiga ka soo degay Diiriye wuxuu ka mid ahaa
        dadkii ugu hor ogaaday. Muxuu u ogaan waayay sow shaqadiisa ma aha? Sow
        dugsiga laba carruur ahi u ma dhigtaan, Aadan iyo Safiya? Si uu xoogaa
        uga shaqshaqo waa in uu Aadan iyo Safiya midkood marmarsiinyo u helaa,
        haddii uu labadaba u helana ka sii wanaagsan. Safiya ayaa se shillalka
        is’hor dhigtay.</p>
      <p>Mabda’a waxbarashada dalku wuxuu ku dhisan yahay ka la sarrayn
        la’aan. Taas darteed waxaa khasab ah dhar isu eg in ay ardaydu dugsiga
        ku yimaaddaan. Dugsiga sare waa surwaal dheer oo balcad ah iyo shaadh
        cad oo gacmogaab ah. Dahab, masar iyo xarrago kale la ma oggola.
        Sharcidarro kaleba Diiriye ardayda ha ku maalo, laakiin waxii sharci ah
        cidda ku soo doonataa iyadaaba ka waalan.</p>
      <p>Goor barqo ah Raage oo xisad ka soo baxay ayaa arkay maamule Diiriye
        oo xafiiska hortiisa ku la murmaya nin da dhexaad ah oo gadh weyn leh
        dhar sacuudina gashan. Waa wahaabi ayaa ahaa dareenkii ugu horreeyay ee
        uu Raage iska helay markii uu wadaadka arkay. Wuu maleeyay in uu arday
        uu Diiriye eryay u dacwoonayo. Haa, gabadh yar oo buugaag laabta ku
        haysata ayaa maamulaha iyo wadaadka ag taagan. Shaadh gacmo dheer oo
        jilbaha jooga iyo maro cad oo ay wejiga mooyee madaxa intiisa kale ku
        dabooshay ayay xidhan tahay. Raage yarta shakhsi ahaan u ma yaqaan,
        laakiin muuqeeda dugsiga wuu ku arkay. Dhankoodii ayuu u dhaqaaqay,
        wuxuuna soo gaadhay Diiriye oo wadaadka ku leh:</p>
      <p>“Haddii aad sharciga dalka u yaal ka weyn tahay orod cidda ay
        khusayso uga dacwood, haddii kale annaga naguma khasbi kartid sharci aad
        Sacuudiga ka la timid.”</p>
      <p>“Adigu miyaad shareecada Ilaahay ka weyn tahay? Waxii uu Ilaahay soo
        dejiyay cidda diiddaa waa gaal. Maxaad markaas meel kale iigu diraysaa
        sow adigu halkan mas’uul ka ma tihid, denbigeedana ma lihid?” ayuu
        wadaadkii ku dooday.</p>
      <p>Durba macallinku sababta muranka fahan: wadaadku wuxuu doonayaa in ay
        gabadhiisu dugsiga xijaab ku dhigato, Diiriyana wuu ku gacan saydhay.
        Awal isaga ayaa dadka gardarraysan jiray, laakiin maanta laaluush la
        siiyo iska daa ee godkiisii ayay biyo ugu galeen. Labaduba aad ayay u
        xanaaqsan yihiin, in ay cidi soo ka la gaadho malaha waa ay u
        baahnaayeen. Raage isaga oo sidaas wax u arkay ayuu isku dayay in uu
        dhexdhexaadiyo.</p>
      <p>“Sheekh, maamuluhu wuxuu kuu la hadlay si wanaagsan. Isagu sharciga
        dalka u yaal ma dejin, markaa waxaa habboon, intii aad macnodarro isugu
        xiiqi lahaydeen, in aad wasaaradda ama ciddii kale ee shaqo ku leh
        dacwadaada u la tagtid.”</p>
      <p>Wadaadkii Diiriye oo ay isku daaleen inta uu ka soo jeestay ayuu
        Raage isku soo rogay.</p>
      <p>“Shukran yaa akhii! Sheekh Xasan baa la i yidhaahdaa ee adiga
        magacaa?”</p>
      <p>“Raage ayaa anna la i yidhaahdaa, dugsiga ayaan bare ka ahay.” “Yaa
        akhii, wax kale ma jiraane waa ayo cidda xaq u leh in ay inantayda ku
        khasabto in ay qaawanaan ku socoto?”</p>
      <p>Diiriye xafiiska ayuu iska galay. Safiya oo sidii ay dhaxamoonayso
        buugaagtii dhuunta gashatay, hoosna u foororta, doodda iyada ku
        saabsanna la socota laakiin aan waxba ku darsan karin, ayuu Raage yar
        milicsaday.</p>
      <p>“Yunifoomka dugsigu qaawanaan ma aha ee horta qalad wax ha u fasirin.
        Haa, xijaab ma aha, laakiin qaawanaanna ma aha. Midda kale, miyaadan ka
        garaabayn sharcigani in aanu ahayn mid dugsigan iyo gabadhaada oo keliya
        khuseeya ee dalka oo dhan ka jiro, cidda fulin weydaana tahay cid
        sharciga ka leexatay?”</p>
      <p>“Maya, ka garaabi maayo, waayo diin baan ka hadlayaa, idinkuna sharci
        jinni oo meel laga keenay aan la aqoon baad ka hadlaysaan. Ma jiro
        sharci aan diinta ahayn oo dad muslimiin ahi ku dhaqmi karaan.” “Laakiin
        haddii wax la beddelayo waa waajib in loo maro dariiq habboon, ma aha in
        halkan lagu murmo.”</p>
      <p>Sheekh Xasan hadalka Raage ku ma uu qancin ee qudhiisa wuxuu u arkay
        sheyddaankii Diiriye ka yaraa. Dooddii wuu beddelay oo wuxuu galay
        wacdi. Markii uu cabbaar si degdeg ah u hadlay ee xiiqay, ayuu boorso
        maas ah oo garabka uga lulatay ka soo saaray buug yar oo carabi ah oo
        Raage u soo taagay isaga oo leh:</p>
      <p>“Mar haddii aad madraso taanawi ah macallin ka tahay carabiga waa
        taqaan ee soo akhri kitaabkan. Haddii aynu diinta baranno waa aynu
        tafaahumi lahayn, mushkiladdu waa jahli xaqa inagaga sugan ee barashada
        diinta aynu ku dadaalno.”</p>
      <p>“Mahadsanid! Waan soo akhriyayaa.” Markii uu Raage ka dhaqaaqay ayuu
        Sheekh Xasan mar kale xafiiska galay, laakiin Diiriye oo qaylinaya ayaa
        debedda u soo eryay. Hadal iyo wacdi aan loo baahnayn ayuu wadaaye
        haddii aanu wax bixin sidee bay wax ugu hagaagayaan? Haddii ay
        gacantiisu irmaan tahay xijaab iska daaye wax kasta waa loo oggolaan
        lahaa. Sidaas ayuu isaga oo ciil la liita gabadhii ku kaxaystay.</p>
      <hr />
      <p>Raage meesha sidaas ah ee uu shaqada ka bilaabay aad ayuu uga
        argagaxay. Marar badan wuu ka fekeray bal waxa uu arrinta ka qaban karo.
        Buuq iyo xiisad aan natiijo macno leh dhalayn in uu kiciyo ma uu
        doonayn, dacwadna in Diiriye horeba loogala quustay maqal. In uu dugsiga
        ka beddesho wuu ka fekeray, laakiin wuxuu isu arkay gorayadii ciidda
        madaxa gashatay ee moodday in ay dhuumatay. Mushkiladdu sow ma aha mid
        dugsi walba iyo goob kasta oo shaqo taal?</p>
      <p>Wuxuu ku tashaday in uu dhan kale uga wareego. Erayo degdeg la isugu
        maguujiyo iyo weedho sarbeeb ah mooyee isaga iyo Diiriye weli
        musuqmaasuqa toos ugama ay wada hadlin. Maanta ayuu ku tashaday bal in
        uu taa isku dayo. Xisad uu firaaqo lahaa ayuu maamulaha xafiiska ugu
        tegay.</p>
      <p>“Diiriye, waxaa muuqata xaaladda dugsigu in ay meel xun marayso.
        Dalka oo dhan musuqmaasuq wuu ka jiraa, laakiin u malayn maayo in ay
        jirto meel halkan la mid ahi. Waa shaqadeenna iyo xilkeenna waxa ay
        dhibaatadu ka taagan tahay. Sow ma habboona haddaba in aynu arrinta wax
        ka qabanno?”</p>
      <p>Diiriye shiddaba isma gelin ee inta uu labada gacmood qadaadka ku
        qabsaday oo dib ugu tiirsaday, ayuu si aad u deggan u yidhi:</p>
      <p>“Aniga shaqadayda dhibaato igama haysato ee taada miyay kaa
        haysataa?”</p>
      <p>“Waa hubaal labadeennaba in ay inaga haysato. Ma jirto mushkilad ka
        weyn xilka hawleed iyo akhlaaqeed ee shaqadeenna inaga saaran in aynu
        dayacno ama ku takrifalno.”</p>
      <p>“Oo shaqadaada miyaad dayacday kuna takrifashay?” Raage si weyn ayuu
        uga xanaaqay isyeelyeelka Diiriye. Shidaanaba shidan. Qof wax bi’inayaba
        u ma ega. In uu talo qaato ha joogtee waqtigii wadahadalka wuxuu ku
        lumiyay jeesjees iyo googgaalaysi. Maalintaas ayuu ka quustay wax ka
        qabasho habboon oo arrinta lagu samayn karo inta uu Diiriye awoodda ugu
        sarraysa iyo awoodda oo dhan ee dugsiga lee yahay.</p>
      <p>Maalintaas ka dib wuxuu bilaabay in uu ka fekero sidii uu Diiriye
        shaqada uga qaadi lahaa. In ay isaga iyo barayaasha kale si wadajir ah
        dacwad qoraal ah wasiirka Wasaaradda Waxbarashada u gudbiyaan ayuu ka
        fekeray. Haddana wuxuu xasuustay in ay barayaasha badankoodu Diiriye u
        laylyan yihiin, lagana yaabo in ay arrin noocaas ah iska dhegooleeyaan.
        Sidaas oo kale, mar haddii ay xaaraan tahay in wax awoodda maamulka ku
        abtirsada laga hor yimaaddo, fal noocaas ah waxaa lagu xukumi karaa
        shoobbare, taas oo ah dacwad khatar ah.</p>
      <p>Midda kale, waa hubaal Diiriye in uu dad adag Wasaaradda ku lee
        yahay. Haddaba maxaa talo ah? Ma ku la tahay in aad waxaa la raqayo
        dhankaaga ka raqdid, oo aad sida Diiriye dhabannada ka dhalaashid? Sow
        adigan gaajaysan maad lafahaaga wax u cuntid? Maxaad wax u baratay, ma
        gaajo iyo arrad? Ka dibna? Dadnimo iyo dugaagnimo ma ka la jiraan?
        Xaaraan iyo xalaal, dhac iyo dhaqasho, dulmi iyo daacadnimo ma ka la
        jiraan? Maxaa kaa galay waxa ka la jira? Waa taa sidii waylo dhooqo
        galay dhan walba wax loo walaaqday ee maad dhankaaga ka gashid?</p>
      <h3 id="section-4">5</h3>
      <p>Habeenno aan yarayn markii uu caloolxumo arrintaa ku saabsan la gam’i
        waayay ayay talo ku dhalatay. Aroor hore inta uu kacay ayuu Wasaaradda
        Waxbarashada isku sii daayay. Subaxdaa waxaa jirtay gaadiid la’aan
        ba’an, dad tiro badan ayaa hakadka gaadiidka dadweynaha ku xoonsanaa,
        marba baabuurka isa soo taaga ayaa lagu qamaamayay dabadeed inta taagta
        rooni raacaysay.</p>
      <p>Isgaadhsiintu waxay ka mid ahayd meelaha ugu daran ee uu maamulkii
        askartu ku guuldarraystay, iyada iyo ilays iyo biyo la’aanta joogtada
        ahna waxaa ka dhalan jiray nacayb taliska loo qabo. Sow ma ay ahayn
        dadka xilka sidaa in ay sameeyaan wax kasta oo dadkoodu ku jeclaanayo,
        kana fogaadaan wax kasta oo lagu nacayo? Haddii ay taasi dhici weydo sow
        ma aha in uu jiro sheyddaan si kale wax u tusayaa? Xaflad farxad leh oo
        mugdi lagu daboolay, guri ummuli jiifto oo biyaha laga gooyay iyo qof
        buka oo gaadiid la’aan darteed gurigii gaadhi waayay natiijada ka
        dhalataa waa uun nacayb. Aragtidii karaamada qofka reer yurub kor u
        qaadday waxay ahayd “in tirada ugu badan bulshada ee suurto gasha la
        geliyo liibaanta ugu badan ee suurto gasha”. Laakiin kelitaliska Afrika
        wuxuu ku shaqeeyaa “in tirada ugu badan bulshada ee suurto gasha la
        geliyo hoogga ugu badan ee suurto gala.”</p>
      <p>Raage subaxdaa markii uu arkay mashaqada gaadiid la’aanta ah wuxuu
        door biday arrin uu dhawr jeer oo hore ku guulaystay. Meeshii lagu
        buuqsanaa inta uu ka yar baxay ayuu baabuurtii gaarka ahayd gacanta u
        taagay isaga oo muujinaya baaqa ah <em>i-qaad</em>. Markii ay dhawr
        dhaafeen ayuu baabuur aanu ka filayni isu taagay. Waa <em>BMW</em> cusub
        oo uu nin cadi wato.</p>
      <p>“Subax wanaagsan!” ayuu af Ingiriisi ku salaamay isaga oo muraayaddii
        degsanayd ku sii foororsanaya.</p>
      <p>“Subax wanaagsan!”</p>
      <p>“Waxaan jeclaan lahaa in aad dhanka aad u socotid igu sii
        tuurtid.”</p>
      <p>“Soo fuul.” Degdeg ayuu albaabka isaga furay fadhina isugu hubsaday.
        Waa nin sida dambaska u cad, aadna u laf iyo xoog weyn oo dundun la’eg.
        Waxaa la iswayddiin karaa sida uu baabuurka ku soo galay ama uga bixi
        doono. Qadaadka waxaa la moodaa in uu ka bararay, madaxa weyn ee ay
        bidaartu caddaysayna saqafka ayuu ku la dhow yahay. Kursigu ku ma filna
        oo hore ayuu foororaa, shookaantana dusha ayuu kaga yimid oo laba
        gacmood oo culculus ayuu ku dul hayaa. Wuxuu lee yahay gadh orgi,
        da’diisuna qiyaastii waa afartan ilaa shan iyo afartan jir. Wuxuu u eg
        yahay nin adduunka qaybtiisii cunay qaarna ku amaahday.</p>
      <p>“Ma shaqaad u socotaa?” ayuu shisheeyihii Raage ku wayddiiyay cod
        sidiisa u weyn oo onkod la moodo.</p>
      <p>“Maya, Wasaaradda Waxbarashada ayaan dan ka lee yahay.” “Waad nasiib
        badan tahay waayo qudhaydu waxaan ku socdaa Hotel Jubba.”</p>
      <p>“Waad mahadsan tahay! Runtii waan u baahnaa.” “Ma meel kale ayaad ka
        shaqaysaa?” “Haa, dugsi ayaan bare ka ahay.” “Waan gartay, walaalkay
        ayaa isaguna bare ah.” “Yaad u dhalatay?” “Waxaan ahay warfidiyeen
        maraykan ah, waxaan se u shaqeeyaa wargeys ingiriis ah.”</p>
      <p>“Intee baad Soomaaliya joogtay?” “Shan cisho.” “Ma imika ayaa kuugu
        horraysa?” “Maya ee waa markii shanaad … markii lixaad.” “Markii lixaad?
        Waxaan filayaa in ay ku raalli gelisay.” “Runtii mar aan Hargeysa tegay
        iyo mar aan Xerada Qaxootiga Jalalaqsi tegay mooyee Muqdisho ma aan
        dhaafin iyaduna xumaan iyo samaanba waa ay lee dahay, imikana aad ayay u
        kulushahay.”</p>
      <p>“Haa, aad bay u kulushahay, bishu waa maarso oo qorraxda ayaa dhalada
        inaga haysa. Xagga shaqadaada ka warran? Hawshii aad u timid ma kuu
        fushay?”</p>
      <p>Si qunyar ah ayuu shisheeyihii u soo jalleecay Raage oo ku hoos
        libdhay oo dhexda dhuuban ee suunku kaga caynsan yahay la moodo in uu ka
        ka la go’ayo. In kasta oo qudhiisu laf iyo dherer lagu tilmaamo maanta
        marka uu ninkan dhinac fadhiyo dhicis ka ma duwana. Ninka la hadlayaa
        marka uu soo eego neeftiisu timihiisa waa ay dhaqaajinaysaa.</p>
      <p>“Su’aashaada waxaan ka dhadhansanayaa in aad la socotid mushkiladda
        warfidiyeenka dalkiinna ka haysata.”</p>
      <p>“Haa, waan fahmi karaa in aanay fududayn waayo waxaa na haysta maamul
        kelitalis ah.”</p>
      <p>“Run ahaan waxaa jirta dhibaato intaas ka dhumuc weyn. Kelitaliska
        waxaa lagu yaqaan in uu waxii siyaasad ah saxaafadda ka daboolo, laakiin
        dalkiinna waxba suurtogal ma aha, haddii aan damco in aan geedkaa
        sawirto waa la ii diidayaa. Maxaad qarinaysaan?”</p>
      <p>Dabeecadda saxaafadda reer galbeedka ee Afrika ku wajahan Raage hore
        ayuu ugu fiirsaday, sida dad kale oo badan ayayna yalaalugo ku abuurtaa.
        Laakiin waa dhab maamulka Soomaaliya in uu yahay nooc gaar ah oo shaqo
        saxaafadeed kasta u arka in ay soo faagayso xabaalaha uu dadkiisa ku
        guray, ama daaqad ka qooraansanayso xabsiyada uu kumanyaalka denbi
        la’aanta ah ku dabray, amaba faafinayso darxumada aan xadka lahayn ee uu
        dadkiisa baday.</p>
      <p>“In aad foolxumo ugaadhsanaysaan ayaa la rumaysan yahay in ay tahay
        sababta keliya ee sidiinnaba halkan idin keenta.”</p>
      <p>“Foolxumo sidee ah?” “Sawir argaggax leh oo xaggaa idiinka gadma.”
        “Iyaa? Ciise Masiix! Oo ma aragti sidaas u xun baa nalaga haystaa?” ayuu
        cod aad u weyn kaftan yaab ku jiro ku qayliyay, oo isaga oo aan jawaab
        sugin sii raaciyay: “Waxaad i xasuusisay maalintii aan Hargeysa tegay,
        oo aan damcay koox carruur debedyaal ah oo qashin ku dhex jirtay in aan
        sawirto, oo ay koox arday ah oo dugsi ka soo dareertay igu soo xoomeen,
        ilaa bilaysku isugu kaayo yimid. Qudhoodu ii ma ay dhaamin oo
        kamaraddiiba waa ay iga qaadeen.”</p>
      <p>“Oo sidaas ayaad kamaraddii ku wayday?” “Dacwad ka dib waa la ii soo
        celiyay, filinkii ayaa se sidii igaga tegay.”</p>
      <p>“Maxay ku andacoonayeen?” “Askarta iyo ardayduba isla fikradda aad ka
        hadashay ee ah in aanu dalkiinna sawir xun ka bixinayno ayay
        qabeen.”</p>
      <p>“Waa sidaas, haddii aad marti ahayd maxaa qashinqubka ku geeyay maad
        muuqaal bilic leh sawiratid?” ayuu u yidhi si bisayl ka fog. “Kamaradda
        se in lagaa qaado ma ay ahayn.”</p>
      <p>“Waa sababtii aan kuu lahaa ‘maxaad qarinaysaan?’ Bilicda markeeda
        waan sawirtaa, laakiin qashinkuba sow xaqiiqo jirta ma aha, in la
        muujiyo maxaad uga xumaanaysaan?”</p>
      <p>Dalcadda Wardhiigley ayay ka soo hoobteen, midigtana waxaa laga
        arkayay xaafadda dhexdeeda qashin iyo biyo isdhex jiifa oo isku
        uray.</p>
      <p>“Denbigu muujinta ma aha ee waa ujeeddada.”</p>
      <p>“Magacaygu waa <em>Peterson</em>, <em>Oscar Peterson</em>.”</p>
      <p>“Anigana waa Raage Xirsi. Kulan wanaagsan!”</p>
      <p>“Kulan wanaagsan, Hirsi! Runtii eedayntaa hore waan u maqlay, laakiin
        ma aan fahmin, imikadan qudheedana ku ma fahamsani. Fadlan, bal i
        tusaalee ujeeddada aannu ka yeelan lahayn in aannu dalkiinna sawir xun
        ka bixinno.”</p>
      <p>Peterson sida uu doqon isaga dhigayo u ma ahaan karo. Isagu shakhsi
        ahaan ha ku shaqeeyo ama yuu ku shaqayn ee wuu og yahay xirfaddiisu in
        ay ku salaysan tahay iska indhosaabidda wanaag kasta oo Afrika ka jira
        iyo raadinta foolxumo kasta oo jiri karta ama xataa aan jiri karin.
        Saxaafadda reer galbeedku halkaas waxay ka shabbahdaa sahankoodii ugu
        horreeyay ee kiniisadaha, ee markii la soo dhoweeyay, ee la sooray,
        sheekooyinka yaabka iyo nacaybka badan Afrika ka diray, ilaa ay gumaysi
        ordaya keeneen.</p>
      <p>Ha jiro ama yuu jirin ee sawirka gaajada, cudurka, burburka iyo
        guuldarrada ah ee ay had iyo goor ugaadhsadaan laba isku ma diiddana in
        uu yahay isku day abaabulan oo ah in ay bulshadooda ku barbaariyaan
        sarrayn iyo wanaag. Wax cusubna ma aha ee waa hannaankii duugga ahaa ee
        cunsuriyadda iyo gumaysiga maskaxda. Mar kalena waa argagixin Afrika
        degganaanta lagaga dhaawaco maalgashiga caalamkana lagaga didiyo;
        maalgashigaas oo door weyn ka cayaari lahaa nabadda iyo horumarka.</p>
      <p>“Miyaad igu diiddan tahay in ay jiraan midabtakoor iyo maslaxad
        dhaqaale oo inta badan ka la qolo ah mararka qaarna isku qolo ahi?”
        waxaa yidhi Raage.</p>
      <p>Peterson wejigii weynaa ayuu ururiyay dabadeed ku ashkatooday:
        “Laakiin, Raage, miyaadan xanaaqsanayn? Runtii marka aad xanaaqsan
        tihiin iyo marka kale idinma ka la garto, sida aanan kiiniyiintu marka
        ay kaftamayaan iyo marka ay dhab ka tahay u ka la garan,” oo qosol
        gaaban raaciyay.</p>
      <p>“Maya, ma xanaaqsani.” Markii Madaxtooyada la hor marayay ayaa
        ganjeeladii weynayd la wada jalleecay, waxaana Raage ku abuurmay dareen
        xun oo uu cabbaar dhan iska saari kari waayay.</p>
      <p>“Adiguna miyaad igu diiddan tahay muujinta sawir kasta oo dunida ka
        jira, qurux iyo foolxumoba, in ay tahay shaqadayada, haddii aanu nahay
        warfidiyeenka?”</p>
      <p>“Maya, kuguma diiddani haddii ay intaas uun tahay.” “Waxii aan intaas
        ahayni waa tuhun xaggiinna ah. Mid se aan ku idhaahdo: siddeed sano
        ayaan Afrikada Bari warfidiyeen ka ahay…”</p>
      <p>“Ma siddeed ku dhan?” “Siddeed ku dhan. Muddadaasna dad badan baan la
        kulmay. Arrinta ugu yaabka badan ee aan ogaadayna waxaa weeye: haddii
        aad tihiin afrikaanka, xataa kuwa idiinku aqoon sarreeya, waxaad ku
        mashquulsan tihiin wax ay cid kale idin yeeshay ama idin tartay. Maxaad
        sidaas isugu kalsooni xun tihiin? Maxay idiinla weyn tahay waxa ay cid
        kale idinku samaynayso ama idiin samaynayso, ee aad u yaraysataan waxa
        aad qudhiinnu naftiinna taraysaan ama yeelaysaan?”</p>
      <p>“Waan kaaga mahad naqayaa dhaliisha, waayo waxaa ka muuqata nasteexo.
        Waan kugu raacsan ahay in ay taa wax badani ka jiraan, laakiin
        mushkiladdu iyaduna waa wax jira, waa culays na saaran oo aannaan
        isdiidsiin karin.”</p>
      <p>“Kollay annagu, Maraykan ahaan, culays aanu idin saarnay ma arko. Ma
        aan moodayn in ay inaga dhexeeyaan wax aan ahayn saaxiibnimo. Maantaba
        Dekedda waxaa ku xidhan markab idiin sida kumanyaal tan oo quud ah.”</p>
      <p>Markabka saliidda iyo daqiiqda badan sida Raage wuu og yahay, laakiin
        isagu deeq nololeed u ma arko ee wuxuu u arkaa sun lagu dhimanayo.
        Foqorada gaajaysan la ma siiyo ee taliska ayaa la siiyaa si uu u sii
        iibiyo oo miisaaniyadda cadaadiska bulshada ku baxda ugu kabto. Suuqyada
        ayuun baa lagu arkaa kiishash ay ku qoran tahay “Deeq Maraykan”. Waa mid
        ka mid ah siyaabaha xukunka xasuuqa umadda u dhisan ee danta aan
        hagaagsanayn laga lee yahay lagu ilaaliyo. Kiish kasta oo deeqdaas ahi
        markiiba wuxuu isu rogaa xabbad qof soomaaliyeed disha.</p>
      <p>Toddobaatanaadkii Maraykanku taliska askarta col ayay la ahaayeen
        iyaga oo ku eedayn jiray kelitalisnimo. Runtu se waxay ahayd dantooda
        ayay ka waayeen. Siddeetanaadkii waxay ku tilmaameen “saaxiib lagu
        tiirsan karo”, waayo dantooda ayay ka heleen, waxayna bilaabeen si walba
        in ay u ilaashadaan. Laakiin taariikhdu waxay ka marag kici
        sagaashanaadka marka ay dantooda ka dhammaystaan in ay sidii xanjo lagu
        daalay u tufi doonaan.</p>
      <p>“Waan hubaa in aad og tahay qof in lala saaxiibaa in ay ka duwan
        tahay ummad in lala saaxiibo. Haddii se aad xidhiidh wanaagsan
        labadeenna ummadood la jeclaan lahayd u sheeg dadkaaga dibindaabyada
        maamulkoodu shucuubta yar yar, ee aanu ka midka nahay, ku hayo”, waxaa
        si cabasho u dhow u yidhi Raage.</p>
      <p>“Sida aan og ahay waad ka la qaybsan tihiin, qayb idinka mid ah
        ayaana deeqdaa iyo hubka abaal noogu haysa. Haddii aanu hubkaa iyo
        deeeqdaa siin lahayn qaybta aad adigu metelaysid, oo sida muuqata ah
        mucaaradka, waad soo dhoweyn lahayd, sow ma aha?”</p>
      <p>“Ka soo qaad in ay sidaas tahay, laakiin yaabku taas ma aha ee waa
        idinka oo aan joogi karin jeer aad laba kasta oo aad awood dhaantaan
        abley isugu dhiibtaan. Labada qaybood ee aad xustayna waa siyaasiga ee
        waxaa aad uga badan ugana muhiimsan bulsho weynta nolosha iyo nabadda u
        baahan.”</p>
      <p>“Anigu waxaan ahay warfidiyeen, maamul aanan ka tirsanayna intaas wax
        ka badan ma difaaci karo. Waa se dabiici hadba quwadda dunida ugu weyn
        in sharka oo dhan loo aaneeyo. Adigana waxaa kaa muuqata in aad si aad
        ah nooga niyadxun tahay.”</p>
      <p>“Aad baan u jeclaan lahaa quwadda maanta dunida ugu weyni in aanay
        dhimashadayada ka talin.”</p>
      <p>“Waa taas sababta aan kuu lee yahay waad naga niyad xun tahay.
        Maxaanu dhimashadiinna uga talinaynaa ee aad na yeesheen? Ma laga yaabaa
        cilladda oo dhami in ay tahay baqdin horumarkayaga kaa haysa?”</p>
      <p>“Sida ay caadi u tahay in awoodda dunida ugu weyn sharka oo dhan loo
        aaneeyo ayay dabiici u tahay qalqaalli xoog weyni in uu ku cabsi geliyo.
        Xooggana waxaa laga ma maarmaan u ah xilkasnimo, sidii uu nin
        soomaaliyeed gabadh ugu heesay: ‘Deeq weeye quruxduye, denbi yaanay kugu
        noqon’.”</p>
      <p>In kasta oo ay macnodarro weyn tahay qaddiyad noocaas ah in lagala
        doodo shakhsi aanay waxba ka khusayn, haddana waa muhiim Afrika
        dhibaatada ay gumaysiga cusub ku qabto xallinteeda in ay la kaashato
        shakhsiyaadka wanaagsan ee bulshada caddaanka ku jira, ayuu Raage
        rumaysnaa. Saamaynta ay kuwaasi arrinta ku yeelan karaan ka ma yara ta
        kuwa la siman ee reer afrika. Awoodda dhaqaale, warbaahineed iyo
        xorriyadeed ee ay qolada hore haystaan qolada dambena ka maqani waa
        xaqiiqo mug weyn. Waa ay ka la duwan tahay in isha dulmiga la gufeeyo
        iyo in marka uu dulmigaasi soo fatahmo la iska mooso.</p>
      <p>Laakiin si ay dood noocan ahi macne uun u yeelato, ma yahay Peterson
        kuwii la kaashan lahaa? Ma ka mid yahay kuwa iimaanka qaba ee danta ka
        leh wanaajinta xaaladda dunida? Mise waa kuwa hurda ee aan waxba ogayn?
        Mise waaba kuwa haysta aragtiyaha arxanka daran ee la eeday?
        Midabtakoorka raba in ay dadka iyaga ka duwan jiritaankooda xididdada u
        siibaan, shirkadaha leh danaha dhaqaale (sida kuwa ka ganacsada hubka,
        maandooriyaha, macdanaha iyo dawooyinka) intaba dhaawacooda dhiigga lihi
        korka madow ee Afrika wuu ku yaal.</p>
      <p>“Waa ay wanaagsanaan lahayd in aynu mar kale kulanno, laakiin
        nasiibdarro berriba waan dhoofayaa. Yaa se og, waxaa dhici karta mar
        kale in aynu isaragno”, ayuu Peterson Raage ku sagootiyay markii uu
        Wasaaradda Waxbarashada horteeda baabuurka u joojiyay.</p>
      <p>Raage mar kale ayuu ka mahadnaqay soo qaadista. Markii uu Peterson
        baabuurka hore u sii cayntaariyay isaguna waddada ayuu dhanka kale u
        gooyay.</p>
      <p>Laba qof hadba inta ay cududda ku ka la awood sarreeyaan in la’eg
        ayay codkana ku ka la awood sarreeyaan. Si kasta oo ay doodda naxli uga
        dhawraan, iskuna dayaan in ay kor u qaadaan, waxay noqotaa uun cabasho
        daciif iyo digasho nin adkaaday. Raage iyo Peterson mid waliba saaka
        qorraxda hoosteeda wuxuu ka joogaa inta uu ku lee yahay.</p>
      <p>Dad badan ka ma uu aqoon wasaaradda, waxaa se jirtay gabadh wasiirka
        xoghayn u ah oo ay isku dugsi ahaan jireen, intii ka dambaysayna siyaalo
        dhawr ah u kulmeen. Wuu og yahay in aanay lahayn awood ay wax badan ku
        la qaban karto, laakiin danta keliya ee uu maanta u socdo waa ay ka
        caawin kartaa, oo ah in uu wasiirka la kulmo. Wuxuu sitay arji uu ku
        codsanayo in maamulka dugsiga isaga lagu wareejiyo, mar haddii uu ninka
        halkaa ku amarkutaagleeya isagu ka shahaado iyo aqoon sarreeyo.</p>
      <p>Xoghayntu wax walba Raage waa ay la qabatay sidii uu wasiirka u la
        kulmi lahaa, dadaalkeeduna wuu midho dhalay. Maalintii uu halkaa tegay
        laba cisho ka dib ayaa la ballamiyay.</p>
      <p>Berigaas waxaa lagu haftay badweyn musuqmaasuq ah, Wasaaradda
        Waxbarashaduna ma ay ahayn ta wasaaradaha ugu ladan. Laakiin wasiirka uu
        maalintaa la kulmay wuxuu u qaabbilay si xushmad leh haddii loo eego
        xushmad darradii xafiisyada taallay. Mushkiladda dugsiga sida ay cid
        kasta oo in ay wax ka qabato isku dayday ugu guuldaraysatay, iyo sida uu
        ugu niyadsan yahay in uu meel caafimaad qabta ka dhigi karo haddii
        maamulka isaga lagu wareejiyo, ayuu wasiirka u sharxay. Wasiirkuna wuxuu
        sheegay wasaaraddu in ay lee dahay guddiyo u xil saaran kormeerka, soo
        qiimaynta iyo ka soo warbixinta xaaladda dugsiyada, laakiin uu
        fikraddiisa muhimad siin doono, codsigiisana hoos u eegi doono.</p>
      <p>Ballanqaadka wasiirku waxoogaa rajo ah ayuu Raage geliyay, rajaduna
        aad ayay uga wanaagsan tahay quusta.</p>
      <hr />
      <p>Toddobadii aroornimo ayaa albaabkeeda la garaacay, laakiin loo ma soo
        gelin. Waxay indhaha ku ka la qaadday iftiinka qorraxda qolkeeda
        buuxiyay. Jimicsi ayay sariirta isku ka la bixisay eegmadana la
        raacraacday daah cad oo khafiif ah oo ay daaqadda furan neecawdu
        cayaarsiinayso. Waa ay yar fekertay riyo macaan oo ay hurdada ku
        aragtayna damacday in ay xasuusta ku soo celiso, waa ay se ugu soo wada
        noqon wayday.</p>
      <p>Barkintu meeshii loogu talo galay iyo madaxa u ma taal ee iyada oo
        laabta ugu jirta ayay labada gacmood ku xantoobsan tahay, markii ay
        dareentayna waa ay isku sii cadaadisay. Hamaansi yar iyo jimicsi wadajir
        ah ayay mar kale iska la bixisay oo jeclaysatay in ay sii yar seexato,
        haddana inta ay iscanaanatay si firfircoon sariirta uga boodday.</p>
      <p>Googgarad cad oo igasiib ah ayay ilaa naasaha dushooda kor u jiidday,
        dabadeed dhankii albaabka u dhaqaaqday. Intii aanay qolka ka bixin waxay
        ku hakatay kalaandariyad derbiga ku dhegsan, waxayna jalleecday maalinta
        Sabtida, sagaalka bisha, ee qalinka cas ku goobaaban. Daaradda ayay u
        soo baxday, waxayna xadhigga dharka lagu wadho ka tiigsatay tuwaalkeedii
        qubayska.</p>
      <p>“Deeqa, miyaanan boqol jeer ku odhan qaawanaan qolkaaga ha kaga soo
        bixin?” waxaa ku canaanatay hooyadeed Maryan oo daaradda quraac ku
        diyaarinaysa.</p>
      <p>“Hooyo imika miyaan qaawan ahay? In aan sidaas guriga ku dhex maro
        maxaa ku jaban?”</p>
      <p>“Waad qaawan tahay, maxaad u qaawanaan wayday? Bal sida aad tahay
        eeg!”</p>
      <p>“Hooyo macaan, waxaaba saaka waa la igaga daran yahaye, welwelka aan
        qabo maba ogide…”</p>
      <p>Maryan waa ay garanaysay waxa ay gabadheedu ka welwelayso. “Alla
        inantu fulaysanaa! Dee aniga ayay iga raacday, dunida ma qof iga
        fulaysan baa ku nool? In ay i dhaanto ayaan moodayay”, ayay iyadii oo
        musqusha sii gelaysa maqashiisay.</p>
      <p>Markii ay qubayska ka soo baxday hooyadeed quraacdii waa ay
        diyaarisay.</p>
      <p>“Yaadan daahin ee dhakhso u quraaco, Deeqa. Baqdinta aad sheegaysidna
        iska saar. Dhiirranaantii aad ku faani jirtay meeday? Fariid iska dhig
        oo waxii aad intaa soo baranaysay maanta muuji.”</p>
      <p>“Ilaahayow ardayda iyo macallimiintaba dad fiican iiga dhig!” “Deeqa,
        fariid iska dhig oo waxa aad taqaan oo dhan maanta muuji, nacnacna sii
        muudso baqdinta ayuu kaa yaraynayaaye.”</p>
      <p>Dugsiga sare ee ay shaqada qaranka ka bilaabayso shalay ayay tagtay,
        waxayna ku la kulantay maamulaha oo si fiican u qaabbilay. Dhawr
        macallin oo halkaa joogay salaan isuma ay dhaafin waayo waxay ku
        mashquulsanaayeen diyaarinta sannad dugsiyeedka.</p>
      <p>Muddadii nuse saacaha ahayd ee ay shalay halkaa joogtay maamulaha
        waxay ka dareentay dabeecad macaan iyo furfurnaan. Warbixin wanaagsan oo
        ay u baahnayd ayuu ka siiyay hawlaha dugsiga iyo arrimaha ku saabsan
        shaqada ay bilaabi doonto. Waxa ay se kaga xumaatay sida uu isugu dhex
        darayay shaqada iyo nolosha shakhsiga. Dhawr jeer ayuu quruxdeeda
        faalleeyay, iskuna dayay in uu ammaano, taas oo ay hubtay in uu
        shukaansi uga dan lahaa. Laakiin boqollaalka macallin iyo arday ee ay
        saaka la kulmi doonto isaga ayaa ah qofka keliya ee ay barasho hore kaga
        talogelayso.</p>
      <p>Siddeedda ayay shaqadu bilaabanaysaa iyada oo rubuc dhiman ayayna
        Deeqi dugsiga soo gaadhay. Garbosaar iyo dirac buluug ah, googgarad cad
        oo faraqeedu gondaha ka dhoollo caddaynayo iyo kabo midabka xareedda leh
        ayay ku shaqlan tahay. Timo aad u madow oo inta ay si wanaagsan u
        shanlaysay dib u saydhay ayaa garbaha salaaxaya. Waysaaqyo dahab ah oo
        caleen laga naqshadeeyay ayaa dhegaha ka babbanaya, silis isaguna dahab
        ah oo dhumuc yar ayaa qoorta galgalanaya carrabkana naasaha dhexdooda ku
        la jira oo aad mooddaa in uu leefleefayo. Udgoonka cadar khafiif ah oo
        la moodo in ubax sarmaaneed laga soo tuujiyay ayaa gelbinaya. Markii ay
        irridka ka soo gashayba waxay aragtay arday aad u tiro badan oo barxadii
        dugsiga ceegaagta. Faduusha wiilasha shukaansi baradka ah iyo eegmada
        hablaha yaryar ee bilicdeeda ka masayrsan ayay sii dhex jibaaxday iskana
        indho iyo dhego martay. Waxay ku tibbatay halkii ay xafiiska maamulka ku
        ogayd. Koox macallimiin ah oo si xiiso leh isu dhundhunkanaya ayay afka
        ka bariidisay horena u sii dhaaftay. Jaranjarada xafiisyada markii ay
        sallaankii koowaad cagta saartay ayuu nin hoos u soo degayaa ka hor
        yimid. Indhaha ayay indhaha isugu dhufteen, iyaga oo aan ka la jeesan
        ayay labadooduba xawliga tallaabada dhimeen, markii ay sinnaayeen ayay
        isku mar socodka gooyeen, wuxuuna kaga horreeyay:</p>
      <p>“Subax wanaagsan!” “Wacan oo wanaagsan!” Arag wanaagga cod macaanka
        ayay kaga dartay, ayuu ku fekeray. Wuu maleeyay in aanay ardayad ahayn,
        wuxuuna wayddiiyay:</p>
      <p>“Ma shaqaad bilaabaysaa mise booqashaad u timid?” “Macallinimo shaqo
        qaran ah ayaan bilaabayaa.” Jawaabta wuxuu ka helay macne iyo dhadhan
        aad uga badan kii ay caadi ahaan yeelan lahayd, farxad aad u badan
        ayaana dhiigga iyo dhuuxiisaba dhex roortay. Buugaag uu gacanta midig ku
        sitay inta uu bidixda u wareejiyay ayuu gacanqaad u soo taagay.</p>
      <p>“Waxaa la i yidhaahdaa Raage Xirsi, dugsiga ayaan macalin ka ahay.
        Barasho wanaagsan!”</p>
      <p>“Anigana Deeqa Warsame. Barasho wanaagsan!” Jaranjarada laba qof oo
        keliya ayaa isku weydaaran kara, iyaguna waxay isu taageen si iska soo
        horjeed ah oo marinkii xidhay, laakiin waxaaba ma ay ogayn. Iyadu
        derbiga jaranjarada ayay gacanta ku cuskatay isaguna ka ka soo hor jeeda
        ayuu dhabarka ku tiiriyay, buugaagtiina inta uu labada gacmood isugu
        geeyay ayuu sidii qof uu jecel yahay laabta ku qabtay.</p>
      <p>“Maxaad dhigi doontaa?” ayuu wayddiiyay. “Xisaabta ayaan ku wanaagsan
        ahay, laakiin bal horta maammulaha ayaannu isla eegaynnaa.”</p>
      <p>“Xisaabtu waa maaddo aan ku liito, qof ku wanaagsan marka aan arkana
        waan xasdaa,” ayuu yidhi.</p>
      <p>Waa ay ilko caddaysay, quruxda afkeeduna fallaadhii Raage wadnaha ka
        qotontay ayuu ku sii gilgilay.</p>
      <p>“Adigu maxaad dhigtaa?” ayay wayddiisay. “Soomaaliga iyo suugaanta,
        iyo mar mar af ingiriisida ah.” Macallin ayaa jaranjaradii hoos ka soo
        qabsaday. “Waa aynu sheekaysan ee soo dhowow, guul ayaanan kuu
        rajaynayaa!”</p>
      <p>“Mahadsanid!” ayay u celisay oo dhankii xafiiska u sii
        dhaqaaqday.</p>
      <p>Arday, barayaal iyo maamul waxaa lagu kulmay barxaddii dugsiga.
        Barayaasha iyo maamuluhu waxay tubnaayeen ardaydii safnayd horteeda,
        calanka hoostiisa. Calanku waa duug faraqyo yeeshay midabkii buluugga
        ahaana inta uu caddaaday xiddigtii ku milmay oo isu ekaaday.</p>
      <p>Qaar badan oo ardayda ka mid ahi dugsiga waa ay ku cusub yihiin oo
        meelo kale ayay ka soo beddesheen ama dugsiga dhexe ayay ka soo gudbeen.
        Waa arday ka ka la timid qoysas ka la nolol iyo duruufo duwan, balcadda
        ayaa ah caddaaladda keliya ee ka dhexaysa. Eegmo aamusan ayay indhaha
        kurayadu ku dabbaalanayaan gabdhaha dugsiga ku cusub iyo kuwii hore ee
        ay fasaxa ku ka la raageen, iyaguna jalleeco ismuujin iyo khajilaad
        labadaba leh ku soo jawaabayaan.</p>
      <p>Diiriye ayaa khudbaddii qaatay kuna bilaabay salaan iyo soodhoweyn uu
        barayaasha iyo ardaydaba u jeediyay. Wuxuu wax ka sheegay qaabka
        waxbarashada dugsiga, wuxuuna ka digay anshaxdarro iyo sharci jebin
        kasta oo lagu kacaa in ay keeni doonto in dugsiga la iska eryo.</p>
      <p>Anshaxee? Sharcigee? Diiriye sow Diiriye uun ma aha, miyuu isa soo
        beddelay? Hadaltirada aan macnaha lahayn ma naftiisa ayaanu ka la
        xishoonayn mise dadkan yaqaan ee uu haddana sidaas u la hadlayo? Malaha
        labadaba.</p>
      <p>Raage isaga oo macallimiinta ku dhex jira ardaydana ka soo hor jeeda
        ayuu dareemay degganaansho la’aan aad u weyn. Garabkiisa bidix ayuu
        milicsaday, eegmadiisuna waxay la kulantay laba indhood oo xaggiisa ku
        soo maqan. Waa Deeqa. Degganaansho la’aantii ayuu sabab u helay, waa
        muuqaas oo uu u hiloobay, mar kale ayayna neecaw farxad lihi wadnihiisa
        martay. Meeshii laga raacay halkaas ayay ahayd. Wuxuu ka baqay garaaca
        durbaanka la moodo ee wadnihiisa in la maqlo, wuxuuna ku dadaalay in uu
        dareenkiisa kacsan dejiyo.</p>
      <p>Khudbadii Diiriye oo sannad la dherer ahayd waa ay soo gabagabowday,
        fasalladii ayaana loo ka la dareeray. Raage wuxuu galay xisadii ugu
        horreysay sannad dugsiyeedka oo ahayd suugaan. Markii uu irridka ka soo
        galay ardaydii fadhiga ayay ka oogsatay.</p>
      <p>“Sannad dugsiyeed wanaagsan!” “Wanaagsan!” “Fadhiista!” ayuu yidhi
        isaga oo alaabtii uu gacmaha ku sitay miiska ku ka la hagaajisanaya.</p>
      <p>Si aad ah ayay naftiisu u kacsanayd, wuxuu se hubay in aanay soo
        marin subax uu shaqadiisa ka jecel yahay. Wuxuu isku mashquuliyay
        rogrogista buuggii miiska u saarnaa, degdeg ayuuna u gudogalay guudmar
        ku saabsan muqarrarka sannadka. Wuxuu ardayda u soo jeediyay wayddiin uu
        farwaaweyn sabuuradda ku qoray: “Waa maxay suugaan?”</p>
      <p>Jawaabaha lagu ma degdegin, waa sannad dugsiyeed cusub iyo caadadii
        oo waa la ka la khajilayaa. Si uu dhiirrigelin u sameeyo ayuu qaar
        ardayda ka mid ah farta ku fiiqay. Dabadeed qunyar qunyar ayay dhedadii
        qaboobayd u kacday, jawaabo darandoorri ah ayaana iska soo dabo dhacay.
        Qofba meel ayuu ku dhuftay, qofbana si ayuu erayga suugaan ku
        macneeyay.</p>
      <p>“Suugaan waa aynu wada naqaan oo sida aad sheegteen waa hadal dhadhan
        leh oo dareen xambaarsan. Laakiin suugaanta iyo hadalka caadiga ah maxaa
        ka la saara?”</p>
      <p>Cabbaar kale ayaa la isla jiidjiiday, laakiin ardaydu taa waxay ka
        jeclaayeen in uu macallinku wax u sheego, wax ay soo qaybaan. Sidaas
        ayaa ah weligeedna ahayd dhaqanka wax lagu barto, taas oo dhasha aqoon
        tayo xun oo barako daran.</p>
      <p>“Suugaantu ma aha, sida sayniska, wax shaybaar la geliyo oo natiijo
        kamadambays ah iyo qaacido la isku raacsan yahay leh, ee waa fan uu qof
        waliba sida uu doono u arko, sida uu doonana u dhadhansado una fahmo”,
        ayuu yidhi kuna daray: “Suugaantu waa habka ugu quruxda badan, ugu
        qotada dheer, runtana ugu dhow, ee loo hadlo dareenkana loo cabbiro.
        Baahidii uu aadamigu u qabay in uu shucuurtiisa cabbiro, xanuun iyo
        farxadba, ayaa sababtay, sida ay i la tahay, in ay hadalka ka dhex
        abuuranto qayb gaar ah taas oo ah suugaanta.</p>
      <p>Sida dareenka loogu muujiyo cayaarta iyada oo la adeegsanayo
        dhaqdhaqaaqa xubnaha oo isu miisaaman, si la mid ah ayaa dareenka loogu
        muujiyaa suugaanta iyada oo markanna la adeegsanayo hadal si uun isugu
        miisaaman. Waana isla ujeeddada mar saddexaad loo abuuro
        farshaxanka.</p>
      <p>Fanka iyo suugaantu waa awood yaab leh oo aragta wax aan caadi loo
        arki karin, tilmaantana wax aan si kale loo tilmaami karin. Waa riyada,
        fekerka, farxadda murugada iyo guud ahaan dareenka qofka oo la soo
        tuujiyo. Waa weynaysada lagu arko iyo ilayska lagu ifiyo wax jira oo aan
        si kale loo arki karin. Fanka iyo suugaantu waa wax suurtogeliya in
        arrimaha iyo dhacdooyinka meelo ka la duwan laga eego, si qoddo dheer
        loo fahmo, lagalana soo baxo macnayaal badan oo ku jira amaba xataa aan
        ku jirin. Fanka iyo suugaantu waa dun xariir ah oo isu haysa bulshada,
        mar kale qofka iyo nolosha, mar saddexaadna qofka iyo naftiisa. Waa waxa
        ku dareensiiya in ay noloshu tahay adiga adiguna aad tahay nolosha.”</p>
      <p>Isaga oo sidaas ugu dhex jira sharxidda erayga suugaan ayuu
        iswayddiiyay meesha uu waxaa ka keenay. Buuggan uu gacanta ku hayo iyo
        mid kale toonna weli ka ma uu helin wax ka caawiya dood noocan ah, taa
        darteed waxa uu sheegayo oo dhami waxay ahaayeen aragtidiisa. Waxaa
        dulmi ah masaakiintan yaryar oo fikraddaada oo tooda la mid noqon karta
        sideeda u xafidaya, kana dhiganaya cilmi ay ku meel maraan, ayuu ku
        fekeray.</p>
      <p>Markii uu xisadda ka soo baxay weli wuxuu dareemayay farxad iyo
        fudayd uu mooday in aanu cagahaba dhulka ku hayn. Wuxuu ku dhowaa in uu
        sidii ilmo yar oo bishii ciidda arkay orod cagaha wax ka dayo. Wuxuu la
        kulmay saddex macallin oo geedka weyn ee barxadda ku yaal hoos fadhiya.
        Macallimad taariikhda dhigta ayaa ka cabanaysa ardaydu in aanay
        maaddadeeda xiisayn.</p>
      <p>“Sannad walba waxaan ku tashadaa sannadka xiga in aan qaato maaddo
        aan taariikh ahayn. Ma waxaa la arkay arday marka buugga loo ka la furo
        hamaansi afka ka la furanaysa!” ayay ku ashkatootay oo sii raacisay:
        ”Arday dadaal xun iyo mid damiin ahba wax baa laga qaban karaa, laakiin
        fasal dhan oo maaddo isku mid ka ah wax lagu sameeyo la garan
        maayo.”</p>
      <p>“Muqarrarkaagu muxuu ku saabsan yahay?” waxaa wayddiiyay macallin
        kale.</p>
      <p>“Waxyaalo badan, sida kacaankii warshadaha, casrigii ifinta,
        daahfurkii dunida cusub…”</p>
      <p>“Waa taas sababta ay ardaydu maaddada u xiisayn wayday”, ayuu hadalka
        kaga boobay iyada oo cutubyada muqarrarka tirinaysa. ”Qofku ma xiisayn
        karo wax aan waxba ka gelin.”</p>
      <p>Daahfurkee?! Kacaankee?! Miyaa la waashay?! Dadkani waxa ay leh
        yihiin maa la baro wax khuseeyana loo dhigo? Waa su’aalo had iyo jeer la
        iswayddiiyo oo madax xanuun abuura. Marar hore ayay macallimiintu taa ka
        doodeen, mar kastana waxaa lagu gunaanadaa in ay tahay in la helo
        taariikhyahannadii taariikhda in la barto ku habboon soo baadhi lahaa.
        Maanta meesha waxaa lagu hayaa xoogaa shisheeye laga bawsaday, kuwaas oo
        wax u fasiray sidii ay iyagu doonayeen.</p>
      <p>Tusaale ahaan qabsashadii reer Yurub ee qaaradaha Maraykanka iyo
        Ustaraaliya in “daahfur” lagu magacaabaa waa mid ka mid ah
        majaajillooyinka dunida ugu jaban. Dhulalkaa ay malaayiinta aadamiga ahi
        kumanyaalka sano ku dhaqnaayeen wiil doon badweyn ku ambatay saaran in
        la yidhaahdo ”wuu daahfuray” waa isdafirid iyo xiqdi aan wax la barbar
        dhigi karaa jirin. Ka soo qaad isla waqtigaas in ay doon ay koox hindi
        ama aborjiin ahi saaran tahay xeebaha yurub daalaadhac ku soo gaadho,
        dabadeed loo dabbaaldego taariikhdana lagu qoro in ay iyagu Yururb
        heleen! Laakiin hore ayaa la isugu raacay taariikhdu sideedaba in ay
        tahay hadba ka adkaadaa waxa uu qoro, taas oo taariikhda qudheedii
        qiimaha ka qaadday.</p>
      <p>Raage isaga oo doodda xiisaynaya laakiin aan weli wax ku darsan ayuu
        arkay Deeqa oo geedka dhinaca kale ka soo gelaysa, wuuna u dhoollo
        caddeeyay si uu ugu dhiirrigeliyo in ay xaggiisa u soo gudubto, taana
        wuu ku guulaystay.</p>
      <p>“Uuuh!” ayay si kaftan ku jiro neef culus u soo afuuftay iyada oo
        kursi agtiisa ka bannaan fadhiisanaysa.</p>
      <p>“Ma soo samato baxday?” ayuu wayddiiyay.</p>
      <p>“Si wanaagsan.”</p>
      <p>“Maxaad gashay?”</p>
      <p>“Xisaab, nasiib wanaag.” Khajilaad ayaa weli wejiga ka saaran. Waxay
        sheegtay in ay baqdin xisadda ka la kulantay ay se ku faraxsan tahay
        marxaladdii ugu adkayd in ay ka gudubtay. Markii ay sii sheekaysteen
        Raage waxay u sheegtay in ay qoyskooda la deggan tahay Hawlwadaag, oo ah
        isla degmadiisa, laakiin waa ka la xaafad, waa isku waddo laakiin isaga
        ayaa in door ah shisheeya.</p>
      <p>Mar haddii ay isku waddo noqdeen maalintaas wuxuu aad u xiisaynayay
        in ay isku sii lug daraan, laakiin markii shaqada laga baxay wuu waayay.
        Markii uu guriga tegay, ee qadada ka dib sidii caadada u ahayd damcay in
        uu yar seexdo, ayay Deeqi maskaxdiisa dhaanto ku tumatay, iyada oo
        iskeed albaabka isaga soo furtayna qolka ugu soo gashay, sariirtana
        dhinac kaga soo seexatay. Araggeedu wuxuu ku abuuray kalgacal kediso ah
        oo madaxiisa mijo u rogay dabayshana raaciyay qurux kasta oo uu naag
        kale u qirsanaa. Maalmihii uu shaqada bilaabay wuxuu bartay gabadh uu si
        aad ah u jeclaaday. Markii ay muddo aan bil ka badnayn isyaqaanneen ayay
        guur soo jeedisay, isaguna wuxuu ku taliyay in ay dib u dhigaan inta uu
        dhaqaalihiisu isbeddelayo. Iyaga oo weli guurkooda ka doodaya ayay
        maalin si lamafilaan ah ugu sheegtay in ay aroos ku casuntay;
        arooskeeda. Nin Sacuudiga ka soo degay ayay guursatay.</p>
      <p>Gabadhaa hore in kasta oo uu jeclaa haddana markii ay tallaabada
        waallida ah qaadday hantaaqadeeda dhakhso ayuu uga soo kabtay. U ma uu
        naafoobin laakiin mana uu illaawin, intii dambena gabadh kasta oo ay
        kulmaan iyada ayuu xagga quruxda ku dhererin jiray. Laakiin Deeqi fursad
        uu cid kale ku dhinac dhigaba ma ay siin, waxay la mid ahayd dabayl
        badweyn kaga kacday doontii yarayd ee noloshiisana iskeed u
        daaddihisay.</p>
      <p>Maalintii labaad waxaa ka go’naa qorshihii uu shalay ku hungoobay ee
        ahaa in ay Deeqa isa sii raacaan. Wuxuu u baahnaa in uu abuuro jawi
        isbarasho oo shaqada ka baxsan. Cabbaar ayuu xafiisyada hortooda ku
        sugay, mawjad arday iyo barayaal ah isaga oo ka dhex eegeegay ayuu arkay
        qudheedii oo meel dhow ka soo dhoollo caddaynaysa.</p>
      <p>“Shalay waxaan islahaa aad isa sii raacdeen mar uun baa se lagu
        waayay”, ayuu ku yidhi.</p>
      <p>“Haa, waxaa i qaaday maamulaha.” Waa dabeecadda Diiriye gabadh kasta
        oo dugsiga ku cusub, ardayad iyo bare ta ay ahaataba, in uu sidii qof
        derderan madax madax isugu tuuro. Raage markii ugu horreysay ee uu Deeqa
        arkay wuu isa siiyay, in ay cid kale ka xigsan kartana talada uguma ay
        jirin, sidaas darteed warku dareenkiisa wuxuu ugu dhacay si culus. Si
        qalad laga dhadhansan karo ayuu u wayddiiyay: “Oo haddaa maantana
        miyaanu ku qaadayn?” “Maya, u ma baahni. Israacista ayaan ka jecel ahay
        isqaadista.” “Haye?” “Israacistu waa xaalad isu dheellitiran, laakiin
        isqaadista waxaa ku jiri karta iscuslayn ama isu abaal sheegad, mana
        jecli in aan cid cusleeyo iyo in la ii abaal sheegto toonna.”</p>
      <p>Iyaga oo wada socda ayay dugsiga ka baxeen. Waxay ahayd labadii
        duhurnimo qorraxduna aad ayay u kululayd. Markii ay waddadii ay baska ka
        raaci lahaayeen gaadheen waxay fadhiisteen makhaayad oo ay laba faanto
        ah ka dalbadeen. Waxa ay aragtay isaga oo gacanta jeebka ku sii wada si
        uu cabbitaanka u bixiyo, dabadeed inta ay boorsadeedii ku boodday ayay
        tidhi:</p>
      <p>“Aniga ayaa inaga bixinaya, Raage.” “Aniga ayaa jeebka ku horreeyay
        ee lacagtaada cesho. Mise waxaad ka baqaysaa in aan kuu abaal
        sheegto?”</p>
      <p>Waa ay garatay in uu hadalkeedii hore hibanayo. “Gefna ha igu ahaato
        ee sow run ma aha had iyo jeer raggu waxtarka hablaha in ay ka leh
        yihiin dan xaraan ah?”</p>
      <p>“Dan sidee xaaraan u ah?”</p>
      <p>“Danaysi.” “Ma khasab baa ninka aad biyo wada cabtaanba in uu kaa lee
        yahay dan xaaraan ah?”</p>
      <p>“Haa, ilaa ay si kale noqoto, taas oo aan badanaa dhicin.” “Haddii ay
        sidaas tahay xaalku waa laba mid uun: in aad nasiib xun tahay oo aad rag
        danaystayaal ah la kulantid, iyo in aad shaki badan tahay oo aad ragga
        ka aammin baxsan tahay.”</p>
      <p>Waa ay yar qososhay, laakiin isagu la ma uu qoslin ee quruxda afkeeda
        ayuu ku maqnaa. Qaladii iyo cabsidii ay shalay shaqada ku bilawday waa
        ay ka baxeen, imika waxay u deggan tahay sida bisad rabbaayad ah. Wuxuu
        jeclaystay in uu dhabannada ay marba timaha ku soo dhacaya ka xaydayso
        ka salaaxo.</p>
      <p>“Anigu weli fikraddaydii hore ayaan haystaa. Waxba se yaynnaan weerar
        iyo weerarcelis noqon ee labada cilladood ee ay ku la tahay in aan
        middood qabo cilinkooda ma bixin taqaan?”</p>
      <p>“Ilaahay wuu i baray.” “Haye?” “Nin walba qof wanaagsan u arag jeer
        aad xumaan ka aragtid, nasiibka wanaagsanna ku mintid si uu ka xumi
        kaaga leexdo.”</p>
      <p>“Waa yahay, waa talo wanaagsan oo aan qudhaadan kaa bilaabayo.”</p>
      <p>“Waxba ka ma qabo, barasho horteed se ha i nicin.” “Adigu ha
        isxukumin ee aniga ii daa. Ta barashada se qof aadan saacad ku baran
        sannad ku ma baratid.”</p>
      <p>Hadalkaa dambe waxay ku tidhi cod aad uga duwan kii kaftanka ahaa ee
        ay awal ku wada hadlayeen. Si ay mar kale jawiga haasaawe ugu soo celiso
        ayay iyada oo yar qoslaysa si debecsan dhabarka uga dhirbaaxday
        debeddana u la dhaqaaqday.</p>
      <p>“Waa maahmaah mar aad u run badan marna aad u been badan. Laakiin
        barasho wanaagsan!”</p>
      <p>“Barasho wanaagsan!” ayay tidhi, oo ay sidii dad imika kulmay isu
        gacan qaadeen.</p>
      <p>Intii ay baska sugayeen Deeqi waxay ka sheekaysay taariikh
        nololeeddeeda. Waxay sheegtay in ay Xamar ku dhalatay, curadna u tahay
        walaalaheeda shanta ah, imikana qoyskooda la nooshahay. Waxay kale oo
        sheegtay in ay ku talo jirto marka ay shaqada qaranka dhammayso in ay
        Lafoole gasho oo macallinnimo barato. Isaguna markii uu bilaabay in uu
        wax isaga sheego ayuu baskii isa soo taagay waana ay ku boodeen. Markii
        ay degtay, ee ay isa sagootiyeen, aad ayuu u faraxsanaa, gurigana wuxuu
        tegay isaga oo niyad wanaagsan.</p>
      <hr />
      <p>Waxaa jirta isbarasho ku timaadda ogaan la’aan, iyo mid ku bilaabata
        cagojiid, iyo mid saddexaad oo digtooni iyo hubsiino ka horrayso. Waxaa
        se jirta mid la moodo in hore loo sii ballansanaa oo si dabiici ah
        haddana dhakhso ah u dhacda. Noocan dambe waxaa ahayd ta Raage iyo
        Deeqa. Maalintii isbarashadooda dhawr cisho ka dib, habeen ay shineemo
        ka soo wada baxeen, markii uu guriga ku soo dhoweeyay ee sagootiyi lahaa
        ayay ku tidhi:</p>
      <p>“Inta aad sida tuugga marba mugdi iskay hor taagaysid guriga igu soo
        booqo.”</p>
      <p>“Ku ma dhaco, adigana dhab kaa ma aha”, ayuu u celiyay. “Maxaad ugu
        dhici wayday, maxay se dhab iiga ahaan wayday?” “Dhaawac waan isku hubaa
        ee dhimasho ma ka badbaadi lahaa?” “Walaashaa waxa aad ka yeeli lahayd
        baad sheegtay, laakiin gurigayaga dhaawac iyo dhimasho toonna ka la
        kulmi maysid ee waa lagugu soo dhoweynayaa.”</p>
      <p>“Malaha waad i shirqoolaysaa?” “Runtii odayga iyo islaanta i dhalay
        in aan sheekada la dhuunto waxay ka jecel yihiin in guriga la iigu
        yimaaddo.”</p>
      <p>Fikraddu Raage waa ay ku kedisay, waayo gabadh gurigooda lagu la
        sheekaysto wuxuu u haystay dhaqan aan caadi ahayn. Isagu wuu rumaysnaa
        isbooqashadu in ay tahay dhaqan ka hufan kana daacadsan dhuumaalaysiga
        dhallinyarada iyaga oo aan xumaan samaynayn lagu khasbo. Sidaas oo kale
        wuu ogaa qoysaska magaalada qaarkood in ay taa caadi u arkaan, sidii
        Rooble. Laakiin Warsame mar haddii uu yahay nin miyi ka soo jeeda
        tacliinna aan lahayn wuxuu u arkayay dhaqanraac aad u dambeeya.
        Martiqaadka maalintaa in uu aqbalo ku ma dhiirran jeer ay u sheegtay
        labadeeda waalid in ay jiraan siyaaradii Sheekh Aweys ee Biyooley oo ay
        maalmo ku maqnaanayaan.</p>
      <p>Galabtii uu soo booqday guriga waxaa joogay iyada iyo walaasheeda lix
        jirka ah oo keliya, carruurta kalena debedda ayay ku maqnaayeen. Waxay
        ahayd abbaaro afartii galabnimo qorraxdu kulushahay. Gabadha yar ayaa
        albaabkii uu garaacay ka furtay gudahana u hor kacday. Markiiba waxaa
        dhegihiisa ku soo dhacday hees hallaasi ah oo ay laba fannaan oo cod
        baxsani darandoorri ugu luuqaynayaan.</p>
      <p>Qolka uu soo galay, oo ah kii fadhiga, waxaa daadsan roog aan qaali
        ahayn oo ay saboolnimo ka muuqato. Kuraas fadhi arag san laakiin duug ah
        ayaa miis qudhiisu duug ah ku xeeran. Miiska waxaa ku goglan maro cad oo
        leh daabac ubax cagaar iyo casaan isugu dhafan. Miiskaa ayuu rikoodhka
        dananayaa saaran yahay. Kursi kale oo daaqadda ku sii jeeda debeddana
        laga daawan karo ayay Deeqi ku fadhidaa, heesta baxaysa ayayna dhegta u
        raaricinaysaa oo isku dayaysaa in ay erayada iyo laxanka isku xafiddo.
        Halkaas ayay ku soo dhoweysay oo casariye hayl leh iyo sheeko ugu
        listay.</p>
      <p>Dhar iska caadi ah ayay gashan tahay, timuhu dib ayay u guntan
        yihiin, isqurxin dheeraad ah oo ay booqashadiisa ugu talogashayna ka ma
        muuqato. Diraca ay gashan tahay haddii indho sida kuwiisa hunguroonaya
        laga dusiyo waxaa la arkayaa laab dihin iyo laba naas oo cuddoon oo sida
        ay u soo fiiqan yihiin ugana soo horreeyaan la moodo in ay lee dahay
        <em>hoo</em>.
      </p>
      <p>Sheekadu waxay ku yar raagtay ruwaayadda ay heesaha baxayaa ku jireen
        oo ay isu sheegeen midkoodna in aanu daawan laakiin ay iyadu cajalad ka
        dhegeysatay. Waxay ahayd ruwaayad Hargeysa ka timid oo, sidii badanaa
        dhici jirtay, intii aanay Xamar soo gaadhin la mamnuucay.</p>
      <p>Intii ay ruwaayadda ka sheekaynaysay isaga indhihiisu daawashadeeda
        ayay ku durduuranayeen, xubnaheedana ta ay ishiisu ku dhacdaaba waxay ku
        abuuraysay kalgacal xanuun leh. La joogisteeda wuxuu ka helay liibaan
        aan xad lahayn, wuxuuna la yaabay sida ay mar qudha fekerka maskaxdiisa
        oo dhan xakamaha ugu qabatay, ee ay jiif iyo joog ugu diidday. Mar uun
        ayuu isarkay isaga oo in uu wax kaleba ka fekero diiday, wax kaleba oo
        aan iyada ahayn, wax kaleba in uu arko aan muuqeeda ahayn, iyo in uu ku
        raaxaysto maqal kale oo aan codkeeda ahayn.</p>
      <p>Ogaan la’aan ayuu cabbaar afkeeda sheekaynaya eegmada ku raajiyay,
        markii uu arkay in ay dareentayna ku yidhi:</p>
      <p>“Deeqa, ma og tahay in aad qurux badan tahay?” Waa ay yar muunsootay.
        “Taasi su’aal ma aha ee waa ammaan, jawaab keliya ayayna lee dahay oo
        ah: <em>mahadsanid!</em>”</p>
      <p>“Mase og tahay in aad cod macaan tahay?” Imika waa ay qososhay,
        wuxuuna eegmada la sii raacay ilko qurux badan oo leh dhoollo foolasha
        ka yar gaagaaban cirrid madowna ku qotoma.</p>
      <p>“Waaw! Oo cod aan heesini in uu macaan yahay ma la garan karaa?” ayay
        wayddiisay.</p>
      <p>“Kollay anigu waan garan karaa.” “Oo waa sidee?” “Waa cod leh xabeeb
        khafiif ah, sida kaaga.” Waxay moodaysay hadalka in uu iska yidhi imika
        se waa ay rumaysatay, waxay ogayd in ay xabeeb yar lee dahay.</p>
      <p>“Haddii aad codka sidaas khabiir ugu tahay heesaaga maad caawisid?”
        ayay tidhi iyada oo isla markaa codkeeda macaanka uu sheegayo ka
        dhegeysanaysa.</p>
      <p>“Waxaa ka horraysa in aan anigu iscaawiyo dumarkana ka la soo baxo
        mid qurux badan oo cod macaan.” “Sow ma ay ahayn in aad heshid?”
        “Intaasba sahan baan ahaa, mar uun baanan heli lahaa.” Ma ahayn ninkii
        kowaad iyo kii tobnaad toonna ee u sheegay in ay qurux badan tahay,
        laakiin codka macaani waa arrin ku cusub, arrin xiiso leh.</p>
      <p>Iyadaba kulankiisa waa laga raacay, waana ay hubtay qacdii ay aragtay
        quwad xoog lihi in ay xaggiisa u dhufatay. Waa ay hubtay in ay iska
        dareentay nugayl aan caadi ahayn, oo ay ka heshay wehelnimo ay
        jeclaysatay in ay weligeed la joogto. Waxaas oo dhan oo ay qabto qiran
        mayso, muujin mayso, waa Arraweelo iyo mukurkeedii. Dareenkaa xoogga leh
        in ay muujiso waxaa hakiyay digtooni ay ragga ka qabtay iyo xayndaab ay
        weerarkooda iskaga xeertay. In kasta oo ay lahayd dabeecad farxad iyo
        furfurnaan u janjeedha, isla markaa waxay lahayd dhaliil ay qudheedu
        isku ogayd oo ah shaki ay ragga ka qabtay. Kii bariidiyaba waxay moodi
        jirtay in uu ka faa’iidaysanayo oo la gaadayo fursad uu kaga danaysto
        iyadana ku dumiyo.</p>
      <p>Iyada oo carruur ah ayay baratay oo aammintay aragtida bulshada ka
        dhaxaysa ee ah gabdhuhu in ay yihiin laba mid uun: mid faraha laga qaad
        ah iyo mid dhawrsan. Ta hore baahida nafteeda ayay hoggaanka u sii
        daysaa, meesha ay riyadu ku furtana eegtaa. Ta dambena dabar adag ayay
        isku yuururisaa, nabsibax iyo mustaqbal aayo leh ayayna rajaysaa.
        Xaaladda hore waxay keeni kartaa in ay gabadhu haloosiga nolosha ka
        ambato, bulshadana dayro ka noqoto. Laakiin ta dambe qudheedu guul
        dammaanad u ma haysato oo waxaa laga yaabaa mustaqbalka ay talo saaratay
        in uu weligiiba iman waayo. Natiijaduna marar badan ayay sida la filayo
        beddelkeeda noqotaa, oo fiidmeertu taajkii Arraweelo waa ay xidhan
        kartaa.</p>
      <p>Deeqi intii ay yarayd ma ay arkayn waddo saddeexaad oo labadaa uu
        dhaqanku gabdhaha u jeexay u dhaxayn karta, beryahanna waxay ku fekertaa
        oo keliya ninkii ay si kamadambays ah u jeclaan lahayd iyo guur. In
        kasta oo ay maanta tahay sagaal iyo toban jir caqli ku filan leh,
        haddana marnaba ka ma ay bixin cabsi joogta ah oo ay ka qabto in ay
        burburto. Miyuu jiraa burbur ka weyn in ay gabadh loo hanweyn yahay oo
        guur u joog ahi reerkooda garac u keento? Baqdintaa da’deeda la kortay
        waxay ka dhalatay dhacdo murugo leh oo markii ay saddex iyo toban jirka
        ahayd xaafaddooda ka dhacday oo ay weli xasuusan tahay. Waxaa jirtay
        gabadh aad u qurux badnayd oo dadku wada jeclaa oo nin u doonnanayd
        dabadeed nin kale uur aan xalaal ahayn u yeelatay isaguna cidla kaga
        dhaqaaqay, dabadeed nafteeda iyo nolosha cadawga ahba kaga aargudatay in
        ay qudha iska jarto.</p>
      <p>Taas oo jirta haddana xasuuso kooban oo aanay xataa nafteeda u qiran,
        kuwaas oo leh midabyada qaansoroobta iyo udugga saxansaxada, ayay mar
        mar si raaxo leh u daawataa, mar marna Alloow adiga ayaa i asturay ku
        fekertaa. Mar waxay u aragtaa shil halis ah oo ay ka soo badbaadday,
        marna dalxiis gaaban oo ay jannada ku soo martay.</p>
      <p>Ragga yaqaannay badankoodu shukaansigeeda waa ay ka rajo dhigeen.
        Marar badan baa ruwaayad iyo filin la geeyay oo gole milge leh lagu
        haasaawiyay, dabadeed markii geel loo heesay iyadu gorayo u heestay.
        Gaabsi laga martiyo gabadh bay u tahay, guur loo la yimaaddana gayaan
        bay u tahaye, marar badan baa labadaba loogu soo fadhiistay. Iyadu ninna
        ma xumayso ee soo dhoweynta xaqa loogu lee yahay ayay u godoshaa oo
        hadal macaan u listaa, dabadeed meesha ay la doonto sheekada afka u
        saartaa. Rag badan oo codkar isu haystay ayaa ku hambaaberay iyada oo
        dabbaalsiinaysa duni ka fog tii ay kaga soo talogaleen. Aftahanad in ay
        tahay ma hubto, waxa ay se hubtaa sheekada ragga in ay si fiican u
        maamuli taqaan, kulan walibana sida ay doonto u dhaco.</p>
      <p>Sidaas oo ay tahay intaa nafteeda iyo wadnaheedaba dab ayaa ka
        huraya, oo harraad aan biyo qaboojin ayay qabtaa. Intaa waxay ku
        hammiyaysaa nin ay si dhab ah u jeclaato isaguna u jeclaada. Isla
        markaas waa ay la yaabban tahay sababta ay ilaa hadda ninkaas ragga uga
        dhex la dahay. Mararka qaarkood quruxdeeda iyo shakhsiyaddeeda ayay
        xisaab ugu noqotaa. Miyaadan qurux badnayn? Miyaadan dabeecad samayn?
        Laakiin ha degdegin, guur waa calaf, gabadh kun nin baa xodxota kow
        baana guursada. Sannadkan oo keliya laba nin ayaa guur ku la soo qaaday,
        labadaba se adiga ayaa wadnahaaga meel uga waayay.</p>
      <p>Raage wuu uga duwanaa tobannaankii nin ee ay isaga hortii la
        kulantay. Waxay ka dareentay sidii qof ay hore isu yaqaaneen oo ay muddo
        dheer ka la maqnaayeen dibna u kulmeen. Maalintii ay isbarteen habeenkii
        xigay oo dhan waa ay ka fekeraysay, oo wax kale iska daa ee shaqadii
        dugsiga waa ay diyaarin kari wayday. Waa ay rumaysan kari la dahay in uu
        yahay nin qalaad oo ku cusub oo aanay waxba ka aqoon. Kalsoonida
        nafteeda oo dhan ayay mar keliya wada siisay, inta sifo wanaagsan qof
        yeelan karo ayayna u hibaysay. Qof iyada uga aqoon badani haddii uu
        xumaan uga sheegi lahaa sinaba u ma ay rumaysateen.</p>
      <p>Laakiin Deeqa, waa ku sidee? ayay isku canaanatay. Baahida naftaadu
        yaanay karkaarka ku weydaarin. Af macaani yuu ku hodin oo aafo kugu
        noqon. Yaadan lumin ee ha liicin. Ha jabin. Ha isdhiibin. Adkayso.</p>
      <p>“Shaahii wuu inaga qaboobay”, ayay tidhi iyada oo mar dambe ku
        hambaabertay in ay eegmo aamusan isku la raageen, labadii bilaale ayay
        isku mar kor u qadeen.</p>
      <p>Soofaha ayay labada dacal kaga fadhiyeen iskana soo horjeedeen,
        markii horena in bannaan ayaa u dhexaysay. Laakiin imika aad ayay isugu
        dhow yihiin, jidhkoodu wuu istaaban karaa, neeftooduna waa ay
        isgaadhaysaa, mana ay ogayn goor ay isku durkeen. Iyaga oo aan weli ka
        la jeesan ayay laba laba jeer shaahii fiiqsadeen, dabadeed mar kale
        koobabkii gunta miiska u dhigeen.</p>
      <p>“Deeqa, waxaan la yaabban ahay barashadaada iyo la joogistaadu
        qiimaha ay ii leh yihiin. Ilaa maalintii isugu keen horreysay jacayl qof
        loo qaado kii ugu weynaa baad igu abuurtay.”</p>
      <p>Eegmo aad u nugul ayay indhaha indhaha ugu beegtay, hoos ayay u yar
        foororsatay, haddana mar kale iyada oo illin godlatay wejigana dhidid
        khafiif ahi isku dhaashay soo eegtay. Ma ay hadlin, eegmadana ka ma
        weecin. Calaacasha midig ayuu dhabanka ka saaray, haddana ilaa qoorta
        kaga salaaxay. Dhidid kale ayaa shax isku siiyay, neeftuna dirqi ayay
        kaga soo baxday, laakiin isma ay dhaqaajin. Waa besteed ee ma iyadaaba
        dhaqaaqi karta. Afka ayuu u soo dhuubay si uu u dhunkado, gadaal ayay se
        isu tiirisay, dibno oomman ayuuna dib u la noqday gacantiina soo
        ceshaday. Quwad qarsoon ayaa xaggeeda u sii jiidday ilaa uu hoosta ka
        galay.</p>
      <p>“Deeqa, dhunkashadu waa sida ugu runsan ee aan kuugu sheegi karo
        jacaylka aan rabo in aan kuu sheegto”, ayuu ku baryootamay.</p>
      <p>“Imika maya, laakiin waxaad samayn kartaa xaalad aad dhunkasho inta
        aad doontid xaq iigu yeelan kartid”, ayay u tidhi si hoose oo uu dirqi
        ku maqlay.</p>
      <p>“Ma dhunkasho xaq ah iyo mid xaqdarro ah baa ka la jira?” ayuu
        wayddiiyay. “Haa.” “Haddii aan ku jecel ahay dhunkashadu miyaanay xaq
        ahayn?” Ma ay jawaabin. Hadalkii horeba ku talogal la’aan ayuu kaga soo
        baxay, isilaalintii dabiiciga ahayd ee ku jirtay ayaa ka keentay. In uu
        kun jeer dhunkado iyo gebigeedba in uu sida nacnaca muudsado oo liqo
        ayay jeclaan lahayd. Qudhiisu afkeeda iyo uurkeedu in aanay islahayn wuu
        arkaa.</p>
      <p>Mar kale ayuu qunyar dhunkasho ugu holladay, laakiin kediso ayay
        iyada oo duulaysa uga hor timid oo laabtiisa isku tuurtay. Iyada oo
        ilmaynaysa oo sidii ay suuxday wada kurbanaysa ayay wejiga qoortiisa ku
        camcamisay. Qoyaankii illinteeda ayuu dareemay. Inta uu labada gacmood
        ku soo wada duubay ayuu aad isugu soo cadaadiyay, ilaa uu garaaca
        wadnaheeda iyo hiinraagga laabteeda dareemay. Sidii qof harraaddan oo
        xareed helay ayuu dibnaheeda dhunkasho qurquriyay.</p>
      <p>“Raage, aniguba intaa in kun goor ka badan baan ku jecel ahay,
        laakiin maad guur i wayddiisatid inta aad dhunkasho i wayddiisanaysid?”
        ayay ku ooyday.</p>
      <p>Erayadaasi maqalkiisa waxay ugu dhaceen si uu mooday in uu ku
        riyoonayo, waxayna iyaga oo ifaya u hor mareen sidii wax la taaban karo.
        Wuxuu jeclaystay in ay ku soo celiso si uu u hubsado.</p>
      <p>“Deeqa, ma waxa ay ku la tahay in aad inta aan ku jecel ahay iyo in u
        dhow toonna i jeclaan kartid?” “In malyuun goor ka badan.” “Intayda iyo
        in ku dhow toonna ma aad xammili karteen.” Markii uu sidaas lahaa wuu
        isku sii cadaadinayay ilaa ay isku dhalaaleen, isku milmeen. Iyada oo
        laabta ugu jirta oo uu sida halaqa labada gacmood dhan walba u xulinayo
        ayuu goor dambe ku miyirsaday iyada oo leh:</p>
      <p>“Raage, waa ceeb! Waan ku jecel ahay laakiin yaan dad anshax xun la
        ina moodin ee i sii daa.”</p>
      <p>Mar hore ayuuba illaawey meel uu joogo iyo in uu marti ahaa. Wuu
        nasiib badnaa waayo isla markii uu sii daayay waxaa soo galay Cawil oo
        ah da’da Deeqa ka yar. Isaga iyo Raage waa ay isyaqaanneen waayo dugsiga
        ayuu dhigtaa. Waa nin xishood badan. In kasta oo uu walaashiisa ka weyn
        iyo macallinkaba xushmeeyo, horena wada socodkooda uga war hayay,
        haddana markii uu arkay iyaga oo aad isugu dhow in uu xanaaqay wejigiisa
        iyo ficilkiisaba waa ay ka muuqatay. Inta uu si aan diirranayn Raage u
        salaamay ayuu isaga oo aan wejigiisa eegin lana hadlin qolkiisa degdeg u
        galay oo kubbad ka soo qaatay, dabadeed isaga oo aan hareeraha eegin
        degdeg u baxay.</p>
      <p>“Markii uu qolka galay waxaaban mooday in uu hub ii doontay”, ayuu
        Raage ku kaftamay.</p>
      <p>“Haddaa maxaad u carari wayday?” “Aniga oo sii ordaya intii aan
        dhiman lahaa aniga oo soo fadhiya aan dhinto. Waxa ay se noqon lahayd
        shirqool aad ii dhigtay, waayo adiga ayaan marti kuu ahay.”</p>
      <p>“Cudur aad wada qabtaan Cawil gooni ha uga dhigin, sidaas ayuu weliba
        idinku wada dhaamaa. Horta marka aad aragtaan nin gabadhiinna la hadlaya
        maxaad uga hinaastaan sidii aad idinku shukaansan lahaydeen?”</p>
      <p>“Mas’uul baanu idinka nahay.” “Oo yaa nooga kiin dhigay?” “Muruqayaga
        iyo maankayaga.” “Waxaan la yaabaa sida aad isugu raacsan tihiin in
        gabdhaha la ilaaliyo, iyo haddana sida aad damaaci u wada tihiin. Cawil
        aniga oo ka weyn ayuu la fadhigaaga sidaas uga xanaaqay, caawana wax
        walba wuxuu u samaynayaa in uu saaxiibaddii la kulmo.”</p>
      <p>“Waa in la idin ilaaliyaa. Berigii aad faraha ka baxdeen ee ay
        Arraweelo boqoradda idiin ahayd waxii aad geysateen waa tii la
        ogaa.”</p>
      <p>“Kibirkiinna Arraweelo kale ayaa idinku fiican.” Xaaladdii uu goor
        dhoweyd Cawil jawiga ku abuuray ayaa dooddan ku weeciyay ee abateed u ma
        hayaan. Erayo kalgacal ku dhaansan iyo dhunkasho naxariistu ku dhan
        tahay wax aan ahayn galabta nafsad u ma hayaan. Mar aanay isaqoon ayaa
        jirtay, iyo subax ay iyaga oo dad qalaad ka la ah is’hor yuubnaayeen,
        maantana waa taa naftoodu isku milan.</p>
      <p>Goor dambe oo ay ku qiyaaseen in uu Cawil kubbadda ka soo noqon karo
        ayuu Raage ka tegay. Markii uu baxay wuxuu u cidlooday si aanu weligii
        iyo waaqii u cidloon. Isla markii uu albaabka dhaafay waxaa ku dhacay
        hilaw degdeg ah oo dhaxan huwan, ilaa uu ku dhowaaday in uu Deeqa dib
        ugu cararo.</p>
      <p>Naagtan maxaa u gaar ah? Maxay dumarka kale kaga duwan tahay? Runtii
        miyay ka duwan tahay? Adiga maxaa ku haya? Ma doonis baa mise waa dan?
        Ma baahi aad naag uun u qabtid baa, naag aad baahidaada galmo ku haqab
        tirtid? Mise waxaa jira wax kale oo ay gaar kuugu tahay? Malaha waa
        doonis qof aad lahaatid; qof aad cidlada ka weheshatid oo dhibka dunida
        ka magansatid; iyo hooy aad u hoyatid?</p>
      <p>Laakiin maxay dumarka kale kaga duwan tahay? Sida aad u aragtid miyaa
        loo wada arkaa? Dabcan jawaabtu waa maya. Waa wax indhahaaga u gooni ah,
        iyo maskaxdaada, iyo dookhaaga. Dookh? Horta dookhu waa maxay? Mooyi,
        waa waxaas aad la dhaxamoonaysid, ee aad magaalo weyn ugu dhex
        cidloonaysid; waa waxaas aad la hiloobaysid; waa waxaas ay dunidii awal
        dhabar yaxaas ka qallafsanayd naas dumar uga debecsanaatay; waa waxaas
        ay neecawada sambabkaaga gelaysaa u noqotay nadiif khafiif ah.</p>
      <p>Warsame Kooshin, Deeqa aabbeheed, waa konton jir muruqmaal ah oo shan
        carruur ah oo ay Deeqi curad u tahay iyo hooyadood oo gurijoog ah
        Hawlwadaag ku la nool. Yaraantii wuxuu ahaa reer miyi, calansaarkii
        ayuuna magaalo soo galay, muddo yar ka dibna wuxuu shaqo dareewalnimo ah
        ka bilaabay shirkad talyaani ah oo muuska ka shaqaysan jirtay. Berigaas
        ayuu guursaday Maryan, carruurtiisa hooyadood, waxaana u suurtowday in
        uu afar qol qunyar qunyar uga dhisto dhul bannaan oo uu iibsaday.</p>
      <p>Markii ay askartu talada boobtay ayay shirkaddii Talyaaniga ahayd
        dalka ka qaxday, dabadeed Warsame wuxuu dareewal ka noqday Dekadda
        Xamar. Sannado ka dib wuxuu galay shil baabuur oo uu ku dhaawacmay, kaas
        oo uu ugu darraa dakharka weyn ee suunnida midig dusheeda kaga bogsaday.
        Markii inta waxoogaa magdhow ah la siiyay shaqada laga fadhiisiyay talo
        uu jeclaystay ayaa ku dhalatay. Wuxuu iibiyay laba boos oo dhul ah oo uu
        lahaa, wuxuuna gatay iskarogada uu maanta ku shaqaysto. Waa shaqo uu ku
        qanacsan yahay, waayo dhaqaale ahaan in ay tii hore dhaanto ka sokow
        wuxuu ka helay xorriyad uu jeclaystay.</p>
      <p>Aroor walba marka uu salaadda subax tukado, shaah kulul iyo quraacna
        afka ku dhufto, ayuu shaadh iyo surwaal balcad ah iyo kabo geri ah isku
        jufaa, cimaamadna madax ku duubaa, dabadeed iskarogada inta uu bisinka u
        qabto waddada cagta u saaraa. Cid guuraysa oo uu raro, cid guri
        dhisanaysa oo uu dhagax u guro iyo ciid uu meel ku toomiyaba, wax uu ka
        shaqeeyo iyo cid uu u shaqeeyo ma waayo. Makhribka ayuu isaga oo ay
        nuurad iyo habaas daayeer u ekaysiiyeen soo hoydaa.</p>
      <p>Marka uu dharka shaqada iska beddelo, baaldi biyo ahna isku shubo,
        waxii habeenkaas la soo hor dhigana kulaylka ku cuno, dabadeed inta uu
        barxadda dermo dhigto falaas shaah ah iyo bakeeri isag qotomiyo, oo inta
        uu dhabarka u jiifsado xiddigaha daawado, hawadana sanka iyo sambabbada
        ka buuxsado, tixo gabay ah oo uu weligii jeclaana cod dheer kor ugu
        luuqeeyo, ma moodo in ay dunida jirto cid ka sed rooni. Khamiis walba
        xerow ayaa guriga raatub ugu akhriya, waayo wuxuu rumaysan yahay
        maytidii oo dhami in ay khamiista marti u tahay.</p>
      <p>Noloshaas ayuu ku soo koriyay curaddiisa Deeqa ee uu maanta qaddarku
        Raage u caleemosaaray.</p>
      <h3 id="section-5">6</h3>
      <p>Saddex sano markii uu Negeeye Mudug joogay, noloshiisuna si walba isu
        beddeshay, ayaa loo raray Qaybta 26-aad. Gobollada waqooyi waxaa ka
        bilawday kacdoon dadweyne oo ilaa markaas bannaanbax u badnaa laakiin
        qunyar qunyar weji hubaysan yeeshay.</p>
      <p>Muddadan Negeeye wuxuu helay waayo’aragnimo ku saabsan siyaasadda
        Soomaaliya. Wuxuu u fiirsaday, oo wax badan ka ogaaday, sida uu maamulku
        u dhisan yahay, waxa uu ku dhisan yahay, iyo dadka ka soo hor jeeda
        ujeedadooda intaba. Wuxuu u dhabbogalay dagaalka mucaaradka iyo maamulka
        ku dhex maraya Mudug, wuuna ka dhergay xaqiiqada qalalaasaha waqooyi ka
        bilawday. Arrimahaas oo dhan markii uu maskaxda ku soo ururiyay wuxuu
        isku dayay in uu raadiyo bal isaga qof ahaan waxa la gudboon iyo talada
        habboon ee ay dantiisu ku jirto.</p>
      <p>In kasta oo ay qariskatuurnimo la ahayd haddana wuu ka fekeray in uu
        mucaaradka ku biiro, wuxuu se waayay sabab uu taa u cuskado. Wuu ka
        fekeray in ay noqon karto fursad haddii taliska la tuuro uu taliska
        dhalanaya mansab kaga heli karo. Nimanka maanta dalka xukumaa in ay
        yihiin koox fursad ka faa’iidaysatay ayuu istusay. Laakiin iyagu maamul
        rayid ah ayay kursiga ka harraatiyeen ee tani waa khammaar ay khasaaraha
        iyo faa’iidadu siman yihiin. Miyaad se halkanba ku qatan tahay?
        Barwaaqadan aad dhowaan gashay miyay tahay in aad iska dhooqaysid?
        Mucaaradku sow ma aha wax ay injiri gashay? Adeer waad waalan tahay ee
        midho gunti ku jira kuwo geed saaran loo ma daadiyo, ayuu ku
        fekeray.</p>
      <p>Mucaaradku waxay leh yihiin dan, maamulkuna dan, haddaba adiga
        dantaadu waa maxay? ayuu iswayddiiyay. Waa ay jirtay beri uu
        madaxweynaha qaddarin u hayay maamulkana daacad u ahaa, berigii uu
        jibbaysnaa. Laakiin maanta maamulka iyo madaxweynaha toonna ma jecla,
        mana necba. Ciddii xukun u legdamaysaa ha u legdanto, maxaa ka galay,
        isaga dantiisa miyaa la daaray? Dantiisuna ma dhaafsana in aanu dib u
        gaajoon dibna u ciishoon.</p>
      <p>Marka uu sidaas u fekero wuxuu isarki jiray isaga oo umaddii oo dhan
        dhinac isugu saaray isaguna dhan kale istaagay. Soomaalidu sow ma aha
        dadkii dhalashadaada ka naxay? Sow ma aha dadkii agoonka kaa dhigay? Sow
        ma aha kuwa maanta darajada garbahaaga saaran kugu neceb? Dunidan qof
        waliba dantiisa ayuu wataa ee adiguna dantaada raaco, ayuu isku la
        taliyay.</p>
      <p>Saddexdii sano ee uu Mudug joogay isaga oo waalli ka qaaday, isaga oo
        dhiigga ku walfay boobkana ku mamay, isaga oo ay saxa iyo qaladku iskaga
        darsameen oo ay wax waliba ka suurtoobaan, ayaa waqooyi loo beddelay.
        Halkaa waxaa looga baahnaa biyo dabkii markaa hulaaqay lagu bakhtiiyo,
        wuxuu se Negeeye ahaa dogob ka mid ah xaabadii lagu shiday.</p>
      <p>Hargeysa wuxuu soo galay barqo ay dhedo culusi ku yuururto, waxayna
        ahayd aragtidiisii ugu horreysay. Jawiga guud ee magaaladu wuxuu ku
        abuuray dareen ah in uu soo galay dhul qalaad, gaar ahaan qabowga wuxuu
        ku xasuustay kii Buuraleyda Itoobbiya.</p>
      <p>Maalintii uu magaalada yimid tii xigtay goor hore ayuu toosay oo aad
        isu diyaariyay. Sidii nin aroos gelaya ayuu xiirxiirtay, dirayska
        kaawiyadaystay kabahana baalasheeyay. Dabadeed wuxuu afka saaray
        Xafiiska Taliyaha Qaybta.</p>
      <p>Waxaa qaabbilay laba nin oo mid saddex xiddigle lebbisan yahay ka
        kalena dharcad yahay, dhankii xafiiska janaraalka ayayna u gelbiyeen.
        Wuxuu ahaa xafiis madaxeed oo uu galo kii ugu horreeyay, laakiin
        fikraddii uu ka haystay iyo sidii uu ku malaynayay wuu ka liitay kana
        dayacnaa. Sidaas u ma weyna, wax qaali ahina ka ma dhex muuqdaan. Xalaal
        iyo xaaraan hantida dhulkan laga helo waxii aan Xamar guryo lagaga
        dhisan qaydhinka ayaa lagu cunaa oo halkan wax mustaqbal ah laga ma
        leh.</p>
      <p>Taliyuhu wuxuu ku soo fadhiyaa iskuna wareejinayaa kursi madow oo
        maas ah, waxaana ka soo horreeya miis weyn oo ay si foolxun waraaqo
        badani ugu filiqsan yihiin. Warqadahaa qofka eegmada ku sii dhoweeyaa
        wuxuu ogaanayaa in ay yihiin araaji cabasho ah oo ka ka la timid
        dadweynaha nasiibka daran ee dulmiga lagu daboolay ee gobolladan.
        Dhabarkiisa iyo garabkiisa midig waxaa ku yaal laba daaqadood oo daahyo
        waaweyn oo casuus ah leh, daaqadahaas oo ay midiba in yar furan tahay.
        Inta yar ee furan ayuu qiiqa sigaarku ka baxayaa. Derbiga midigta
        Janaraalka ku beegan waxaa isku dhinac safan saddex sawir oo waaweyn oo
        dhammaan derajo ciidan lebbisan: waa Madaxweynaha, Wasiirka
        Gaashaandhigga iyo Janaraalka Qaybta ee halkan fadhiya. Imikadan
        qudheeda wuxuu lebbisan yahay tuute ay derajo janaraal garbaha kaga
        teedsan tahay, wuxuuna si aan xushmad lahayn u la hadlayaa nin shacab ah
        oo kursiga ka soo hor jeeda fadhiya.</p>
      <p>Ninka shacabka ahi qiyaastii waa dhawr iyo konton jir, wuxuu xidhan
        yahay macawis bilic leh oo indoniisiya ah, shaadh gacmo dheer iyo go
        shaal ah, wuxuuna lee yahay gadh weyn oo xinne ku aslan. Waxaa ka
        muuqata ladnaan dhaqaale, laakiin wejigiisa waxaa saaran kalsoonidarro
        aan mustawihiisa u dhigmin. Nin kale oo gaashaanle sare labbisan ayaa
        dhinaca kale soo fadhiya ninka shacabka ahna docda kale hadalka kaga
        mudmudaya. Jawiga guud ee xafiiska qiiq sigaar iyo nacayb culus ayaa ku
        gufaysan.</p>
      <p>Negeeye kolkii uu soo galay albaabka ayuu ku hakaday oo salaan ciidan
        bixiyay. Markii ay labada sarkaal afka ka salaameen inta uu dhiirraday
        ayuu midba meeshiisa ku gacan qaaday, ninkii shacabka ahaana wuu gacan
        qaaday. Kan shacabka ah oo yar hinqaday mooyee salaantiisa labada
        sarkaal midkoodna isuma taagin.</p>
      <p>“Janaraal, bil keliya ayaa laga joogaa markii baabuur xammuul ah la
        igala wareegay, ilaa maantana dacwaddaa la iigama soo jawaabin. Miyay
        xaq tahay maantana in tagsi la iga boobo, eedduna tahay in uu guuxay oo
        keliya?” waxaa ku ashkatooday ninkii shacabka ahaa.</p>
      <p>“Taasi waa sababta baabuur badan oo kaleba loo la wareegay. Bandooda
        gaadiidka la saaray kaga guuxintu waxay la mid tahay dhaqaaajinta,
        dhaqaajintuna waxay la mid tahay in burcadda loogu adeegay. Sidaas
        darteed dacwadda baabuurkaaga lagu la wareegay, sida la ii soo gudbiyay,
        waa in burcadda loogu adeegay”, ayuu taliyaha qaybtu ninkii shacabka
        ahaa ku huruufay.</p>
      <p>“Hargeysa idinka ayaa xukuma, baabuurkayguna magaalada ka ma bixin,
        haddii uu guuxayna dhexdeeda ayuu ka guuxay…”</p>
      <p>“Sharci ayaannu gaadiidka u dejinnay, ciddii jebisana waxaannu u
        aragnaa in ay sharciga burcadda fulinayso. Ma garatay oday?” janaraalkii
        ayaa ninkii dacwoonayay hadalka kaga boobay.</p>
      <p>“Marka aad se dembi ka dhigaysaan, baabuurtana ku la wareegaysaan, in
        xadka Itoobbiya laga gudbay ama laga soo gudbay, sow ma ogidin qayb dhan
        oo umadda ahi in ay xadka dhinaca kale kaga nooshahay oo aan laga
        maarmin iyaguna inaga maarmin? Taasi sow ma aha xadbeenaadka oo aynu
        aqoonsannay?” ayuu miskiinkii janaraalka ku beerlaxawsaday.</p>
      <p>“Sababta aad iigu timid waa baabuurtii lagaa qaaday, sow ma aha? Ka
        bax haddaba xuduudda iyo aqoonsigeeda si fiicanna u dhegeyso hadalkan:
        Baabuurtaadu sharcigii aannu dejinnay ayay jebisay, laguuna soo celin
        maayo, adigana waxaan kaaga digayaa waxa aad ku jirtid haddii aadan ka
        bixin in aad naftaada rakhiiska ah ku waayi doontid.”</p>
      <p>Ninkii markii uu arkay dacwadii baabuurtu in ay rajo la’aan tahay
        inta uu candhuufta dib u liqay ayuu dacwad kale furay.</p>
      <p>“Xaaladda magaaladu sida ay u foolxun tahay waad og tihiin. Haddii
        aad maatadii guryaha xabsi kaga dhigteen, maad u adeegtaan oo dawaysaan,
        cuntona siisaan, illayn maxaabiista waa loo adeegaaye? Sidee baad
        doonaysaan in lagu noolaado?”</p>
      <p>“Yaa kugu yidhi nolol baa lala rabaa? Haddii ay wada bakhtiyaan sow
        ma ogid hubkii aan la dhici lahaa in uu ii baaqanayo? Adiga se sow hore
        kuuguma sheegin waxii aan ku khusayn in aad faraha ka la baxdid?”
        janaraalkii oo aad mooddid isagu in uu duni kale ku abtirsado ayaa si ku
        tumasho ah ninkii shacbiga ahaa ugu canaantay.</p>
      <p>“Wallee wadkaaga gacmaha ayaad ku sidataa! Adeer ma waxaa lagugu kari
        la yahay dantaada raaco, waxa aad ku jirtana ka bax?” waxaa hadalkii
        janaraalka ka dabo tuuray kornaylkii meesha fadhiyay oo u ekaa eey marka
        ninka lihi hadlaba isaguna ciyaya.</p>
      <p>Negeeye weli wuu taagnaa cidina u ma ay tilmaamin kursi uu ku
        fadhiisto.</p>
      <p>“Orod gabdhaha shaah noo keena ku dheh”, Negeeye ayuu janaraalku
        sidii kuray yar ugu amray, isaguna degdeg ayuu u cararay, wax yar ka
        dibna isa soo rogay isaga oo leh:</p>
      <p>“Dhakhso ayaa loo keenayaa, taliye.” Dabadeed waxaa loo tilmaamay
        kursi bannaan in uu ku fadhiisto. Cadaadiskii iyo bahdilkii
        xushmaddarrada ahaa ee ay ninka shacabka ah ku hayeen markii ay cabbaar
        wadeen ayuu janaraalku wayddiiyay.</p>
      <p>“Hadalkaagii ma dhammaysatay?” “Haa, intaas ayuun baan kuugu imid.”
        “Orod haddaba iska tag keenna adkaada waa la arkiye”, ayuu ugu hanjabay,
        dabadeed kursigii isku wareejiyay oo dhabarka u soo jeediyay, oo sidii
        axmaq kibray qolkii qiiq culus ku afuufay.</p>
      <p>Odaygii isaga oo aan cidna sagootiyin ayuu albaabka ka baxay. Mar
        kale ayuu janaraalkii kursigii isku soo wareejiyay, fayl miiska u
        saarnaana laba warqadood oo isku lifaaqan ka soo dhex saaray, oo inta uu
        kornaylkii la fadhiyay u taagay ku yidhi:</p>
      <p>“Hawshaas meel ku soo hubso, berrina ha inoo ahaato.” Kiina inta uu
        warqadihii gacanta ku qaatay ayuu markiiba albaabka ka baxay. Gabadh
        jimidh yar oo weji qurxoon ayaa sarkaalkii sii baxayay shaah la soo
        weydaaratay, oo inta ay labadii fadhiyay u dhigtay iyada oo aan
        midkoodna eegin dhakhso u baxday. Negeeye wuxuu jeclaystay gabadha in uu
        sii daawado, laakiin janaraalka ayuu ka baqay, waayo wuxuu u arkaa
        xoolihiisa. Goorma ayaad xafiis ay gabadh sidan u qurux badani kaaga
        adeegayso yeelan doontaa, ayuu ku fekeray.</p>
      <p>“Haye, laba xiddigle Negeeye Geeddi Buraale waa adiga, sow ma aha?”
        ayuu janaraalkii wayddiiyay.</p>
      <p>“Haa, taliye, waa aniga.” “Dorraad baad timid, sow ma aha?” “Haa,
        taliye, dorraad baan imid.”</p>
      <p>“Magaalada maxaad ka fahamtay?” “Sidee, taliye?” “Xaaladda iyo
        nolosha guud ee magaalada sidee baad u aragtaa?” “Wallaahi taliye, aad u
        ma aan dhex gelin, laakiin wax aan caadi ahayn ku ma aan arag.”</p>
      <p>“Su’aashu ma aha in aad wax aan caadi ahayn ku aragtay ee miyaad wax
        caadi ah ku aragtay?”</p>
      <p>Negeeye awal wuxuu islahaa jawaabta habboon su’aasha ayaad ka dhex
        heli doontaa laakiin waa ay ku sii adkaatay. Wuxuu maleeyay xumaan iyo
        samaan ta uu janaraalku rabo in Hargeysa laga sheego, waxaana uu istusay
        ninna meel uu xukumo in aanu doonayn xumaan in laga sheego.</p>
      <p>“Wallaahi taliye, xaaladda magaaladu aad ayay ii la fiican tahay,
        laakiin nasiibdarro weli aad uguma fiirsan.”</p>
      <p>Janaraalku intaa eegmo xun ayuu Negeeye ku qodqodayaa, intaana shaaha
        iyo qiiqa sigaarka ayuu la legdamayaa. Shaaha waxaa uu ka jecel yahay
        bunka oo uu beri koorso Yurub loogu diray ku soo bartay, laakiin
        qurunkan qurunku dhalay ee magaalada ku nooli rag iyo dumar haddii ay
        isu tagaan in aanay bun hagaagsan samayn karin ayuu qabaa.</p>
      <p>“Hargeysa wax caadi ah iyo wax fiicani toonna ma jiraan. Ma fahamtay
        hadalkayga?”</p>
      <p>“Haa, taliye.” “Qof kasta oo magaalada ku nooli fursad uu nafta kaaga
        jaro ayuu ku la gaadayaa, adiga iyo kumanyaalka kale ee ciidanka iyo
        shaqaalaha dawladda ah. Ma garatay hadalkayga?”</p>
      <p>“Haa, taliye.” “Waxaa magaalada ka buuxa ee aad shacbiga moodaysaa
        waa ciidan siyaabo ka la duwan u hubaysan. Waxaanu nahay laba col oo
        is’hor fadhiya, xabbadduna mar kasta ayay dhici kartaa. Intaa ma
        garatay?”</p>
      <p>“Haa, si wanaagsan, taliye.” “Mudug waad ka soo shaqaysay, sow ma
        aha?” “Haa, saddex sano, taliye.” “Wax bay kaaga taraysaa waajibkaaga
        halkan.” Negeeye waxaa loo sheegay isla berri in uu ku biiri doono gaas
        fadhigiisu yahay degmada Burco. Wuu ku farxay kana naxay. Aad ayay
        ciidanku uga baqi jireen jiidda xadka Itoobbiya ee ay mucaaradku
        dagaallada joogtada ah ka wadeen. Laakiin isla markaas waa meelaha sida
        fudud looga lacagaysto.</p>
      <hr />
      <p>Xerada uu Negeeye ka shaqo galay waxay ku beegnayd soohdinta ay
        degmada Burco la lee dahay Itoobbiya, siddeed kiiloo mitir ayayna gudaha
        xadka ku sii jirtay. Waxay ahayd meel jiq ah oo ay galool, qudhac,
        sarmaan, jeerin, cadaad, bilcil, qansax iyo dhir la nooc ahi foodda isla
        gashay. Xoolaha halkaa ku luma cidda leh waxaa uga nasiib badan askarta
        noolaha ay heshaba degdeg u dooxanaysa.</p>
      <p>Dadka waaweyni marka ay arkaan dhulkaasi sida uu noqday ee haddana
        xasuustaan sidii uu ahaan jiray qalbiga ayaa gariira indhahana illin baa
        kaga soo joogsata. Qarnigan wixii ka horreeyay degaankaasi wuxuu ahaa
        dhul daaqsimeed caleenta iyo cawska hodan ku ah, noocyada ka la duwan ee
        ugaadha iyo xooluhuna isdhex daaqaan. Tarankii dadka iyo duunyada, iyo
        Burco oo muddo dheer ahayd suuqa ugu weyn ee xoolaha lagu ka la iibsado,
        iyo gobolka Hawd ee oommanaha ah oo ceelasha Burco looga soo aroori
        jiray, ayaa sababay dhulkaas in cagta iyo carrabka la mariyo oo habaas
        ka kaco. Burco iyo tuulooyin badan oo agagaarkaas laga abuuray
        dhismahooda halkaas ayaa laga jaray, dhuxusha iyo xaabadana halkaas ayaa
        laga gubay. Waxaas oo dhami waxay galaafteen caafimaadka degaanka,
        ciidduna waxay u badatay bacaad ay daadka iyo dabayshu duxdii ka la
        tageen.</p>
      <p>Bah ugaadheed: cawl, dibtaag, garanuug, deero, biciid, goodir iyo
        intii la abtirsiin ahayd hub casri ah ayaa loo helay oo lagu halaagay,
        hambadiina abaaro ka la daran oo askarta la socday ayaa isu dabo maray,
        maantana waxaa ka sii jooga goosanno dhuumaalaysi iyo silic ku nool.
        Gorayadii raxan raxanta u mushaaxi jirtay meesha lagu arko, raad iyo
        ruux, waa la isu sheegaa.</p>
      <p>Bah dugaag: libaax baabbulle taajkii laga tuur, dhulkii uu boqorka ka
        ahaana looga xoog sheegay. Maanta haddii la arko la ma dileen oo waxaa
        loo yaqaan “gob jabtay”, laakiin horta mee? Shabeel iyo hariimocad
        burkii ay galeenba waa loogu galay, iyaga oo nool ayaana haragga lagala
        baxay, ka mana duwana noole aan jirin ee sheeko khuraafaad lagu maqlay.
        Dhurwaa, dhidar, weer, dawaco, guduudane iyo xoor awalba haybadda
        boqorkooda, libaax, ayay ku hoos noolaayeen, meel boqorkii lagaga
        adkaadayna iyaga waxba u ma yaallaan.</p>
      <p>Doofaar-diqle iyo daayeer iyagu cidna cadow u ma aha iyagana loo ma
        aha, haddana jiritaankoodu geyigan waa ku gabaabsi. Dabadeed dhulkii
        waxaa isugu soo hadhay dadkii oo aan wax ka la qariyaa jirin.</p>
      <p>Markii gobolka Hawd la berkedeeyay, lagana maarmay in Burco loo soo
        arooro, isla markaas adhigii la soo iibgeyn jiray loo helay baabuur lagu
        soo daabbulo, ayay mar kale ciiddu nasatay. Laakiin waxaa abuurantay
        nolol tii hore ka duwan; waxaa yaraaday cawska, geed midhoodka iyo geed
        quwaaxa, waxaana beddelay oo batay dhir kale oo xananku ama sogsogtu ugu
        badan tahay. Xilliga abaarta dhirtaas waxaa daboola man (ubax) aad baraf
        mooddid, waxaana ka guuxa xasharaadka duula. Mankaa udugga badan ee
        midabka cad dartii ayay sagaarada oo manka iyo dhillawyahanka jeceli
        degaanka ugu badatay, iyada ayayna askartu si ba’an u dilan jireen iyo
        baadida xoolaha.</p>
      <p>Meesha sidaas xagashada ugu gaashaaman, ee jiqda cufan ah, ayay
        xerada ciidanku ku dhex taallay, oo dhufays dabiici ah u ahayd, iyo kaga
        dhuumashada ama ugu dhuumashada, mucaaradka hubaysan, oo sidii wax
        derderan xadka isku soo maqiiqa.</p>
      <p>Markii uu degaankaasi noqday meel ay mucaaradka iyo xukuumaddu ku
        hirdamaan ayay dadkii xoolodhaqatada ahaa badankoodu qaxeen, oo gobolka
        Hawd ee ay Itoobbiya xukunto u gudbeen, ama waqooyiga hoose ku
        fogaadeen. Dadka weli halkaas ku nooli waxaa ay isku dayayeen in ay la
        qabsadaan xaalad dagaal oo aan lala qabsan karin. Ugu yaraan waxay
        isbareen in aanay habeen socon, in aanay lacag iyo wax kale oo qiimo leh
        guryaha dhigan, qof xadka Itoobbiya ka soo gudbay in aanay martigelin,
        iyo in aanay u dhowaan fadhiisimada ciidammada maamulka dalkooda
        xukuma.</p>
      <p>Laakiin dadaalkaa badani dhibaato ka ma badbaadin jirin. Waxaa dhici
        jirtay mucaaradka oo duullan ahi in uu habeennimo meelahaa maro,
        dabadeed halkii uu raadkoodu maray dadka ku dhaqan subaxdii la
        gabagabeeyo. Waxaa kale oo dhici jirety ciidammada dawladda oo dagaal ku
        soo jabay oo weyraxsani in ay beel dhan dad iyo duunyo gelelefaan.
        Haddii makhluuq nooc kale ah samada laga keeno wuu garan lahaa meeshaasi
        in ay tahay meel colaadeed.</p>
      <p>Habeen iyo maalin waxaa la maqli jiray qaraxyo xoog leh oo meel dhow
        iyo meel dheerba ah. Qaraxyadaa badankoodu waxay ahaayeen miino dhulka
        laga buuxiyay oo aan waxba u ka la aabbayeelin. Saqdhexe adiga oo hurda
        ayuu qarax culusi dhulka kaa qaadaa, oo aad mooddaa in la isgalay.
        Laakiin marka uu qarax labaad raaci waayo ayaad garataa in ay ahayd
        miino, markaas ayaad si naxdin leh u malaysaa qof dayoobay iyo duunyo
        dibbootay ka ay qudha ka jartay. Suryada aad soo martaba waxa aad ku
        aragtaa raq xoolaad oo miino kidiftay; waxa aad maqashaa qof aad
        taqaannay oo ay miino hawada ku dubatay, markaas ayaad isku daydaa in
        aad malaysid waallida jirtaa halka ay ku sal lee dahay. Waxa aad
        iswayddiisaa: ujeeddada uu Ilaahay abuurista soomaaliga ka lahaa ma
        macnadarradaas baa? Ma in ay isaga oo tamashle ah miino jarjartaa? Inta
        aadan isu jawaabin ayaad taada u baqdaa, oo aad si digtoon faraha
        fooddooda ugu socotaa.</p>
      <p>Bilihii ugu horreeyay ee uu Negeeye halkaa joogay dhawr jeer ayuu ka
        qaybgalay gurmad loogu baxay meel ay mucaaradku weerareen, ama ciidanka
        talisku gabagabeeyay. Inta badan se waxa uu, sidii Mudug, hoggaamiye ka
        ahaa ciidan argagixiso ah oo miyiga iyo tuulooyinka ka soo qabqabta dad
        mucaarad lagu eedeeyo.</p>
      <p>Bilawgii waxaa la qabqaban jiray dadka la tuhmo ama si uun mucaarad
        ugu ekaan kara. Dabadeed waxaa loo gudbay qof kasta oo lagu maleeyo
        dhadhan dhaqaale. Awal qofka la qabto waxaa loo gudbin jiray saldhigga
        bilayska iyo xabsiga Burco, laakiin markii dambe xerada ciidanka
        qudheeda ayaa laga furay saylad dadka lagu ururiyo dabadeed ehelkooda
        laga iibiyo. Waa se qofkii nasiib badan ee aan degdeg looga
        takhallusin.</p>
      <p>Xaaladda sidaas ah darteed Negeeye jaranjaradii uu cagta la helay
        weli wuu fananayaa. Durdur lacag ah oo dhibic xalaal ahi ku jirin ayaa
        ku socda, jeeb waliba wuu u buuxaa, faqrigii uu moodi jiray in xagga
        Rabbi lagaga xukumay ka la jiite.</p>
      <p>Intii uu Mudug joogay lacag badan ha helo laakiin nolosha aad uguma
        uu furfurnayn. Tumashada markaas ayuu bilaabay, weli se waxaa uu ahaa
        layli. Berigaa weli waxaa naftiisa ka sii qiiqayay dabkii faqriga, waxaa
        dhegihiisa ka sii dhawaaqaysay dhirbaaxadii gaajada, waxaana uu qabay
        dabokawelwel. Laakiin intii uu Togdheer yimid wuu doob dillaacsaday.
        Waxa uu bartay una hagarbaxay sida loo tunto iyo waxyaalaha lagu tunto.
        Maalin keliya ayuu gubayaa lacag sannado lagu noolaan karo.</p>
      <p>Waxaa uu bartay, kuna biiray, mafrishyo ay fadhiistaan saraakiisha
        ciidammada iyo madaxda kale oo gobolku. Sida ay isugu xidhan yihiin,
        sida ay daacad isugu yihiin, sida ay isu naasnuujiyaan, iyo sida ay
        bulshada ay xukumaan lid ugu wada yihiin, waxaad mooddaa in ay ka
        socdaan quwad shisheeye oo dalka gumaysi ku haysata. Sida ay wax u
        boobayaan ee aan haddana waxba u deeqayn waxaad mooddaa juuj iyo majuuj:
        hormada hore waxii qoyan oo dhan ayay fuuqsataa, hormada xigtaa rayska
        ayay ku galgalataa, hormada saddexaadna habaaska dhulka ka kacay ayaa
        indhaha ka gala. Waxaad mooddaa in ay ku jiraan maaratoon bililiqo oo ka
        ugu xaaraan badsada la abaal marinayo. Xaggee baas ee ay ku degdegayaan?
        Miyaanay waxba xeerinayn? Magac qaran iyo maamuus dadnimo labadaba dile.
        Dal iyo dad toonna damiirkoodu u ma damqado. Bulshada ay xukumaan inta
        ay iyaga neceb tahay in boqol goor ka badan ayay iyaguna neceb
        yihiin.</p>
      <p>Maalintii ugu horreysay ee uu Negeeye tegay mid ka mid ah guryaha
        dulmiga iyo dunuubta loo furtay, oo ku yaal galbeedka magaalada, isaga
        oo fadhiga aad uga mabsuuday, asxaabtiisa cusubna dareensiinaya in aanay
        ahayn nolol ku cusub, ayuu si lala yaabay asxaabtiisa u wayddiiyay:</p>
      <p>“Waxaan idin su’aalay, gurigan magacii?” Iyada oo aan ujeeddadiisa la
        fahmin ayuu mid qolada meesha fadhiday ka mid ahaa ugu jawaabay:</p>
      <p>“Waxaa lagu magacaabaa <em>guri</em>. Miyuu magac kale yeelan lahaa?”
        “Guri wanaagsan oo aanu Gaalkacyo ku lahayn waxaanu u la baxnay
        Seybeeriya.”</p>
      <p>“Seybeeriya?! Oo belo gashaygu dhaxan badnaayee, miyaydaan hablo iyo
        wax idin diiriya ku haysan?”</p>
      <p>“Kaas dhaxani waa ay ka dheerayde oday gaashaanle ah oo Seybeeriya
        lagu soo carbiyay oo macallin nooga ahaa ayaa loogu magac daray. Wax ay
        naf aadami jeclaato oo aan oollini ma ay jirin.”</p>
      <p>Ujeeddadiisu intaas ayay ahayd, in uu sheego tumashadu in aanay ku
        cusbayn.</p>
      <hr />
      <p>Maalin baa Negeeye Xarunta Taliska Gaaska Burco looga yeedhay.
        Taliyaha gaasku wuxuu soo gaadhsiiyay amar ah hawlgal ciidan oo laga soo
        fulin doono gobolka Hawd ee ay Itoobbiya xukunto. Waa dhul ku dhow
        meelaha ay mucaaradku saldhigyada ku leh yihiin, isla markaas weerarrada
        ka soo abaabulaan. Arrinta Negeeye xiisaha u lihi waa isaga oo qudhiisu
        hawlgalkaas hoggaamin doona.</p>
      <p>Habeenkaas waxaa lagu qayilay guriga taliyaha gaaska ee Burco,
        waxaana aad looga wada shaqeeyay, aadna la isu hoga tusaaleeyay,
        hawshaas oo laba cisho ka dib la fulin doono.</p>
      <p>Maalintii uu weerarku bixi lahaa tii ka horreysay oo dhan Negeeye
        keligii ayaa geed bilcil ah hooskiisa fadhiyay oo sida filosoof ama
        doqon u fekerayay. Habeenkii xigayna goor hore ayuu gogosha tegay oo
        cabbaar isaga oo sigaar iska daba shidaya arrinta ka sii fekerey. Sidee
        ayuu u fekerayay? Miyuu baqayay? Miyuu ka xumaa mise wuu ku faraxsanaa?
        Wuu ogaa in uu mas’uul buuxa ka yahay waxa uu samayn doono ama samayn
        doonin, dhaqaaqa labadiisa dibnoodna saaran yihiin aayaha nafo badan iyo
        hantidoodu. In kasta oo uu degganaansho la’aan darteed teendhadii uu
        seexan lahaa laba jeer debedda uga soo booday haddana su’aalaha sidaas
        isuma wayddiin, arrintana halkaaba ka ma eegin.</p>
      <p>Dareenkiisa isugu dhex daadsan baqdinta, nacaybka, welwelka, faanka
        iyo shakiga, marnaba ku ma uu dhex arag su’aasha mowqifkan dabiiciga u
        ah: falkan loo xilsaaray xaq iyo xaqdarro, sax iyo qalad, ka uu yahay.
        Marnaba fekerkiisa ku ma ay soo dhicin maskaxdiisana fursad u ma siin in
        uu maleeyo silsiladda culus ee kaaraha iyo cadaabta kulul ee madfaca
        dadka ku halaagmi doona xaalkooda. Marnaba kuwaas qoyskiisa iyo qof kale
        uu ka naxayo ma uu barbar dhigin.</p>
      <p>Saldhigyada mucaaradku ka ma foga dhulka uu berri weerarayo, kana
        feker haddii uu ciidankiisa mucaaradka u la galo natiijada uga dhalan
        karta. Wuxuu kale oo maleeyay haddii uu hawlgalkaa ku soo guuldarraysto
        iyo haddii uu ku soo guulaysto mustaqbalkiisu waxa uu noqon karo iyo
        farqiga labadaa xaaladood u dhexayn kara. Wuu istusay xil sidaas u culus
        oo lagu aaminaa in ay tahay fursad weyn oo uu taliska sare ka helay,
        waxaana uu u arkayay imtixaan ku saabsan mustaqbalkiisa.</p>
      <p>Fekerkiisa oo dhami wuxuu ku mashquulay weji kasta oo ay hawshaasi
        yeelan karto iyo natiijada isaga shakhsi ahaan uga dhalan karta, shar
        iyo khayr labadaba. Berigii uu Mudug joogay ayuu isbaray in uu hawl
        kasta oo shaqadiisa ciidan ah ku saleeyo maslaxaddiisa shakhsiga ah,
        taas oo ahayd markii uu aamminay qof kastaa in uu dan gaar ah u ordayo,
        xataa haddii ay umaddu ku halaagmayso.</p>
      <p>Dabadeed cutub aad u hubaysan ayuu waaberigii xerada koonfur qumman u
        dhaqaajiyay. Waxa uu amar ku haystaa in uu baynaadda daro haddii ay
        suurtogashana soo labadibleeyo qof kasta oo si uun ugu muuqan kara
        mucaarad, in uu ka takhalluso qof kasta oo laga dareemo dhego adayg, in
        uu dab qabadsiiyo laba tuulo oo lagu tuhunsan yahay in ay mucaaradka
        midiidin u yihiin, iyo in uu soo furto soona raro wax kasta oo lacag ah
        ama lacagoobi kara. Qodobka dambe ee dhaca iyo bililiqadu waa muhiim,
        waana sida ay masuuliyiinta taliska ee aaggaasi ku lacagaystaan
        askartana lagu quudiyo.</p>
      <p>Lixdii aroornimo markii uu ciidanka Negeeye xadka ka tallaabayay
        ciidammo kale oo soohdinta meelo ka la duwan fadhiyay ayaa madaafiic
        isdaba joog ah si teelteel ah ugu asqeeyay beelaha reer miyiga ah ee
        xadka dhinaca Itoobbiya ka deggan jiid ku dhereran ilaa soddon
        kiiloomitir. Ujeeddada duqayntaasi waxay ahayd in dadkaa laga arbusho in
        ay u gurmadaan meelaha uu Negeeye weeraray.</p>
      <p>Markii tuulo yar shan boqol oo tallaabo tacshiirad lagaga furay waxa
        ay ahayd goor hore oo aan reer miyigii cammiri jiray weli iman. Sidaas
        darteed dad tiro yar ayaa subaxdaa ka soo toosay. Waxaa hambaberay shan
        nin oo hubaysan oo dhinaca tuulada laga soo galay joogay. Baqdin joogto
        ah ayaa beryahan laga qabaa duullan ka yimaadda xagga Jamhuuriyadda,
        sidii muddo yar horteed baqdin looga qabay duullan ka yimaadda dhanka
        Xabashdida. Sidaas darteed waxaa caado ah in hadba inta rag hubaysan la
        heli karo ilaalo ahaan habeenkii xagga Soomaaliya la geeyo, si ay weerar
        iman kara u hakiyaan. Laakiin dhawr nin oo qoryo fudud ku hubaysani wax
        badan ka ma ay qaban karayn culayskii ku waaberiistay.</p>
      <p>Nimankii hambaberay intii aanay ogaan ciidanka ku soo maqani inta uu
        cudud la’eg yahay dhawr jeer ayay tacshiirad dhankii weerarka u
        afuufeen. Laakiin waxba ma ay beddelin, oo xataa socodkii ciidanka ma ay
        hakin, waxayna isarkeen iyaga oo noqday qudhaanjo maroodi ku joogsaday.
        Shantiiba kaarayaasha ayaa silsiladda ku qaatay. Dadkii kale ee tuulada
        joogay intoodii ordi karaysay orod ayay cagaha maaleen, qaar ka mid ahna
        dhabarka ayaa laga daldalooliyay. Dhawr qof oo carari kari waayayna
        halkooda ayaa lagu khaarajiyay.</p>
      <p>Markii ay ciidanku tuulada qabsadeen ugu horrayn waxa ay urursadeen
        waxii hub ahaa ee ay dadku haysteen ama meel u yaallay. Markii ay taasi
        fushay ayuu Negeeye laba askari kiish u dhiibay, kuna amray in ay ku soo
        ururiyaan waxii lacag, dahab, saacado iyo wax kale oo qiimo leh ah ee ay
        arkaan. Markii ay askartu hawshii soo guteen Negeeye isaga oo aan
        jowaankii waxa ku jira eegin ayuu dayacantii uu saarnaa ku raray.
        Dabadeed wuxuu amar ku bixiyay in tuulada dab lagu qabto. Markii ay
        holac iyo qiiq isla kacday ayuu ciidankii koonfur u sii dhaqaajiyay.</p>
      <p>Waxaa dhacaysay dabaylxagaa taas oo weerarka Negeeye dan u ahayd,
        waayo guuxa gaadiidka dhinaca dabaylka mooyee jahada kale laga ma maqli
        karayn. Taas awgeed dadku maalintaa waxay arkeen uun iyada oo la
        haysto.</p>
      <p>Tuuladii labaad maalintaas si dheeraad ah ayay u cammirnayd. Waa
        xagaa jimcoon, degaankana waxaa taal beel weyn oo reer guuraa ah. Waa
        maalin iideed, dadka tuulada isugu yimidna aad ayay u badan yihiin.
        Tuuladan saboolka ah lacagta maanta taal weligeed ma ay soo gelin, waayo
        muddo yar horteed waxaa laga iibsaday adhi badan oo carabta loo
        dhoofiyay carrafada darteed. Bangi la ma yaqaan, reer miyiguna lacagta
        waxay dhigtaan dukaammada. Waxaas oo dhami qorshaha duullanka waa ay ku
        jireen.</p>
      <p>Salaaddii iidda oo bannaan debedda ah lagu tukaday laga soo noqoy oo
        waxaa la isku cidhiidhyayaa makhaayadaha iyo dukaammada. Xabbadaha
        dhacaya waxaa la moodayaa damaashaadkii ilaa xalay cawayskii socday.
        Waxaa se dhiillo abuuray guux iyo gariir culus, haddana baroor dumar iyo
        oohin carruureed. Dadkii oo dhan waxaa lagu soo toomiyay
        farasmagaalaha.</p>
      <p>Ugu horrayn waxaa dadka laga ururiyay waxii hub ahaa ee ay gacanta ku
        siteen ama guri ku jiray, dabadeed Negeeye ayaa dadkii la isu soo
        toomiyay hortooda foosto isku taagay, hadal gaaban oo bahdil iyo
        hanjabaad isugu jira u soo jeediyay, kuna tilmaamay in ay yihiin cadow
        uu dabargoyntooda amar u haysto. Wuxuu dadka u sheegay lacag, saacado
        iyo dahab waxa ay hayaan in ay ku shubaan kiishashka ay askartu
        wareejinayso, wuxuuna ka digay qofka laga helo wax uu qariyay
        ciqaabtiisu in ay tahay dil. Dabadeed saddex askari ayaa saddex jawaan
        dadkii la dhex galay, sidii sadaqo masjid laga ururinayo. Dadkiina iyaga
        oo Eebbaha awoodda leh ka rajaynaya in uu nacabka gacanta ku dhigay
        intaa kaga badbaadiyo ayay wax walba kiishashkii ku shubeen.</p>
      <p>Haddii Negeeye la eedayn karo inta isaga amarkiisa hoos timaadda
        xaalkoodu waa sidee? Waa kuwaas iyaga oo tuute caddaaday oo hilfo ah iyo
        kabo daldalooshamay gashan, kalaashinkoof xun oo daxalaystay iyo
        buraashad ay biyo aan nadiif ahayni ku jiraan ku raran, aadna caato iyo
        uskag u ah, waa kuwaas tuulada ku xayndaaban. Qaarna waa kuwaas sida
        yeyda dadka diiranaya, marna sida dukhsiga iyo dirxiga meel walba
        gelaya. Cid nolol u ma oggola iyaguna ma haystaan, waxa ay se ka soo
        baxeen mid tan ka sii liidata. Dhar korkooda astura tuutaha ayaa ugu
        horreeyay, cunto caloosha u buuxisana gallaydii dhibbooga, cilmina waxaa
        u ah erayada askari ku amar qaato iyo xabbadda ay ku adeegaan.</p>
      <p>Waxaa Ilaah u ah marba sarkaalka hor taagan, waxaa u diin ah amarka
        uu isagu siiyo, waxaa u raaxo ah darxumada, noloshiisa iyo
        dhimashadiisana waxaa isu haysa dun aad u dhuuban oo daqiiqad kasta go’i
        karta. Qoriga uu intaa keebka ku dheggan yahay, ee fartiisa ku mirdhay,
        cidda uu ku dili karo ayay la tahay in uu ka sarreeyo. In uu cid dili
        karo wax ka shisheeya iyo wax ka sokeeya toonna ma arki karo. Fursad uu
        wax ku ogaado waxna ku ka la miisaamo weligiiba ma uu helin. Laakiin
        isagaba bulshada ayaa dhashay, geedna midhihiisu meel ka fog ku ma
        dhacaan.</p>
      <p>Haddii ay xaqiiqo tahay beryahan dadka la ciidameeyaa in ay yihiin
        tuugta, kuwo maskaxda wax ka qaba iyo dulmanayaasha bulshada, waxaa
        iyaduna xaqiiqo kale ah marka ay qori cabbaysan gacanta ku qabtaan in
        aan khayr laga filanayn.</p>
      <p>Awoodda sidaas ah ayuu Negeeye awood u sii yahay. Inta ay askartu
        sida dukhsiga iyo dirxiga meel walba gelayaan isaguna waa kaa dadkii
        qorraxda u yuururay isaga oo kelyaha is’haya hor marmaraya, ee marba
        canaan iyo digasho aan cadaawad mooyee macno kale lahayn ku tuuraya.
        Dhismayaasha iyo dadka tuulada markii uu indhaha la raacraacay wuxuu ku
        xasuustay Damalweyn oo ay aad isugu eg yihiin. Wejiyada caatada ah ee ay
        baqdintu saaran tahay reer damalweyn laga ma garto.</p>
      <p>Indhahaa ka wada hooseeya, ee iyaga oo cabsanaya kor u soo wada
        eegaya, wuxuu ka dhex arkay kuray uu saddex iyo toban jir ku qiyaasay oo
        qayd iyo shaati calal ah oo dufan badan xidhan, timahana aad mooddid in
        aan weligood biyo iyo shanlo la marin. Wuxuu xasuustay maalintii uu
        qudhiisu da’daas ahaa. Markaa ka dib wuxuu dadka ka sii dhex eegeegay
        shakhsiyaad kale oo reer damalweyn u ekaan kara, gaar ahaan Aw Faarax
        iyo odaygii dukaanka lahaa iyo Amran. Wuxuu ka fekeray berigii uu yaraa
        haddii uu awooddan heli lahaa waxa uu Damalweyn ku samayn lahaa. Nacayb
        ayaa sida laan xanan ah naftiisa u xagtay.</p>
      <p>Isaga oo sidaas u fekeraya ayuu meel hortiisa ah ka arkay gabadh
        labaataneeyo jirta oo dahab iyo saacad kiishkii askarigu siday ku
        ridaysa. Waa ay qurux badnayd sababtaas ayayna eegmadiisu ugu hakatay.
        Isaga oo weli daawanaya ayuu askarigii ka dhaqaaqay, waxayna ishiisu
        halacsatay silis qoorteeda ka lusha. Dhankeeda ayuu u dhaqaaqay, inta uu
        soo kor joogsaday ayuuna timaha qabtay oo sare kiciyay. Yartii oo baqdin
        la kurbanaysa ayuu isaga oo weli timaha haya wejigeeda kor u jeediyay oo
        wejigiisa ku beegay oo qoorta ka salaaxay, oo haddana gacanta kale ee
        bastooladdu ugu jirtay inta uu siliskii ku qabtay daawaday. Waa dahab ay
        si qurux badan carrabka ugaga naqshadaysan tahay kelmadda Allaah oo
        carabi ku qoran.</p>
      <p>“Magacaa?” “Hodan.” “Silis aad jeceshahay ayuu ahaa, sow ma aha?”
        “Haa.” “Waxaan u geynayaa mid kaa sii jecel, ma garatay?” “Haa.”
        Dahabkii kaleba dhiibtay ee kan waxay ku sii jeclaatay magaca Eebbe ee
        ku qoran iyo walaalkeed oo Sacuudiga uga soo diray. Waxay islahayd
        magaca Alle ayaa indhaha sharka ka xijaabaya, markii uu askarigu ka
        dhaqaaqayna saadaashaas waa ay rumaysatay. Laakiin imika Negeeye waxa ay
        u aragtaa sheyddaan aan araggiisa wax xijaabi karaa jirin.</p>
      <p>Isaga oo yartii sidii u haya ayuu arkay nin waayeel ah oo meel dhinac
        ah indhaha kaga soo gubaya. Muuqiisa guud, gaar ahaan gadhka weyn ee
        cillaanka ku aslan, laga ma garto Xaaji Haybe, kii reer Damalweyn. Sida
        muuqata waxa uu aad uga xun yahay silcinta gabadha lagu hayo ee aanu
        waxba u qaban karin.</p>
      <p>”Duqa, Istaag!” Wuu istaagey. “Maxaad ka shaqaysaa?” Odaygu wuu
        cabbaysnaa ee mar keliya ayuu furka tuuray oo sida bamka u qarxay.</p>
      <p>“Dad aan waxba isku falayn baad tihiine, haddii aad doontaan annaga
        na laaya laakiin maatada silica ka daaya. Miyaydaan soomaali ahayn
        anshax xumada intaa la’eg xaggee baad ka keenteen?”</p>
      <p>Miskiinku xanaaqa uu la dillaacay naftiisa ayuu wadka ugu xidhay.
        Hadalkii oo aan afkiisa ka soo dhammaan ayay xabbaddii bastooladda
        Negeeye oo xiimaysaa jirjircadka u tuurtay.</p>
      <p>“Eeyga eeygu dhalay, ma in aanan garanayn buu moodayaa!” ayuu maydkii
        odayga oo sii dhacaya raaciyay.</p>
      <p>Odayga ma uu garanayn ee hadalka falkiisa ayuu ugu qiil samaynayay.
        Cadownimada ka sokow dilka wuxuu uga dan lahaa dadka in uu baqdin ku
        abuuro si aanay gilgilasho quus ah isugu dayin.</p>
      <p>Markii ay odayga xabbaddu ku dhacday dumar iyo ilmo badan ayaa isku
        mar oohin ku dhuftay, yartii uu Negeeye hayay iyaduna qaylo kulul ayay
        cirka u dirtay. Laakiin isagu dareen isma gelin ee inantii ayuu ku
        jeestay oo bastooladdii oo weli baaruuddu ka qiiqayso afka u geliyay,
        dabadeed qayladii waxay ku beddeshay hiinraag iyo codad xun oo argaggax
        leh, indhuhana waxaad mooddaa in ay inteeda kale ka go’ayaan. Iyada oo
        sidaas ah, baaruudduna saaqday, ayuu wejigeeda oo heemo la qoyay cabbaar
        eegay sidii uu muraayad isku daawanayo. Haddana siliskii ayuu soo furay
        oo jeebka sare ku ritay, dabadeed yartii inta uu sii daayay in ay iska
        fadhiisato ugu bishaareeyay. Iyada oo rumaysan wayday markii ay dhulka
        kuududsatay ayuu isaguna si islaweyni leh halkii uu awal taagnaa ku
        noqday. Ka wax dila waxna nooleeyaa waa Ilaahay, ayuu maqli jiray,
        laakiin wuxuu dareemay isaguba in uu wax dilo waxna nooleeyo. Daqiiqad
        gudaheed ayuu laba nafood mid gooyay midna sii daayay.</p>
      <p>Muddo saacad ku dhow ayay ciidanku tuulada haysteen, meel walbana
        galeen, dadkana kor iyo kal baadheen, guntin kasta oo risiq lagu malayn
        karana fureen. Dabadeed mar uun ayaa si kediso ah loo arkay iyaga oo si
        dhiillo leh isu dhex yaacay. Gurmad ciidanka mucaaradka ah ayaa galbeed
        ka soo galay. Markiiba hub culus oo ay inta badan ciidanka dawladdu
        ridayaan ayaa la isku duqeeyay. Dadweynihii oo ay farxad iyo baqdini
        isugu darsameen orod iyo dhuumasho ayay meel walba nafta ku la eerteen,
        in kale oo badan ayaana tuulada debedda uga yaacday. In aan toban
        daqiiqo ahayn markii la isduqaynayay ayaa la arkay ciidankii Negeeye oo
        dhanka Soomaaliya u dareeray.</p>
      <p>Ciidanka xukuumadda waxaa ka dhintay saddex looma-ooye oo ay
        maydkoodii ka tageen, dhawr ka dhaawacmay se waa ay qaateen.
        Mucaaradkana nin ayaa ka dhintay saddexna ka dhaawacmeen. Dadweynahana
        odaygii uu Negeeye hore uga dilay mooyee gabadh yar ayaa hubkii la isku
        riday ku qudh baxday.</p>
      <p>Markii ay ciidammada dawladdu yaaceen mucaaradku ma ay eryan; awood
        ay ku eryadaanba ma ay lahayn oo iyaga ayaa gacmo ku gabbad ahaa. Markii
        ay tuulada soo galeen waxay dadweynaha ugu baroordiiqeen hadallo ay ku
        tilmaamayaan waxshinnimada taliska. Laakiin run ahaan si weyn ayay
        falalka noocaas ah ee ay dawladdu ku kacdo ugu farxi jireen, waayo waxaa
        sii badan jiray taageerayaashooda, waxayna xoojin jirtay sheegashadooda
        ah in ay yihiin xaqudirir.</p>
      <p>Yeelkoode, dadku maalintaas mucaaradka abaal weyn ayay u hayeen,
        waayo waa ay hubeen dhimashadoodu intaas in ay ka badan lahayd,
        tuuladana sidii tii hore la gubi lahaa.</p>
      <p>Markii ay xadka shan kiiloomitir u jireen, ee ay hubsadeen in aan
        mucaaradkii raacdaysanayn, ayuu Negeeye ciidankii hakiyay, wax uuna amar
        ku bixiyay in dhulka lagu aaso labaatan miino ah oo isugu jirta ta lugta
        iyo ta gaadiidka, sidii ayaana la yeelay.</p>
      <p>Markii uu ciidanku saldhigga ku soo noqday Negeeye wuxuu teendhadiisa
        ugu yeedhay saddexdii askari ee dhaca soo ururinayay, wuxuuna ku amray
        in ay lacagta isku habeeyaan oo ay tiriyaan. Intii ay askartu shaqada ku
        jireen ka ma uu tegin ee isaguna wuxuu ka la xulayay saacadihii iyo
        dahabkii.</p>
      <p>Saacaduhu waxay u badnaayeen duug uskag leh, laakiin intii qiimo
        yeelan karaysay gooni ayuu isugu soocay, kiish ayuuna ku wada guntay,
        intii kalena dhinac ayuu isugu duway. Dahabku wuxuu isugu jiray inta
        nooc ee dumarka: silisyo, dhego, kaatunno, jijimo iyo xataa noocyo uu
        Negeeye wax lagu falo garan waayay. Waxaa ka mid ahaa qoorgashi culus oo
        ah nooc aanu weligii hore u arag. Waa qoorgashi waqti hore la qaadan
        jiray oo lagu magacaabo murriyad. Waa hubaal in uu yahay lacag malaasan,
        ayuu ku fekeray. Wuxuu xasuustay siliskii uu maanta jeebka geliyay,
        shaadhkii tuutaha oo meel u dhow sudhan ayuu ku booday kana soo saaray,
        mar kalena daawasho ugu noqday. Ina abtidaa Leyla haddii aad kan u
        geysid aad ayay ugu farxaysaa, ayuu ku fekeray.</p>
      <p>Saacad ka dib hawshii habaynta iyo tirinta lacagta saddexdii askari
        waa ay ka soo jeesteen, waxayna iyada oo xidhmooyin u rasaysan
        taliyahooda u gudbiyeen warbixin ku saabsan tiradeeda. Dhawr xidhmo ayuu
        tii shan shanta iyo toban tobanka ahayd midba qayb u taagay, markii ay
        ka guddoomeenna saddex saacadood oo qaybtii uu qiimo la’aanta ku tiriyay
        ah iyo saddex baako oo sigaar ah oo ka mid ah xoolihii la soo dhacay ugu
        daray.</p>
      <p>Makhribkii waxaa Burco ka yimid taliyihii gaaska oo saddex jawaan oo
        qaad ah ciidanka soo guulaystay u sida. Qaadku dalka waa ka xaaraan
        haddana meel walba waa lagu haystaa, dadka cuna ama ka ganacsadana waxaa
        ugu badan dadka maamulka u shaqeeya. Waxaad mooddaa danta loo mamnuucay
        in ay tahay si loo dejiyo sharci lagu xadgudbo. Sharci jebinta ayaa lagu
        raaxaystaa. Si weyn ayaa Negeeye loogu hambalyeeyay, waxaana la soo
        gaadhsiiyay bogaadin uu janaraalka qaybtu soo diray.</p>
      <p>Dabadeed lacagtii la soo dhacay ayaa laba inood oo isla’eg loo ka la
        dhigay oo in askarta loo qaybiyay tii kalena Negeeye loogu deeqay.
        Taliyaha gaaskuna isaga oo wakiil ka ah janaraalka qaybta wuxuu Negeeye
        ku yidhi:</p>
      <p>“Si kale ayaannu wax u qaybsannaa, laakiin adigu weli waad qallalan
        tahay ee bal horta intaa isku qoo.” Wuxuu kale oo sheegay in uu isagu
        dahabka iyo saacadaha sii qaadi doono isaga oo yidhi: “Waxyaalahani in
        si asturan loo maamulo ayay u baahan yihiin. Waxii ka soo baxana qaar
        xaggaa igu sugaya ayaan iskaga furfurayaa.” Markii uu dib u ambabaxayna
        wuxuu ku la sii dardaarmay: “Iska qayila, laakiin digtooni ha
        illaawina.”</p>
      <hr />
      <p>Negeeye isaga oo qorshayaal muhiim ah wata ayuu mar kale Xamar ku soo
        noqday. Maalintii uu yimid tii xigtay gelinkii hore guri ay isaga iyo ka
        lihi hore ugu heshiiyeen ayuu iibsaday. Waa fillo cusub oo ku taal
        degmada Wadajir, xaafadda Booliqaran. Galabtiina reer Rooble ayuu
        booqasho ugu tegay.</p>
      <p>Rooble wuu maqnaa, laakiin Raage oo isaguna booqasho ku yimid ayaa
        reerka la jooga. Waa markii kowaad sidii uu Yurub waxbarasho ugu kacay
        ee ay isaga iyo Negeeye kulmeen. Labadoodaba isbeddel weyn ayaa
        muddadaas ku dhacay, muuq iyo maan labadaba. Negeeye wuu la yaabay
        canuggii xumaa in uu intan la’ekaaday oo macallin yahay. Raage isaguna
        wuu rumaysan waayay gacankudhiiglihii reer Damalweyn in uu sarkaal
        noqday. Negeeye sidii uu garbaha u casaystay jeebabkana u buuxsaday
        wuxuu noqday batraan, galabtana taa waa laga arkaa.</p>
      <p>“Raage, Yurub ayaad wax ku soo baratay, sow ma aha?” ayuu wayddiiyay
        isaga oo sigaar iyo dab jeebka ka la soo baxay.</p>
      <p>“Horta aan ku xasuusiyo gurigu in uu sidii aad ogayd weli sigaarka ka
        yahay.”</p>
      <p>Qarad ayaa iyaduna raacisay: “Waar hooyo Negeeye, millaterina waad
        tahaye balaayada suntiisa maxaa kugu ibtileeyay? Abtigaana sidii buu uga
        dhintaa oo weliba beryahan sanboor ugu darsamaye.”</p>
      <p>“Waxba ma aha. Odaygu haddii sigaarka laga daayana kollay wax kale oo
        uu ku sanbooro waayi maayo”, ayuu yidhi oo sigaarkii shitay.</p>
      <p>Awal arrinta sidaas u ma uu xasuusnayn, laakiin imika waa ka
        canaadnimo. Raage isaga oo falka Negeeye ka xun ayuu wayddiintii ka
        jawaabay:</p>
      <p>“Haa, Yurub wax waan ku soo bartay laakiin dalka ayaan ku qalin
        jebiyay.”</p>
      <p>“Intaa dambe ayaad igaga baxsatay. La i ma soo mariyo dadka Yurub wax
        ku soo barta.”</p>
      <p>“Waayo?” “Lacagtii dalka ayaa wax lagu barayaa markaas ayay la soo
        noqonayaan suuf xun oo ay qoorta iskaga giijiyaan iyo in ay sidii mulac
        qooqan meelahaas iskojiyaan”, ayuu yidhi Negeeye isaga oo sidii mulac
        qooqan isu kojinaya.</p>
      <p>“Waa ay jiraan dad noocaas ahi, laakiin waxaa ka badan inta wanaagsan
        ee naftooda iyo bulshadaba wax tarta.”</p>
      <p>“Wax ay taraan ma jirto. ‘Dunida mindi iyo fargeeto ayaa wax lagu
        cunaa ee idinku weli ma sidii baad faraha wax ugu cunaysaan?’ waxaas
        ayay cilmi moodaan oo meelahaa isla taagtaagaan. Waxaan maqlay
        madaxweynuhu dadka tacliinta sheegta wuu neceb yahay, waan hubaa in uu
        nacasnimadaas ku arkay”, ayuu Negeeye ku dooday.</p>
      <p>“Dad badan oo debedda wax ku soo bartay ayaa shaqooyin muhiim ah
        dalka ka haya ee adigu ha arkin uun inta lunsan, kuwa dalka wax ku
        bartay iyo kuwa aan wax baranba qaar badan baa lunsane.”</p>
      <p>“Mid aan waalli iyo miyirqab u ka la garan waayay, oo kuwaas aan
        sheegay ka mid ah, ayaan maalin maqlay isaga oo ku doodaya in dadka
        geelleyda ah geela laga baabi’yo oo beero iyo kalluun la geliyo. Weligaa
        qof ka caqli xun miyaad aragtay? Waa maxay khayrka geel laga waayay ee
        bad la quuso iyo habaas la qodo laga helayaa?”</p>
      <p>“Sida aad og tahay qoyskayagu waa geelley, haddana anigu ninkaas
        fikradda waan ku raacsan ahay. Beerato iyo kalluumaysato horumar
        dhaqaale iyo mid ilbaxnimo waa ay samayn karaan, nolol deggan oo daryeel
        leh ayayna heli karaan. Laakiin qof cimrigiisa oo dhan geel hawd
        wareegaya daba socdaa nolol macno leh ma haysto mana heli karo.”</p>
      <p>“Oo waa maxay waxa aan gooryaan iyo dhiqle ahayn ee ay beerato iyo
        kalluumaysato qabaan?”</p>
      <p>“Waxa ay maanta qabaan waa halkeeda, waxaa se hubaal ah in ay yihiin
        laba habnololeed oo horumar laga samayn karo. Ugu yaraan haddii ay
        xilliga wanaagsan kayd dhigtaan xilliga xun gaajo waa ay ka badbaadi
        karaan. Laakiin kuwa cirka uun eegaya ee haddii roobku bil keliya dib u
        dhaco maydkooda iyo raqda xooluhu isdul fuulayaan cid ka liidata ma
        arko.”</p>
      <p>“Cid kaleba ha joogto ee in aan adiga geel kaa difaacaa waa
        mushkiladda aad la timaadeen ee aan sheegay qudheeda, maxaad se soo
        baratay?”</p>
      <p>“Cilmiga barista iyo barbaarinta.” “Oo maxaa lagaga shaqeeyaa?” “Sida
        mulac qooqan ayaa meelahaas la isla kojiyaa.” “Dee waaba sidaas, in aan
        la idiin aayin taas ayaa u daliil ah. Cilmi barbaarin cali fatuush!
        Dadka qof walba waxii dhalay ayaa barbaarsaday ee adiga maxaa ku
        raaciyay? Umaddu waxay u baahan tahay cilmi manfac leh, ma aha in lagu
        meeraysto wax aan waxba ka kidhiish ahayn.”</p>
      <p>“Haye, maxaa ka mid ah cilmiyada manfaca leh?” “Maxaa ka mid ah? Dee
        waxaa ka mid ah cilmiyada lagu ka la horumaray, sida hubka nukliyeerka
        loo sameeyo tusaale ahaan.”</p>
      <p>“Laakiin qof waliba wuxuu bartaa waxa uu jecel yahay, aniguna waxaan
        bartay waxii aan jeclaa, adigu se haddii aad nukliyeerka jeceshahay maad
        baratid?”</p>
      <p>“Anigu halkan ayaan joogaa, oo shaqo kale umadda uga hayaa, laakiin
        adigu meeshii bahalkaba lagu abuuray ayaad tagtay markaas ayaad cilmi
        barbaarin halkan ii la soo fadhidaa.”</p>
      <p>“Haddaba aan kuu sheego ee waxaa loo baahan yahay waa nolol ee ma aha
        dhimasho. Ummad gaajo iyo qaaxo qabta nukliyeer waxba uga dan ma
        aha.”</p>
      <p>“Khuraafaadkaas ayaa maskaxda idiinka buuxa”, ayuu si iska weynayn ah
        Negeeye u yidhi oo raaciyay: “Gaajada iyo qaaxadaba nukliyeerka ayaa
        daweeya. Bal fiiri ummadaha haysta, laga ma daba hadlo. Haddii ay wax
        kale waayaan isaga ayay dunida ku baadaan.”</p>
      <p>“Qori <em>AK</em> ah ayaad dadkii ku gumaaddeen ee maxaad u
        malaynaysaa haddii aad nukliyeer u heli lahaydeen?”</p>
      <p>“Annaga oo ayo ah?” ayuu indho kulul ku wayddiiyay. “Idinka oo ah
        askarta.”</p>
      <p>“Xaggee baad ku aragtay askar dad gumaadaysa?” “Sow gobolkaa aad
        joogtid imikaba ka ma socoto?” Negeeye dib ayuu u fadhiistay neef
        culusna sigaarkii ku soo afuufay isaga oo qaadanwaa muujinaya.</p>
      <p>“Waar bal horta maad iswaraysataan? Allow muwaafaqada ha naga qaadin!
        Xaggee lagu arkay walaalo intaas ka la maqnaa oo muran isku salaama!”
        waxaa tidhi Qarad oo jeclayd in ay sidan si dhaanta u wada hadlaan.</p>
      <p>Negeeye hadalka duqda dan ka ma uu gelin ee halkii hore ayuu Raage
        uga sii miisay.</p>
      <p>“Waxaad u hadlaysaa sidii qudhmista? Yaa kugu yidhi dad baa la
        gumaaday?”</p>
      <p>“Adiga yaa kugu yidhi waa ay qarsoon tahay? Malaha waxaad moodaysaa
        umaddu in ay maskaxda la dahay?”</p>
      <p>Qarad iyada oo sigaarka ku cabbudhay sida ay labada nin u wada
        hadlayaanna jeclaysan wayday ayay Leyla oo mar hore shaah karis u kacday
        ka daba tagtay.</p>
      <p>“Waxaa muuqata in aad hadaltiradii Raadiyow Qudhmis ku dayowday”,
        ayuu yidhi Negeeye.</p>
      <p>“Qudhaada waxaa muuqata in aad afkii Raadiyow Muqdisho igu la
        hadlaysid.”</p>
      <p>“Laakiin yaa kugu yidhi dad baa la gumaaday?” “Negeeye, isfahmi mayno
        ee halkaa inoogu jooji.” “Halkaa inoogu jooji? Weliba waad isla qumman
        tahay!” “Fadlan isfahmi mayno ee ina ka la daa.” “Laakiin yaa kugu yidhi
        dad baa la gumaadaa?” Raage ma uu jawaabin. In kasta oo aanay labadoodu
        Rooble isku da ugu iman haddana Negeeye wuxuu rumaysan yahay odaygu in
        uu Raage siiyay fursad ka weyn ta uu isaga siiyay, markii uu
        koolkoolinayay ee mustaqbalkiisa dhisayayna isaga dayriyay. Taa darteed
        sinaba uguma faraxsana tacliinta Raage iyo horumar kale oo uu sameeyo
        toonna. Qoyska oo dhan in uu cagihiisa hoos keeno ayuu ku riyoodaa, kaas
        oo ahaa aarsi beri hore dareenkiisa ku abuurmay.</p>
      <p>Dhanka kale, labadoodu waxaa ay ka ka la dhasheen laba tol oo uu
        talisku colaad ka dhex aloosay, kuwaas oo miyiga birta iska aslay
        xafiisyadana qalinka. Negeeye in kasta oo aanu tolkii jacaylka iyo
        abaalka nafta loogu huro u hayn haddana si weyn ayuu uga war hayaa,
        dagaalka iyaga iyo reeraha kale dhex marana, guul iyo guuldarraba, si
        joogta ah ayuu u la socdaa. Waxii uu hiil xafiisyada uga tari karo ka ma
        hagrado, weligiina qaadhaan ka la ma masuugin. Taas wuxuu kaga duwan
        yahay Rooble iyo Raage oo ficil la’aan Alle ku tuuray, taas oo aan
        tolkood ku jeclayn.</p>
      <p>Leyla oo shaahii sidda ayaa u soo gashay, markiibana waa ay dareentay
        in ay si aan caadi ahayn u ka la aamusan yihiin. Si ay hadal u furto
        xaaladdana u fahamto ayay tidhi:</p>
      <p>“Maanta miyaydaan sidiinnii libaax iyo geel ka sheekaysanayn?” “Maya
        ee adiga ayaanu ku yar xamannay”, waxaa been ku sheegay Negeeye.</p>
      <p>“Waad fiican tihiin haddii aad wax uun isku raacdeen. Wax la qirtay
        se xan ma aha ee maxaad igu xamateen?”</p>
      <p>“Aniga ayaa quruxdaada faalleeyay. Waan u qaadan la ahay in aan lee
        yahay ina abti sidan u qurux badan.”</p>
      <p>Leyli hadalka Negeeye waa ay la yaabtay waayo weligii sidaas u la ma
        kaftamin oo wuxuu u la dhaqmi jiray sidii foodley aan macno lahayn.
        Horeba isbeddel waa ay uga dareentay, ma ay se moodayn jidhiftii adkayd
        ee Damalweyn in ay ka wada fuqday.</p>
      <p>“Weligayba sidan baan u qurux badnaa ee ma maanta ayaad aragtay?”
        ayay kaftan ku tidhi iyada oo rajaynaysa in uu la xasuusto berigii ay
        kow iyo toban jirka ahayd ee uu ku sheegay doqon foolxun. “Sidaas ayaan
        qudhaydu u la yaabban ahay, su’aashaas lafteeda ayaanan
        iswayddiinayaa.”</p>
      <p>Galabtaas oo dhan Negeeye wuxuu u sheekaynayay si firfircoon oo
        kaftan iyo faan ka buuxo. Waa ay muuqatay in uu Leyla iska dhisayo,
        laakiin sababta cidina ma ay fahmin. Xataa markii uu sheegay in uu fillo
        cusub iibsaday si faan ku jiro ayuu u yidhi: “Dalka qofkii aan guri ku
        lahayni waa ku marti.”</p>
      <p>Raage faataannimada Negeeye wuu ku diiqadooday, markii uu shaahii
        cabbay ayuuna bixid u sare joogsaday. Leyla oo dareentay in ay isaga iyo
        ina abtigii sheekadu isugu bixi wayday ayaa irridka ku sii
        dhoweysay.</p>
      <p>Qarad qolkii la fadhiyay ku ma ay soo noqon, Raage markii uu baxayna
        Negeeye si weyn ayuu ugu diirsaday, waxay ahayd fursad uu u baahnaa.
        Waqtiba iska ma uu lumin. Hadal badan dan baa dhaanta. Degdeg ayuu
        dantiisa u gudo galay. Kursigii uu dhabarka ugu tiirsanaa ayuu ka soo
        toosay, fadhigana hagaajistay.</p>
      <p>“Leyla, maxaad u guursan wayday?” Wayddiintu macno u ma ay lahayn ee
        ujeeddadiisa ayuu ugu gogol dhigayay. Iyadana naaska uu walaalkeed
        qabtay hadba waa sida ay u qaadataa. Ma ay garan ujeeddada, qosol shaki
        ku jiro ayayna isku madaddaalisay, laakiin waa ay arkaysay in uu jawaab
        uga fadhiyo.</p>
      <p>“Maxaa dhacay, miyaan guumaysoobay?” “Maya ee waan rumaysan la ahay
        adiga oo sidan u qurux badan in aan lagu afduubin ama la isku kaa
        dilin.”</p>
      <p>“Waah waah, waxaas baa ammaan ah! Waar cidina isku ma kay dilin
        cidina i ma ay afduubine, maxaad guurka ii la jeclaatay? Malaha askari
        saaxiibkaa ah ayaabad yarad igaga qaadatay?”</p>
      <p>“Aniga oo doqon ah ayuun baan ina abtiday oo sidan u qurux badan nin
        kale siin lahaa.”</p>
      <p>“Dhiig kulaylkaas kuguma aan ogayne maxaa soo kordhay?” “Dhegayso
        Leyla”, ayuu yidhi isaga oo afka u soo dhoweynaya sidii uu wax sir ah
        hoos ugu sheegayo. ”Waad og tahay naagtii jaan ee carruurta ii lahayd in
        ay jiman raacday oo aannu ka la jiidannay, waxaanan ka fekeray in aynu
        labadeennu isguursanno, waayo ma jirto qof kaaga habboon in aan reer la
        dhisto. Maxay ku la tahay?”</p>
      <p>“Ma aniga?!… ma adiga?!… ma labadeenna?!… alla ba’ayeey!…” “Waxaa
        laga yaabaa in aad isleh dahay walaalo ayaad tihiin, laakiin taa
        qudheeda ayaa ugu weyn sababaha ay ii la noqotay in aynu reer wada
        dhisanno”, iyada oo afkalaqaad ku dhacay jawaab habboonna haleeli wayday
        ayuu intaas ku beerlaxawsaday.</p>
      <p>Jacayl dheeraad ah oo uu Leyla u qabay ma jirin, mar haddii se uu
        guur ku tashaday iyada wuxuu ugu xishay waxa ay isu yihiin, taas oo uu u
        arkayay mid dhisnaanta qoyska wax u tari doonta.</p>
      <p>“Laakiin Negeeye, ma anigaa tan oo kale weligayba ka fekeray. Aadna
        waad iiga weyn tahaye.”</p>
      <p>“Haa, waa intii loo baahnaa uun in aan kaa weynaado. Buugaagtan jinni
        ee ciidda ka badatay miyaadan ku arag in ay wanaagsan tahay ninku in uu
        naagtiisa ka weynaado?”</p>
      <p>Wax kaleba ha joogeene miyay weligeedba Negeeye ka soo qaadday in uu
        noqon karo wehelka gogosheeda. Sow ma aha kii markii ay yarayd ay
        sheyddaanka la iska naaro ka necbayd? Sow ma aha gacankudhiiglihii isaga
        oo qaad cantuugsan qiiqna buufinaya oo nin soo dilay Damalweyn ka
        yimid?</p>
      <p>“Maya ee in aynu isgeynaba ma anigaa moodayay!” “Imikaba ogow. Weliba
        ilmo abti iyaga oo isguursan kara isguursan waayay waa denbi iyo
        ceeb.”</p>
      <p>Waa runtiis oo waa ay isgayaan, laakiin weligeedba ka ma ay fekerin.
        Kedisadu waxay u diiday fursad ay si dhab ah arrinta uga fekerto iyo in
        ay shakhsiyadda Negeeye ka eegto dhinac ka duwan kii ay awal ka eegi
        jirtay.</p>
      <p>Riyadeedu ha iska qurux badnaato, wadnaheeda dareen jacayl u egi ha
        iska dhex mushaaxo, qaar wiilasha jaamacadda ka mid ahi maskaxdeeda ha
        ka dhex gabyeen, waqtigaa se ma jirin nin gaar ah oo uu dookhu farta ugu
        fiiqay. Laakiin rag badan oo ay marar ka la duwan mustaqbalkeeda u
        sharraxday marnaba Negeeye ka ma ay dhex arag – marnaba. Muggii uu
        fekerkeedu halkaas ku oodmay ayuu hadalkiina ka oodmay.</p>
      <p>“Berri ayaan abti Rooble la hadlayaa, una malayn maayo in uu wax ka
        qabayo haddii aynu labadeennu wax isla meel dhigno, adiguna iska daa
        isyeelyeelka oo sidaas ayaa inoo ballan ah”, ayuu markii uu aamus ku
        hubsaday war ugu koobay, dabadeed dhunkasho aan dhankeeda ka dhisnayn
        inta uu la tiigsaday oo dibnaheeda muudsaday dhabanka calaacasha ka
        mariyay.</p>
      <p>“Maya, maya, aabbe ha dambeeyo ee bal horta aniga fursad i sii. Ilaa
        berri galab iga war sug.”</p>
      <p>“Waa yahay”, ayuu yidhi oo sare joogsaday. Markii uu ka tegay muddo
        dheer ayay qolkii sii fadhiday madaxeeduna feker oo dhan faaruq ka ahaa.
        Waxa keliya ee ay maskaxda ku haysay wuxuu ahaa guurka uu Negeeye u soo
        bandhigay. Habeenkiina waxba ma ay akhriyin, sidii ay u fekeraysay
        ayayna ku gama’day. Waxay ku riyootay Negeeye oo tuute xidhan oo
        bastoolad cabbaysan madaxa kaga haya oo ku qaylinaya: ”Waan qayilayaa ee
        degdeg shaah iigu kari!” Waxaa ku abuurantay baqdin iyada oo xasuusatay
        berigii uu ku qayliyay isaga oo doonaya in ay u kariso shaah uu ku
        qayilo, dabadeed dhegta maroojiyay ee sida xun u caayay.</p>
      <p>Runtii markii ay yarayd Negeeye waa ay necbayd, gaar ahaan laga soo
        bilaabo maalintii uu caayay, maanta se waa ay ku faraxday in uu qurux u
        qiray. Malaha waxay ka ahayd aarsi iyo lib ay soo dhacsatay. Waxaa laga
        yaabaa nacaybkii ay u qabtay in uu wax ka beddelay markii ay ogaatay
        ninkii uu dilay in uu ahaa nin isagaba aabbihii dilay. Waxay kale oo ku
        qaddarisay sida uu dad isaga dhigay ee dunida meel uga galay.</p>
      <p>Si ay ahaydba, galabtaas uu guurka la soo qaaday u ma ay hayn wax aan
        ahayn ilmo abtinnimo. Haba ka da weynaado, carruurna ha lahaado, jaahil
        ay ka tacliin sarraysana ha ahaado, waa ay se qiratay in ay mustaqbal la
        wadaagi karto. In uu dhaqaalihiisu fiican yahay waa ay og tahay, nolosha
        rafka ah ee ay iyada qoyskoodu ka bixi kari waayeena waa ay ku daashay,
        haddii ay guursato in ay nolol tan ka debecsan ku noolaan karto ayayna
        istustay. Laakiin isla markaas sabab aanay fahmin ayuu guurka Negeeye u
        la ahaa waalli.</p>
      <p>Waxay malaysay sida uu aabbeheed guurkooda u arki karo, wax ayna la
        noqotay in aanu soo dhoweyn doonin. Dabadeed iyada oo go’aan gaadhi kari
        wayday oo isku buuqsan ayay fikradi ku soo dhacday. Cid walba ka hor in
        ay ina adeerkeed Raage la tashato ayay wanaag u aragtay, isla galabtii
        xigtay ayayna gurigiisa ugu tagtay.</p>
      <p>Joogto ayay iyada iyo Raage isu booqdaan isagana war hayaan, isfaham
        badan baa ka dhexeeya. Ilmo adeernimada iyo in ay soo wada koreen ka
        sokow waa saaxiibbo isku sir qarsada. Galabtaa markii ay albaabkiisa
        garaacday Raage degdeg ugama uu furin, mar labaad iyo mar saddexaad
        ayayna ku celisay iyada oo malaysay in uu hurdo. Markii ay dhaqaaq u
        hollatay ayuu furay.</p>
      <p>“Oo miyaad hurudday? Alla walaal raalli iga ahow!” “Raalli ahow maxay
        taraysaa haddiiba aad i toosisay. Soo gudub.” Leyli wejigiisa iyo
        codkiisa toonna ka ma ay dareemin in uu hurdo ka kacay, gudaha ayayna u
        gudubtay. Waxay qolka si kediso ah ugu la kulantay gabadh Raage la
        fadhida, waxayna malaysay in ay sheeko meel wanaagsan maraysa dhabqisay.
        Haddii aanay sidaas ahayn ma kulaylka qolka oo keliya ayaa lala
        dhididayaa? Maxaa sidii maaratoon la soo orday lala neef tuurayaa? Sidii
        dad haghago qaba maxaa hadalka loo googooynayaa? Sidii aan awal hagaag
        loo fadhiyin maxaa huga loo hagaajisanayaa? Gogosha sariirtu sidii ay
        fooli ku galgalatay maxay la filiqsan tahay?</p>
      <p>“Raage, in aan hurdo kaa kiciyo ayaaba roonayd ee sida muuqata sheeko
        ayaan kaa kiciyay”, ayay tidhi Leyli iyada oo gabadhii
        gacanqaadaysa.</p>
      <p>“Waad iga aargudanaysaa ee iska fadhiiso”, ayuu ugu jawaabay oo ay
        wada qosleen.</p>
      <p>Maalin aan fogayn oo uu guriga ku booqday waxaa la joogay nin, markii
        ay isbartay ee u sheegtay Raage in uu yahay ina adeerkeed kii albaabka
        ayuu boobay. Waa taa aargudashada uu sheegayo ee ay isla xasuusteen.</p>
      <p>“Isbarasho wanaagsan, gabadhan waxaa la yidhaahdaa Deeqa Warsame,
        isku dugsi ayaannu wax ka dhignaa. Deeqa, Leyli waa ina adeertay
        sannadkan ayayna ka qalin jebinaysaa Kulliyadda Saxaafadda.”</p>
      <p>Barasho wanaagsan iyo barasho wanaagsan ayay isweydaarsadeen iyaga oo
        isu dhoollo caddaynaya.</p>
      <p>Leyli wada joogga Raage iyo Deeqa waa ay ku faraxday. Dabeecaddeedu
        wax ay noqon doontaba waxay u aragtay ruux qurux badan oo weliba jinni
        leh. Sida uu hadalkeedu u asluubaysan yahay iyo in ay macallimad tahay
        waxay siiyeen dareen ah in ay tahay qof uu mustaqbal ka dugsanayo. Waa
        ay jeclayd in uu guursado, sida uu isaguba u jeclaa in ay guursato,
        waxayna sharad ku dhigteen kooda hor guursan doona, weligii se gabadh
        Deeqa la qaayo ah ku ma ay arag. Waxay ku xifaalayn jirtay: ”Waad dookh
        xun tahay ee marka aad guur u diyaar garowdid aan gabadh kuu doono ee ii
        sheeg.” Sidaas darteed Deeqa waxay u aragtay qof ina adeerkeed ku
        habboon.</p>
      <p>“Raage, arrin yar baan kuugu imid, laakiin iska sheekaysta oo haddii
        aad haleeshid caawa guriga iigu kaalay”, ayay Leyli soo jeedisay markii
        ay shaah wada cabbeen muddo aan badnayna sheekaysanayeen.</p>
      <p>“Maya abbaayo, aniga ayaa sii soconaya ee iswaraysta, ninkan maalin
        walba waanu wada joognaaye”, ayay tidhi Deeqi iyada oo kicid isu
        diyaarisay.</p>
      <p>“Maya wallaahi, Deeqa, wax sidaas u muhiim ah ma aha, caawa ayuu
        guriga iigu iman ee iska fadhi.”</p>
      <p>Labadii gabdhood oo isku arbushan ayuu dhex galay. “Aniga ayaa ahlu
        bayd ah ee wax i wayddiiya. Deeqa mar haddii dhufayskeedii laga qabsaday
        waa col jabay ee ha cararto.”</p>
      <p>“Sidaas ayaa gar ah, haddii kale jabka waxaa iigu darsamaya
        maxbuusnimo,” ayay Deeqi go’aanka ku taageertay.</p>
      <p>“Raagow, xaalkaagu waa ka yar iga qabo oo ka weyn igu soo daa. Innagu
        waxba isu sheegi mayno ee Deeqi yaanay ku dhaafin.”</p>
      <p>“Waxba kiiska ha iska waaline fadhi, mar haddii aad iyada iga sii
        daysay adiga ayaan madaxfurasho kuu haystaaye.”</p>
      <p>Markii ay Deeqa sagootiyeen Leyli iyada oo waxa uu ku jawaabi doono
        aad u xiisaynaysa ayay tidhi:</p>
      <p>“Raage, waa tan tii aad ku degi lahayd ee aad weligaaba
        raadinaysay.”</p>
      <p>“Sidee baad ku garatay?” ayuu yidhi, oo qosol farxad ah laakiin uu
        kaftan ka dhigayo cirka ku shareeray.</p>
      <p>“Runtii Deeqi waa ay qurux badan tahay, degganaan iyo dabeecad wanaag
        ayaana ka muuqda. Intee baad istaqaanneen?”</p>
      <p>“Intii aan bukay oo dhan.” “Miskiin walaalkay! Oo ilaa goorma ayaad
        buktay?” “Ilaa markii aan arkay, laba toddobaad.” Mar keliya ayay Leyli
        wejigiisa ka aragtay beddelnaan aanay weligeed ku arag. Wuxuu u eg yahay
        qof faraxsan haddana naxsan, deggan haddana kacsan, jooga haddana maqan,
        sabab la’aan ayuu u qoslayaa haddana u aamusayaa. Shaki ku ma jiro in uu
        yahay nin ay eebo jacayl wadnaha aroortay, ayay ku fekertay.</p>
      <p>“Raage, run ahaantii Deeqi aad ayay kuugu dheer tahay. Maxaad hore
        iigu sheegi wayday?”</p>
      <p>“Sow anigan ku leh waannu isku cusub nahay.” “Xaggeeda ka warran?”
        “Fili maayo in ay iga qalbi adag tahay.” “Waaw! Haddaa waxaan isu
        diyaariyaaba waa minxiisad.” “Aniguna miyaanan minxiis isu diyaarinayn?”
        “Raage, runtii arrin su’aashaa ku saabsan oo aad la yaabi doontid ayaan
        kuu la imid in aad igala talisid.”</p>
      <p>“Haye?” Sheekadii uu xalay Negeeye u la yimid ayay u qaadaa dhigtay,
        taas oo Raage ku noqotay yaab iyo amankaag. Wuu xasuusan yahay in ay
        necbaan jirtay. Goorma ayay jeclaatay? ayuu iswayddiiyay. Wuxuu gartay
        sababtii uu Negeeye shalay Leyla isaga dhisayay in ay taas ahayd. Si uu
        yaabka ku dhacay u qariyo kaftan ayuu hadalka ku bilaabay.</p>
      <p>“Doqon baa laga hayaa ‘Marka wax la ii sheego ayaan wax gartaa.’
        Illayn intaas ayuu shalay la baarqabbaynayay!”</p>
      <p>“Waxay igu noqotay lamafilaan, maxay se ku la tahay?” “Haddii aad
        isaga guursanaysid anigaba maad i guursatid?” “Wuu kaa fiican yahay, oo
        kaa lacag badan yahay, oo kaa derajo sarreeyaa.”</p>
      <p>“Weligaaba waan ku ogaa in aad isaga iga jeceshahay.” “Waar walaal
        kaftan ka saar oo si dhab ah noo la tali. Isaguna caawa ayuu jawaab iga
        sugayaaye.”</p>
      <p>Cabbaar ayuu Raage yar aamusay, wuxuu jeclaystay in uu u sheego in
        aanu Negeeye sinaba ugu qalmin. Laakiin taa xaq u ma leh, iyada iyo
        isaga toonna xaq uguma leh.</p>
      <p>“Leyla, wax kasta oo kaleba iska illaw oo arrin keliya iswayddii:
        adigu isaga ma jeceshahay?”</p>
      <p>Laba sano hortood ayay mar nin reer gobol ah aad u jeclaatay, isaga
        oo aan in uu meel aadayo dareensiin ayay mar uun meel uu jaan iyo cidhib
        dhigay wayday. Weli waa ay daydaydaa, waana ay iswayddiisaa qofkaasi jin
        iyo insi waxa uu ahaa. Dareenkii quruxda badnaa, ee xanuunka iyo
        raaxadaba lahaa, ee ay berigaas qaadday, welina raadkiisii wadnaheeda ka
        sii heli karto, mid la mid ah iyo mid u dhow toonna Negeeye u ma
        hayso.</p>
      <p>Markii ay yarayd waxay moodi jirtay nolosha oo dhami in ay tahay
        jacayl, filimada iyo ruwaayadaha ayayna ka aragti qaadan jirtay. Laakiin
        in dhoweyd waxay rumaysan tahay dunida sharkeeda iyo dhibkeedu in aanu
        ka yarayn wanaaggeeda. Waxay taqaan dhawr qof, rag iyo dumarba, oo
        qofkii ay jeclaayeen mid aan ahayn sababo ka la duwan u guursaday.
        Sidaas darteed waxay dareentaa in ay ka la jiraan dan iyo dookh aan
        badanaa iswaafaqin.</p>
      <p>“Jacayl?” ayay tidhi iyada oo ka jawaabaysa wayddiintii Raage. ”Dee
        mooyi, Negeeye ma jecli mana necbi, laakiin waa ina abtigay oo i gaya
        guurna ii la yimid.”</p>
      <p>Raage wuxuu Leyla galabtaas ku calool adaygsiiyay in aan iyada
        Negeeye cidina uga aqoon badnayn, isla markaasna dookheeda iyo
        doonisteedu muhiim yihiin, go’aanka guurkeedana keligeed leedahay.
        Haddii si kale loo qeexo wuxuu ku la taliyay in ay iyadu tashato.</p>
      <p>“Bal aabbe waxa uu yidhaahdo aan eego”, ayay talo kaga
        dhammaatay.</p>
      <p>Fiidkii markii uu Negeeye reerka u yimid iyada keligeed baa ogayd
        ujeeddada booqashadiisa. Iyada ayaa albaabka ka furtay hoosna ugu
        sheegtay:</p>
      <p>“Wax aan guurkeenna ka qabaa ma jirto haddii uu aabbe oggolaado.”</p>
      <p>Negeeye jawaabta wuu ku farxay, waayo wuu ogaa Rooble, in kasta oo
        aanu isaga jeclayn, in uu gabadhiisa aad u jecel yahay, iyada
        doonisteedana wax walba ka hor marin doono. Markiiba Rooble oo qolka
        akhriska keli ku ah ayuu u galay si uu arrinta ugu soo bandhigo.</p>
      <p>Rooblaha maantu ma aha kii toddobaatannadii ee sida libaaxa u
        tallaabsan jiray, ee niyadsami inta uu ka qabo ismoodi jiray rasuul
        Ilaahay dunida u soo diray. Niyaddii iyo jacaylkii uu shaqadiisa u hayn
        jiray beryahan wuu iska la yahay. Muxuu niyad u hayaa ama ku jeclaadaa
        shaqo aan horumar dhaqaale iyo mid derajo toonna lahayn? Wahsi ayaa laga
        soo taagay, in uu shaqada aado iyo in kalena maba ka la jecla. Wax walba
        wuxuu ka jecel yahay in uu gurigiisa iska joogo oo sida jiirka
        buugaagtiisa iskaga dhex jiro afadiisana agagaarka ka arko. Waa se
        haddii aanu busaarad la joogi waayin, oo ku khasbanaan in uu dadka uu
        yaqaan ee carabta ka soo degay biil ka soo shaxaado. Karaamo la’aanta
        ayaa wax walba kaga daran. Karaamada Alle idinka qaad! ayuu ku habaaraa
        kuwa dalka xukuma.</p>
      <p>Marba kuray xun oo aan meel wax loo wado iyo meel laga wado toonna
        aqoon ayaa xafiiska loogu keenayaa oo la lee yahay: ”Rooble, bal yarkan
        shaqada tustus.” Maalmo ka dibna wuxuu arkayaa kii oo waax dhan agaasime
        ka ah. Ilaa markii dambe uu isku arkay cillad iyo cuqdad ah in qofkii
        dawladda u shaqeeya ee uu isagu ka cilmi badan yahay ama shaqada uga
        horreeyay ee ka nolol sarreeyaba u arko in uu ku kasbaday dariiq aan xaq
        iyo xalaal ahayn.</p>
      <p>Mar wuxuu isu arkaa qof guuldarraystay, mar kalena qof laga hiiliyay.
        Kurayo iyo foodley badan oo isaga shaqada gacanyare uga ahaan jiray ayaa
        maanta fadhiya xafiisyada ugu sarreeya waaxyaha ka la duwan ee
        wasaaradda, rag badan oo ay isku lod ahaayeen ayaa haysta dhaqaale aad u
        badan oo dhistay guryo qaali ah kuna tamashleeya baabuur qurux badan.
        Isaguna masruufka ayuu ka welwelayaa. Muddo dheer ayuu caddaalad
        darradaa u dulqaadanayay, maanta se dulqaadkii waa ku daboyaaqo.</p>
      <p>Awal wuxuu islahaa kuwaa xaaraanta kugu dhaafay xalaal baad ku gaadhi
        ee iska dabo soco, laakiin beryahan waa quus. Wax ka sii dara mooyee wax
        ka soo raynayaa ma jiraan. Wuxuu u garaabay kuwo markii ay ifofaalaha
        xun arkeen dalka debedda uga yaacay, wuxuuna isu arkay qof dhan walba
        seegay. Waar waxani waa dhan walba seeg ee meesha ka tasho, ayuu marar
        badan isku la taliyay, haddana ku ma tallaabsado.</p>
      <p>Mar buu guddoomiye ka noqday guddi heer qaran ah oo loo xilsaaray in
        ay eraybixin u sameeyaan waxyaalaha af soomaaliga ku cusub ee aan ilaa
        markaas la eraybixin. Wuxuuna rumaysan yahay isaga iyo kooxdii la
        shaqaynaysay in ay taa guul weyn ka soo hooyeen. Muddadaas yar, oo ahayd
        sannad iyo saddex bilood, waxay eraybixiyeen in ka badan boqol eray oo
        si rasmi ah af soomaaliga uga dhaqan galay. Guusha intaas la’eg in lagu
        abaalmariyo ha joogto ee waxaa la diiddan yahay in loo qiro. Xasadka iyo
        xiqdiga ayay wax walba kaga dareen.</p>
      <p>Sannad ka hor ayaa Xarunta Wasaaradda laga beddelay oo xil aan macno
        lahayn looga dhiibay Xafiiska Manaahijta. Taa u ma arko dallicin iyo
        beddelaad toonna, ee waxa uu rumaysan yahay in ay ahayd lumin iyo
        tuurid, si uu waraaqaha badan ugu dhex lumo. Xafiiska Manaahijta maxaa
        yaal ee aan waraaqo habaas badan iyo sanboor ahayn?</p>
      <p>Haddii aqoontiisa iyo waayo’aragnimada uu shaqadan u lee yahay la
        eego, wuxuu isu arkaa in aan cidina kaga xaq lahayn agaasime ama wasiir
        kuxigeen, haddiiba uu wasiir waayo.</p>
      <p>Bal haddana aqoontiisa ka ma maarmaan, oo marka ay runi run tagto, ee
        qof waxtar ah loo baahdo, isaga ayay ilaa heer wasiir isku soo ag
        toominayaan: ”Rooble, bal arrintan nala eeg. Rooble, hawshan adiga cidi
        kuguma dhaanto ee isu xilsaar”, iyo nacnac la mid ah. Bisha soo socotaba
        shir caalami ah oo lagaga hadlayo la dagaallanka qoris iyo akhris
        la’aanta dunida sookoraysa, laguna qabanyo London, wefdi uu isagu
        hoggaaminayo ayaa Soomaaliya uga qaybgelaya. Haddii ay cid hawshaas
        isaga ku dhaanta hayaan waa ay u diri lahaayeen ee waa ay ka maarmi
        waaayeen. Isaga sharfi maayaan, horumarinta danaha qarankana dan ka ma
        leh.</p>
      <p>Maxaad waxaaba kaga daali, Negeeye oo dhawr sano ka hor objac askarta
        ku galay sow maanta cid walba ka ma sarreeyo ka mana nolol wanaagsana?
        ayuu Rooble ku fekeray. Bal Raage iyo Leyla oo in ay bulshada meel
        sharaf leh ka galaan waxii aad ogayd ee dadaal ahaa u soo maray maanta
        xaalkooda ka Negeeye dhinac dhig! Laakiin maxaad sidaas ugu fekeraysaa?
        Si kastaba ha ku gaadho ee horumarkiisu sow adigaba horumar Kuu ma aha?
        Gurigan aad kiro aadan bixin karteen kaga badbaadday sow isagu ma
        leh?</p>
      <p>“Haye, ilaa dorraad in aad joogtay waa la ii sheegaye, ma waxaan
        maqlay guri kale ayaad Wadajir ka iibsatay?”</p>
      <p>“Haa. Maanta wax lacag la geliyo guri baa ugu aayo roon.” “Haddii
        sidee loo eego?” “Si walba, sida joogtada ah ee ay dhulka iyo guryuhu u
        sii qaaliyoobayaan tusaale ahaan, iyo sida uu shilinku u qiimo
        beelayo.”</p>
      <p>“Waxaa muuqata in aad lacag yeelatay. Maamul askar ah askari uun baa
        ku hoos noolaan kara ee ma u malaynaysaa in ay askarinnimo ii
        qaadanayaan?” ayuu ku kaftamay.</p>
      <p>“Noloshu waa khammaar qof walibana halka uu saarto waxa uu ka helo
        ayuu lee yahay.”</p>
      <p>Rooble si aan faraxsanayn ayuu Negeeye u eegay, hadalka wuxuu u
        qaatay ku digasho iyo liidid.</p>
      <p>“Waa falsafaddaas doqonta ah waxa dalka halkaas dhigay. Ma shaqo
        qaran ayaad khammaar ku sheegaysaa?”</p>
      <p>Intii aanu jawaabin ayuu isaga oo isillawsan jeebka sigaar ka la soo
        baxay.</p>
      <p>“Ha igaga shidin gurigayga sigaarka, shalay baad ku shidday oo aan
        xalay foodda soo gelin kari waayaye.”</p>
      <p>Negeeye sigaarkii jeebka ayuu ku ceshaday hadalkii horena sii
        xigtay:</p>
      <p>“Waxaan u jeedaa, xirfadda uu qof waliba doorto horumarkeedu wuxuu ku
        xidhan yahay duruufaha jira. Tusaale ahaan sarkaalnimadu in ay xirfado
        kale oo badan maanta dhaanto waxaa caawiyay xaaladda siyaasadeed.”</p>
      <p>“Wax walba siyaasad lagu ma sheego. Ummad dhan baa lagu khasbay in ay
        maamul u shaqayso ama aanay shaqaba qaban, in dalka loo shaqeeyana waxaa
        laga dhigay denbi. Ma aha in lagu gabbado xaalad siyaasadeed oo
        sheyddaan iyo khammaar, ee waa in ay qorshe iyo caqli jiraan.”</p>
      <p>Wax uu ka xanaaqo imika la ma dhihine odaygu in uu hore isaga
        xanaaqsanaa ayuu Negeeye maleeyay. Awalba taliska mucaarad wuu ku ahaan
        jiray, laakiin imika xaalkiisu waa nacayb qoddo fog. Cisho aan fogayn
        ayay mid taliska daacad u ah oo meel ka la shaqeeya sheekaysteen, wuuna
        u qirtay sida uu maamulka uga niyad xun yahay. Kiina markiiba wuu
        cararay oo soo dacweeyay, isla habeenkii ayaana saqdhexe guriga lagala
        baxay. Laba habeen iyo laba maalmood ayaa meel uu jaan iyo cidhib dhigay
        la la’aa oo godka nabadsugidda ku huursanaa, ilaa wasiirka waxbarashadu
        cagihiisa ku tegay oo ka soo daayay.</p>
      <p>“Anigu maamulka u ma shaqeeyo ee waxaan difaacaa dalka,” ayuu Negeeye
        yidhi isaga oo gartay odaygu in uu isaga ku dheg hadlayo.</p>
      <p>“Waxay ahayd qof waliba in uu mushaharadiisa isku fillaysiiyo. Ma aha
        in dunida la dawarsado, haddana waxa la soo helo aan dalka wax loogu
        qaban ee dhagxaan iyo biro fillooyin iyo baabuur loo bixiyay la geliyo.
        Waxaasi miyay tahay mushaharo la shaqaystay? Xaggee baad waxaas oo lacag
        ah ka keenteen?”</p>
      <p>Mar kasta oo ay labadoodu kulmaan Negeeye wuxuu sii xaqiiqsadaa
        abtigii in aanu jeclayn. Sidaas oo kale wuxuu sii ogaadaa in uu yahay
        nin ay mucaaradnimo googooysay. Rooble haba ahaado dadka hadalka
        qallafsane Negeeye wuu hubaa in aanu dadka kale sida uu isaga u la hadlo
        u la hadlin, siiba Leyla iyo Raage marnaba sidaas u la ma hadlo. Laakiin
        dan ka ma leh, isaga oo intan ka yar ayuu cidna dan ka yeelan waayay.
        Hadaltirada odayga ka ma uu jawaabin ee dantiisa ayuu u gudbay. Wuxuu
        yidhi isaga oo weliba hadalka beerlaxawsi ku lifaaqay:</p>
      <p>“Abti, wax aan kuugu imid arrin muhiim ah, taas oo ah in aan ina
        abtiday Leyla ku wayddiisto, oo aad reer dhisasho noogu ducaysid.”</p>
      <p>“Reer dhisasho?”</p>
      <p>“Haa, waayo qof igaga habbooni ma jirto.” Odaygu cabbaar ayuu isaga
        oo Negeeye eegaya aamusay, dabadeed inta uu muraayadaha iska bixiyay
        indhaha marmaray, mar kalena eegmada ku celiyay, isaga oo muujinaya in
        ay ahayd wax aanu sinaba u filayn. Waxaa la arki jiray abti wiilka uu
        abtiga u yahay xushmeeya, laakiin isagu kan dar alle ayuu u shuufay.
        Haddii uu awoodo marnaba Leyla ma uu siiyeen, iyadana sinaba ugu la ma
        taliyeen in ay guursato. Laakiin u ma arko in uu xaq u lee yahay in uu u
        diido, wuuna maleeyay labadoodu in ay hore wada hadleen. Xaalku wuxuu
        noqon karaa ”walaashaa isku ma hubtid ee seeddigaa ha ka la dhimannina”.
        Isaga oo taa maskaxda ku haya ayuu doortay hadal diblomaasi ah.</p>
      <p>“Sow ma habboona in aad iyada la hadashid?” “Waan la hadlay,
        oggolaanshahaaga ayayna shardi ka dhigtay.” Mar kale ayuu Rooble
        aamusay, cabbaarna fekeray, dabadeed inta uu muraayadihii gashaday,
        buuggiina ka la furtay, oo akhris isu diyaariyay, Negeeye ku yidhi:</p>
      <p>“Haddaba annaguna aanu isaragno ee berri isu keen keen.” Rooble
        markii uu Leyla la kulmay wax badan oo uu ka la hadlo ma hayn.
        Oggolaanshihiisa in ay shardi ka dhigtay u ma uu arag wax macno leh,
        waxay la noqotay in ay guurka Negeeye diyaar u tahay laakiin doonayso in
        ay isagana sharafto. Haddaa maxay kale oo noqon lahayd? Haddii aanay
        doonayn sow iskeed u ma ay diiddeen?</p>
      <p>“Leyla, talada guurkaaga keligaa ayaa leh, laakiin Negeeye ma u
        aragtaa nin aad isla keenaysaan?”</p>
      <p>Feker degdeg ah ayay maskaxda la kaashatay. Hadalka aabbaheed digniin
        iyo xogwaraysi labadaba waa ay ka dhadhamisay, sida wanaagsan ayay se u
        qaadatay.</p>
      <p>“Aniga iyo Negeeye waxaannu nahay dad wada dhashay, waana nin
        shaqaysta oo isku filan, markaas anigu xumaan u ma arko haddii aad adigu
        oggolaatid.”</p>
      <p>“Anigu haddii aad amxaar ii la timaaddana in aanan kuu diideen waad
        og tahay. Ma jiro wax dookhaaga ka sarreeyaa, markaas waan isugu kiin
        ducaynayaa, liibaan ayaanan idiin rajaynaa.”</p>
      <hr />
      <p>Negeeye markii Leyla la siiyay toddobaad keliya ayuu fasax haystay,
        dhakhso ayuuna u noqday si uu soo qaato waqti uu hawlihiisa ku
        dhammaysan karo. Sidaas ayuu ku tegay oo haddana bil in ka yar isa soo
        rogay. Isaga oo boorso samsanayd ah sita ayuu reer abtigii, oo imika
        reer soddogna u ah, booqasho ugu tegay. Fadhiga ayaa shaah lagu wada
        cabbay, dabadeed sidii caadada u ahayd Qarad iyo Leyli si ay labada nin
        u sheekaystaan ayay si dhuuban uga siibteen. Markii ay isu keliyaysteen
        ayuu Negeeye boorsadii uu sitay odayga u taagay isaga oo leh:</p>
      <p>“Abti, innagu yarad isa siin mayno ee bal waxan masruuf ka
        dhigta.”</p>
      <p>Odaygu boorsadii ma guddoomin ee inta uu ismaahiyay ayuu indhihii
        xunxumaa ee uu Negeeye necbaa ku eegay. Negeeye markiiba xanaaq kulul
        ayaa dhiiggiisa wada xulay. Bal axmaqaa eega, isaga oo niyadda iska leh
        ayuu boorsadu dhankii ay u taagnayd qunyar dhulka u dhigay. Rooble inta
        uu boorsadii si digtoon u qaaday oo miiska saaray ayuu furay, markii uu
        lacag badan oo si qurux badan u rasaysan arkayna ninkii hor fadhiyay
        ayuu mar kale fiiriyay.</p>
      <p>“Waa xoolo aad u badan. Weligay lacag intan tiro la’eg indhahaygu ma
        ay arag.”</p>
      <p>“Wax macno leh ma aha ee abti masruuf ka dhigta.” “Waxaan ku
        wayddiiyay, adigu horta ma askari baad tahay mise baayacmushtar?”</p>
      <p>“Askari baan ahay, laakiin abti, idinka dalku haddii uu idinka
        galoofoobay annaga wuu noo irmaan yahay.”</p>
      <p>“Haye?”</p>
      <p>“Dee waa sidaas.”</p>
      <p>“Waxba idiin ma irmaana ee inta aad wadnaha ka dalooliseen ayaad
        dhuumo gashateen oo dhiigga kaga nuugaysaan. Marka aad dhiigga ka
        dhammaysataanna dhuumuhu waxay idiin soo qaadayaan sun aad ku dhimataan.
        Waa haddii aan dhakhso la idinka qaban.”</p>
      <p>“Dhiig iyo dhay mid aanu ka nuugnaba sow dalkayagii ma aha, miyaanu
        dal kale leh nahay?”</p>
      <p>Rooble inta uu boorsadii xidhay oo xagga Negeeye u riixay ayuu ku
        yidhi:</p>
      <p>“Waar nin yahow, dal baa noo irmaan lahaane lacagtaada qaado. Dalka
        irmaani waa kee ma meeshan goraygu ka hadaafay?!”</p>
      <p>Negeeye wuxuu ka la garan la yahay odaygu in uu isaga neceb yahay oo
        xasdayo, in ay mucaaradnimadu cudur ku noqotay, iyo in uu asaasaqay.
        Laakiin adiga ayaa qaldan, horeba taa waad ugu ogayd ee maxaad uga
        tashan la dahay? Bannaankaa Ilaahay maad ka martid? ayuu ku fekeray. In
        kasta oo uu doonayay in uu dareemo, dadkana dareensiiyo, in loo baahan
        yahay oo uu cid wax tari karo, haddana runtii isla markaas wuu jeclaa
        odaygan u abtiga ah ee ciilka iyo caydha ka bixi waayay in uu wax taro.
        Si kastaba ha ahaato ee abaalkiisii muxuu noqday? In lagu qoslo! Isaga
        oo aan dood kale gelin ayuu lacagtiisii qaatay gurigiina ka baxay.</p>
      <p>Rooble haddii bastoolad madaxa lagaga qabto lacagtaa ma qaateen,
        waxay u la mid tahay dhac loo la yimid. Isba wax wuu dhici karaa haddii
        uu sida dadka kale isa soo qaawiyo oo xaar isku soo dhammuuqo. Ma isaga
        oo da’daas jooga ayuu xaaraan canka iyo caloosha ka buuxsan karaa? In uu
        xalaalcun yahay waa waxa ugu weyn ee uu maanta ku faani karo. Weligiiba
        se xalaalcun ha ahaado, sheyddaanku haddii aad iska naartid qof kale
        ayuu isaga kaa soo dhigaa. Lacagtii uu maalintaas diiday iyo mid ka
        badaniba gurigiisa waa ay soo gashay, Leyla oo aan iyadu fikradda
        aabbaheed la qabin ayaa sabab u noqotay lacagta Negeeye in ay qoyska
        bidix iyo midigba u jiidho.</p>
      <p>Maalintii taa xigtay, goor barqo ah, ayuu Negeeye saaxiibkii Diiriye
        shaqada ku soo booqday. Xisad ayaa lagu jiray, barxadda dugsiguna waxay
        ahayd cidla waaqla aan dhaqaaq yar lahayn. Halka ugu shishaysa waxaa ka
        soo jeeda xafiisyada oo jaranjaro loo fuulayo, barxad yar oo meel sare
        oo xafiisyada hortooda ah waxaa keligii sida waardiye kursi ku soo
        fadhiya Diiriye oo dhaqdhaqaaqa ilaalinaya. Isaga iyo Negeeye halkaas
        ayay wada fadhiisteen. Wuxuu u sheegay in uu toddobaadka soo socda aroos
        gelayo uguna yimid in uu hawsha la maamulo.</p>
      <p>“Oo Amran miyaad ka la tagteen?”</p>
      <p>“Amran waa tii jiman raacday, carruurtii ayay se haysaa oo aan ka
        welwelayaa.”</p>
      <p>“Oo maxaad uga welwelaysaa, weligoodba sow iyadu ma ay hayn?”</p>
      <p>“Waar qoftu tii aad ogayd ma aha, in ay miyir qabtaba u malayn
        maayo.”</p>
      <p>“Haye, ta cusubina waa ayo?” “Odayga ii abtiga ahi mid uu dhalay.”
        “Ma Leyla?” “Illayn waad taqaan.” “Yaraantii waa anigii aqaannay, cisho
        dhoweyd oo ay <em>Qaawane</em> halkan ku soo booqatayna waan arkay oo
        waa ay qurux badan tahay. Hambalyo!”</p>
      <p>Waa beentii ee Leyla si wanaagsan ayuu u yaqaan, ugu yaraan laba jeer
        wuu shukaansaday. In kasta oo aanu labada jeer marna darar ka maalin
        wuxuu islahaa waa ay kuu dihin tahay. Markii uu isagu taa ka fekerayay
        Negeeye wuxuu ku qoslayay naanaysta Raage.</p>
      <p>“Oo illayn <em>Qaawane</em> waa loo yaqaan?”</p>
      <p>“Anigu markii uu yaraaba waa u aqaannay, ma nin aan naanays lahayn
        ayaa se jira? Nin aan naanays lahayni sow ma aha ri seenyoon?”</p>
      <p>Negeeye wuxuu xasuustay qudhiisa naanaystii mar magaciisa ka
        caansanayd, <em>Habaarqabe,</em> oo aan maanta dad badani u aqoon, inta
        u taqaanna u qariso. Sababta ugu weyn ee aanay taa beryahan dhegihiisu u
        maqali waa dadkii ay isku kacaanka ahaayeen iyo guud ahaan reer
        damalweyn oo aanay badanaa isarag. Wuxuu kale oo xasuustay tii Diiriye
        ee ahayd <em>Dalab</em>, oo aan qudhiisa qof Damalweyn ka yimid ma aha
        ee cid kale Xamar uga aqoon. Dalbihii markii uu yaraa looga baqi jiray
        in uu jabo intii uu weynaaday aad u ma muuqdaan.</p>
      <p>“Diiriye, adiga qudhaada waa tan bidaartu kuu xiirtay, calooshana
        lagu moodo jannaale Sacuudiga ka soo degay ee dhakhso isu meelee.”</p>
      <p>“Talada guurku waa ay wanaagsan tahay, laakiin faallada bidaartayda
        iyo calooshayda hablaha u daa.”</p>
      <p>“Waa yahay ee waxan oo naag ah midina miyaanay fal iyo madiiddo kugu
        goyn?”</p>
      <p>“Sida aad og tahay falkooda awal si fudud ayaan isaga fardaamin
        jiray, imika se sida aad sheegtay waa waqtigii aan guur isku fardaamin
        lahaa.”</p>
      <p>“Isku fardaami oo weliba dhakhso isu fardaami.” Dawankii xisadda ayaa
        dhacay, mawjado arday ah ayaana fasalladii ka soo butaacay, waa nuse
        saacihii. Negeeye sidii qof gaajaysan oo jeex midho badan soo galay ayuu
        hablaha yaryar ee fasallada ka soo dareeray marba mid eegmada ku la
        haliilayaa, oo isaga oo aan ka bogan haddana mid kale ku la boodayaa.
        Markii uu yaraa wuxuu jeclaa naagaha isaga ka waaweyn, laakiin beryahan
        wuxuu jecel yahay kuwa aad uga yaryar. Wuxuu ku hakaday gabadh aan
        dharka ardayda sidan oo wiil arday ah la taagan.</p>
      <p>“Diiriye, taasi ma ardayad baa mise waa macallimad?”</p>
      <p>“Waa macallimad.”</p>
      <p>“Abba baabay! Ilaah baa ina leh ee taasi waa biyo dahab. Kollay in
        aad maamule u tahay ku ma aad xushmayn ee warkeeda i sii?”</p>
      <p>“<em>Qaawane</em> wayddii.”</p>
      <p>“Waxaa muuqata ina abtigay in uu ku muquuniyay.”</p>
      <p>“Waxba i ma uu muquunin ee wuxuu lee yahay dhaqan aanan jeclayn.
        Haddii aanan adiga kugu qaddarinayn, isla markaas maamule u ahayn, waanu
        isku ceeboobi lahayn.”</p>
      <p>“Maxaa jira?” “Taa aad tilmaamaysaa markii ay shaqada bilawday iyada
        oo sheeko noo socoto ayuu daf na soo yidhi, markii aan faraha uga
        qaadayna in uu hoosta uun kaga jiro mooyee horumar ka ma gaadho. Muxuu u
        sheegaa? Waa la yaabban yahay!”</p>
      <p>“Ma jecli in aan idin dhex galo, ma waxaad se lee dahay ‘dhuuggu naqa
        ma daaqo laga mana daaqo’?”</p>
      <p>“Naagi waa gaabsi iyo guur mid uun, wax labadaas ka dhexeeyaa miyaa
        ay jiraan? Isagu sida ciyaal Xamarka ayaad maqlaysaa isaga oo leh:
        ’Waanu isjecel nahay. Waanu wada soconnaa.’ Waxaasi ma wax nin weyni ku
        hadlaa?”</p>
      <p>“Allaa i lehe wax uu nin weyni ku hadlo ma aha.” Raage isaga oo fasal
        ka soo baxay ayuu arkay Negeeye oo Diiriye la fadhiya wuuna u yimid oo
        salaamay. Maalintii kulankooda cusub ugu horreysay sidii ay guriga
        Rooble isugu afdhaafeen isuma niyad furna, laakiin laba jeer oo markaa
        ka dambeeyay sheekadoodu waxay u dhacday si dabiici ah. Mid waliba wuxuu
        diiddanaa in uu isagu noqdo daciif wax gocanaya.</p>
      <p>“Maanta waad soo dheeraatay ee nabad sow ma aha?” “Waa nabad ee
        kormeer baan ahay ee adiga iyo Diiriye maxaad meesha ku haysaan?”</p>
      <p>“Waxaanu ku haynaa waxaa aad ubax daawanaysid ee aad ku indho
        daraandartay.”</p>
      <p>“Laakiin ubaxa daawashadiisu maxay taraysaa haddii aan la
        daaqayn?”</p>
      <p>“Ubax la ma daaqo ee horta midho ha ka bislaadeen, inta ka horraysana
        daryeel iyo xannaano ha la siiyo. Degdegga iyo khasabku waa dhaqankii
        askarta,” ayuu Raage ku jawaabay, isla markaa u dhawaaqay Deeqa oo qolo
        kale la taagan, markii ay soo eegtayna in ay timaaddo ugu gacan
        haadiyay. “Isbarasho wanaagsan, ninkani waa Negeeye, ilmo abti ayaanu
        nahay.”</p>
      <p>Deeqa iyo Negeeye waa ay isgacan qaadeen. Hore ayay u maqashay
        sarkaalka magacaas leh ee ay dhowaan Leyla aqal gelayaan. Markii ay sii
        eegtay waxay ku dhowaatay in ay qososho, waayo waxay ka heshay isla
        sawirkii ilaa maalintii ay sheekadiisa maqashay maskaxda ku haysay.
        Isaga oo labada cagood derbiga hortiisa ah ku haya kursiga uu ku fadhiyo
        inta uu dib ugu jiifsaday sida uu ugu leexaysanayo, shaarubaha weyn ee
        madow iyo naxariisdarrada indhihiisa, iyo sida aanu waxba dan uga
        lahayn, waa aragtidii ay sarkaal maanta jooga ka haysatay oo tabtii
        ah.</p>
      <p>“Innagu waxa aynu isu nahay waad sheegtay ee inanta waxa aad isu
        tihiin maad ii sheegtid?” Negeeye ayaa yidhi.</p>
      <p>Deeqi waa u xabiib ee xile u ma aha, saaxiibad in uu ku sheegaana
        dhaqan ahaan waa ay yar foolxun tahay. Isla markaas Diiriye oo meesha
        fadhiya in uu u quus gooyo Negeeyena dumaashidii uga digo ayuu rabay.
        Taas darteed wuxuu ku jawaabay:</p>
      <p>“Waxaanu isu nahay saaxiibbo shaqo iyo xoogaa kale.” “Xoogaa kale?
        Quruxda intaas la’eg ma xoogaa keliya ayaa kaaga fillaaday?” ayuu
        Negeeye la soo booday isaga oo xasuusan warbixintii Diiriye.</p>
      <p>“Qofkii kuu macaan mar la ma wada muudsado.” “Waar muudsi lahaane,
        miskiin yahow, dunida waxii aad aragtid burburso horena uga soco.”</p>
      <p>In kasta oo la wada qoslay Diiriye si gaar ah ayuu u sii qoslay waayo
        wuu jeclaa in Raage sidaas loo la hadlo. Berigii uu isaga iyo Deeqa u ka
        la baxay runtii wuxuu islahaa waxba ha ku la tartamin ee marka uu soo
        tuuro hawada ka daf, adiguba kuwa aad tuurtid waa la dafaaye. Laakiin
        kani mid wax tuuraya ma aha, waxaad mooddaa in uu ku ag indho beelay,
        sidii iskudhoon ayuun buu dhexda kaga maran yahay waxbana ka ma
        dheefo.</p>
      <p>“Waa tii aan hore kuugu sheegay oo degdeggu waa falsafaddii askarta.
        Noloshu maalin keliya ma aha”, waxaa si wacdi u eg u yidhi Raage.</p>
      <p>“Taaduna waa falsafadii wadaaddada. Dunidu maanta oo keliya in ay
        tahay iyo in kale adiga yaa ku raaciyay?”</p>
      <p>Diiriye weli qosol xumaani ka buuxdo ayuu wadaa. Ciil uu si kale u
        muujin kari waayay ayuu intaa ku cabbiray.</p>
      <p>Deeqa waxaa u taagnaa gabdho ay debedda u wada bixi lahaayeen, iyada
        oo sii dhaqaaqaysa ayayna tidhi:</p>
      <p>“Negeeye, nabad gelyo! Ninkaagan leh dunida mar keliya ha la
        burbursado waaban kaa baqaye.”</p>
      <p>“Nabad diino, Deeqa! Waxbana ha iga baqin gabdhuhu igama
        baqaane.”</p>
      <p>Raage qudhiisu wuxuu doonayay kooxda baxaysa in uu raaco, wuxuuna
        Negeeye ku sii sagootiyay:</p>
      <p>“Maanta waad soo dheeraatay, waxaan se filayaa saaxiibkaa ayuun baad
        soo gaadhay?”</p>
      <p>“Haa, ninkan ayaan arrin yar ugu imid.” “Haddaba nabadeey!”
        “Nabadeey!” Shaqadani waa ay fudud dahay marka lacag loo hayo. Wax kasta
        oo arooska looga baahdo Negeeye heegan ayuu u ahaa awood dhaqaale ayuuna
        u lahaa. Filladii ayuu wax walba ku soo toomiyay. Beerta barwaaqada ah
        ayaa si walba loo qurxiyay, ilaysyo ka la nooc ah ayaa dhirta lagu taxay
        oo caleenta iyo ubaxa toban midab u yeelay. Halkaas ayaa labada arooska
        ah iyo labada la jira salooto dhan u soo wada jeedda loo dhigay, kuraas
        iyo miisas maryo cad lagu goglayna la iska hor jeediyay. Halkaas iyo
        gogol gudaha la dhigay ayaa marti aan boqol ka yarayn shaqaale jajabani
        gacmo furan iyo waji faraxsan ku soo dhoweeyeen. Qaar ka mid ah
        Hobollada Waaberi ayaa la soo casumay oo heestii caanka ahayd ee “Xamdi”
        iyo kuwo kaleba qaaday.</p>
      <p>Xoogaa kulayl ah baa jira. Negeeye isaga oo wejigii dhuubnaa ee
        salxanyaha dheeraa dadka uu safka la fadhiyo ka dhex mudhay, dhegihii
        waaweynaa lulalaya, indhihii godgodnaa ee ay naxariistu ku yaraydna
        golaha marba dhan u la raacaya, waa kaas Leyla dhinaciisa bidix ku
        hubsaday, oo sidii kelitalis afrikaan ah gafuurka kibir la taagaya.
        Waxaa midigta ka fadhiya Diiriye oo aad uga muuq duwan oo kursigii
        debecsanaa ku dhex lumay, bidaartii caddaydna markii ay dhididday ee
        ilaysku ku dhacay dhalaalayso.</p>
      <p>Leyla iyo Deeqa labaduba habeenkaa waxay lahaayeen qurux lala
        ashqaraaro, laakiin eegmada harraaddan ee ragga, ee qaarkood suuxdinta
        ku dhowi, waxay ku tiigaalayeen minxiisadda oo ay u arkayeen qof madax
        bannaan. Golaha waxay uga dhex muuqatay sida uu dayax dhammays ahi cirka
        oo aan daruur lahayn xiddigaha uga dhex muuqdo. Toobka dheer ee cas ee
        gacmogaabka ah jidhkeedana sida wanaagsan ugu jaan go’an waxaa laabta ka
        soo riixayay laba naas oo la moodo doombir barwaaqo. Dhexdeeda dhuuban
        si gaar ah waxaa loo arkayay barta ay xudduntu ku beegan tahay ee godan.
        Qoorta ilaa naasaha jirridooda bannaan ee uu siliska dahabka ahi
        galgalanayo iyo cududaha qaawani ninkii eegaba waxay ku abuurayeen
        ladaadyo.</p>
      <p>Waa markii koowaad ee ay Deeqi minxiisad noqoto, ama sideedaba
        fadhiisato meel intaas oo indhood ka soo eegayaan oo aan fasalka ahayn.
        Sidaas awgeed aad ayay uga khajilaysay indhaha badan ee aad mooddo in ay
        cawryayaan. Laakiin waxaa dhiirrigelinayay Raage oo aanay mar keliya
        indhahoodu ka la libdhin.</p>
      <p>Diiriye Deeqa weli rajo ayuu ka qabaa, caawana waxa qalanjo goobta
        isugu timid keligeed ayaa uga qoondaysan. Wuu farxay markii uu maqlay in
        ay noqonayso minxiisadda arooska, waayo wuxuu filayay haddii uu mar
        keliya fursad habboon u helo in uu gacanta ku dhigi karo. Munaasabaddani
        waa fursad aad waqti badan ku la keliyaysan kartid, kas dumar oo
        kadalloob rag kaaga dambeeyay kaad ku ogayd ma aha ee aad madaxeeda mijo
        ugu rogi kartid, ayuu islahaa. Wuxuu rumaysan yahay marka martida la ka
        la diro, ee ay labada arooska ah iyo labadoodu isu soo hadhaan, isla
        markaa <em>FIAT</em>-kii uu <em>Faras-Cadde</em> u la baxay kambalka ugu
        qoofalan yahay, in ay isaga iyo Deeqa wax badani dhex mari karaan. Haa,
        habeen ay ka nugushahay heli maysid, waa tii la yidhi habeenka ay naagi
        aroos tahay naaguhu waa wada aroos.</p>
      <p>Marba af dheer ayuu Negeeye iyo Leyla ka dul lalinayaa oo Deeqa erayo
        degdeg ah ku tuurayaa. Mar uu labada kale oo mashquulsan dhabarkooda ka
        la hadlay wuxuu ku yidhi:</p>
      <p>“Caawa halkan aynu isaga wada hoyanno.” “Halkan maxaa inoo hoynaya
        sow guryo ma lihin?” “Arooska sow innagu gacanyare u ma nihin?” “Haddii
        aynu u nahay ma hawl baa inoo hadhay?” “Haa, in aynu cidlada ka
        ilaalinno.” “Haddii ay isku cidloonayaan maxay isu guursadeen?” “Loxos
        bixintu waa muhiim.” “Intaasi waa kugu adiga.” “Haddii ay bixid noqotana
        aniga ayaa ku sii qaadi.” “Taa waa aynu isku leh nahay ee na wada qaad.”
        “Adiga iyo?” “Raage.” “Isagu inama sugi karo ee aniga ayaa baabuur kale
        sii saari.” “Maya, kollay annagu waanu israacaynaa.” Markii golaha lagu
        ka la dareeray habeenkii gelin dambe ayuu u wareegay. Halhayska ah
        “aroos lagu ma raago laga mana raago” waa iska hadal ee arooska
        soomaalida aad baa loogu raagaa. Martida intii aan baabuur wadan intii
        baabuurta wadatay ayaa lagu daray, Diiriye iyo Raage ayaa taa
        maamulkeeda isu xilsaaray. Beerta guriga iyo debedda baabuurtu tuban
        tahay ayay gaaf wareegayaan oo kii qof ka dhiman yahayba qof ku
        tuurayaan. Diiriye in kasta oo uu baabuur wato haddana daadguraynta
        martida xil iska ma saarin.</p>
      <p>“Diiriye, adiga ayaa baabuur wata ee dadka maad qaar inaga gurtid?”
        ayuu Raage wayddiiyay.</p>
      <p>Diiriye meel kale ayuu hadalkii u la booday: “Hawsha inta dhiman
        annaga ayaa ku filan ee adigu iska hoyo.” Caawa fekerkiisa oo dhami waa
        Deeqa, sidaas darteed imaatinka Raage ee arooska iyo joogitaankiisa
        goortan soo gaadhay midna ku ma faraxsana.</p>
      <p>Wax la qulqulaba, wax habsami ama habaqle loo dareero, wax koox koox
        buuqaysa, laba laba faraxsan iyo keli keli nasiibxun loo baxaba,
        shantoodii ayaa isu keliyaystay. Halkii ay aroosku awal fadhiyeen ayaa
        la iska soo hor jeestay lagana hadlay in ay xafladdu si fiican u
        dhacday, marka laga reebo tobaneeyo daqiiqo oo ay korantadu tagtay oo
        mugdi lagu jiray oo ahayd intii aan la haleelin in mishiin guriga u gaar
        ah la shido. Waxaa kale oo dhacday in uu nin hamuun qabaa gabadh toojo
        ah xaluska qabtay iyaduna quraarad madaxa kaga dhufatay.</p>
      <p>“Diiriye, ina keen aad annagana na sii qaaddide”, ayuu Raage
        codsaday.</p>
      <p>“Aniga iyo Deeqi qoladan ayaannu loxos bixinaynaa ee adigu iska hoyo.
        Miyaan ku qaadaa?”</p>
      <p>Raage tuhun uu ujeeddada Diiriye ka qabay ayaa u caddaaday. Isaga oo
        aan weli jawaabin ayay Deeqa oo qalab qaadasho bilawday soo
        jeedisay:</p>
      <p>“Maya, ciddan caawa dhisnay, berrina waa aynu soo booqan ee inaga
        kaxeeya.”</p>
      <p>Diiriye Deeqa oo sii dhaafaysa ayuu gacanta soo qabtay ilaa ay
        xaggiisa u hantaaqootay oo ku yidhi:</p>
      <p>“Ha noqon doqontii midhaha gurtay ee xabbaddii ugu dambaysay ka
        caajistay, ee waa laguu baahan yahay ee ha tegin.”</p>
      <p>Waa ay iska dhufatay oo si xanaaq leh u tidhi: “Joog adigu haddii aad
        joogaysid, oo doqon iyo wax ka xunba adiga ayaa ah ee annaga waxaa ha
        noogu maahmaahin.”</p>
      <p>“Maahmaahdu labadeennaba waa ay ina khusaysaa ee maxaad ii
        cayday?”</p>
      <p>“Waannu ku caayaynnaa ee mar dambe ha na qabsan.” Saddexdii kale meel
        ay labadan qof ee isku mashaqoobay ka dhex galaan waa ay garan waayeen,
        waxayna door bideen in ay sugaan erayga xiga labadooda ka bilaaba si ay
        markaa u aamusiiyaan.</p>
      <p>Laakiin Diiriye isaga oo ka xun shukaansigii uu caawa oo dhan
        maldahayay in la fahmay, oo ay ka jajaban tahay, ayuu iska aamusay. Waa
        la ka la xanaaqay, waxaana khasab noqotay Negeeye in uu Raage iyo Deeqa
        isagu qaado.</p>
      <p>Raage qudhiisu habeenkaas Deeqa guul ku la ma hoyan ee gurigeeda ayay
        toos u tagtay, waxaa se isaga guul u ahayd in ay weli gacanta ugu jirto.
        Habeenkaa ka dib fiiro dheer ayuu u lahaa, af iyo addin, wax kasta oo uu
        Diiriye ku kaco oo Deeqa ku saabsan, wuxuuna go’aansaday haddii uu
        xushmad ka waayo in uu gacan u la tago. Laakiin Diiriye maalintaa ka dib
        Deeqa waxba ku ma uu darsan, sababtuna runtii ma ay ahayn baqdin uu
        Raage ka qabay iyo ixtiraam uu siinayay midna, ee iyada ayuu ka rajo
        dhigay.</p>
      <p>Negeeye isagu markii uu Raage iyo Deeqa ka soo noqday wax keliya ayuu
        ka fekerayay waa Leyla. Jidhkeedii dheeraa ee dhuubnaa ayaa intaa hor
        jooga. Dumarka shilis isagu ka ma helo, laakiin kuwa sideeda u dhuuban
        wuxuu ka jecel yahay kuwa leh hilib debecsan oo taabashada u macaan,
        sidii Amran.</p>
      <h3 id="section-6">7</h3>
      <p>Goor casargaab ah isaga oo Raage bixid isu diyaarinaya ayaa
        albaabkiisa la garaacay.</p>
      <p>“Iyaa! Waar nimankani ma Carraale iyo Aadan baa?” “Salaamu calaykum!”
        ayay ku bariidiyeen. “Wa calaykuma salaam!” Waa ina Sheekh Xasan iyo
        Carraale oo labaduba ardaydiisa ah. “Haye macallin, nabad sow ma aha?”
        “Waar waa nabade, maanta waad soo dheeraateene.” “Haa, waannu soo
        dheeraannay, weliba guriga waanu soo garan weynay oo cabbaar baanu
        warwareegnay.”</p>
      <p>“Denbiga idinka ayaa leh, haddii aad imanaysaan waxay ahayd in aad
        iga soo tilmaan qaadataan. Waxba se ma aha mar haddii aad timaaddeen.
        Dhabcaal baan ahay oo marti badan ku ma aan tashan, waan se idiin
        helayaa laba kursi ee soo fadhiista”, ayuu yidhi isaga oo laba kursi oo
        ay buugaag iyo wargeysyo ku daadsanaayeen u bannaynaya. “Iska yar
        fadhiya gabdhaha ayaan shaah innoogu ballaminayaaye”, ayuu haddana isaga
        oo qolka ka sii baxaya martidii u sheegay.</p>
      <p>Qolku waa qol soolane caadi ah. Sariir bir ah oo aan qaali ahayn ayaa
        gurada soo taal, qaddiifad doogo ah oo caag ah ubax casina ku sawiran
        yahay ayaa dhulka ku goglan. Daaqad daah buluug ahi ka lusho ayaa albaab
        debedda u sii jeeda ku dhinac taal, albaab labaad oo ah ka ay ka soo
        galeen ayaana gudaha u sii jeeda. Waa qol aan wax badan kaga duwanayn
        qolalka ay iyagu ku nool yihiin, waxaa se dheeraad u ah buugta badan ee
        kabadhka duugga ah iyo miiska ay hareero fadhiyaan ku rasaysan, oo
        ingiriisi, carabi iyo soomaali isugu jirta. Wargeysyo carabi iyo
        ingiriisi ah oo duug u badan ayaa iyaguna miiska saaran. Buugta qaarba
        si ayuu Raage ku helay, Yurub ayuu se badankeeda ka la yimid. Asxaab uu
        qurbaha ku lee yahay ayaa wargeysyada badankooda u soo diray, oo dalka
        si kale ku ma soo gelin karaane gabadh Somali Air Lines adeegto ka ah
        ugu soo dhiibay.</p>
      <p>Markiiba labadii arday buugtii ayay ku qamaameen oo magaca iyo muuqa
        daawasho ku boobeen.</p>
      <p>“Mabaan moodayn in ay waxan oo buug ahi soomaali ku qoran yihiin”,
        ayuu Carraale maqashiiyay Raage oo irridka ka soo gelaya.</p>
      <p>“Sidaas u ma badna. In kasta oo uu qoraalka af soomaaligu ugub yahay
        haddana runtii dadaal xumo badan ayaa jirta.”</p>
      <p>Wuxuu eegay labadii buug ee ay ku foognaayeen oo ahaa ‘Ayaandaran’
        iyo ‘Ma dhab baa jacayl waa loo dhintaa?’ dabadeed wayddiiyay:</p>
      <p>“Ma akhrideen ‘Ayaandaran’?” “Haa, anigu waan akhriyay”, waxaa yidhi
        Carraale oo ahaa ka ‘Ayaandaran’ gacanta ku hayay.</p>
      <p>“Aadan, adigu ma akhriday?” “Maalmihii ay Xiddigta Oktoobar ku soo
        bixi jirtay ayaan akhriyay, laakiin haddii ay maanta ahaan lahayd buug
        kale oo aan cilmi adduun ama mid aakhiro ka kororsado ayaan ka dooran
        lahaa.” Ujeeddada Raage durba garay. Bilahan dambe dugsiga waxaa ka
        socday dhaqdhaqaaq diineed oo xoog leh, Aadan iyo Carraale ayaana
        hawshaas hormuud ka ahaa.</p>
      <p>“Ma waxaad lee dahay waan akhriyay waxbana i ma tarin?” “Haa,
        nasiibdarro! Wuxuu ii ahaa uun madaddaalo.” “Madaddaaladu, aniga
        aragtidayda, waa qayb ka mid ah faa’iidooyinka sheekada ee ma aha
        faa’iidadeeda keliya, waa haddii ay marka horeba tahay sheeko nuxur leh.
        Maxaad se u malaynaysaa sideedaba in sheeko loo qoro ama loo
        akhristo?”</p>
      <p>“Ma diiddani sheeko, laakiin waa in ay lahaataa waxtar la taaban
        karo, taariikh macno leh, sida tii Khaalid ibn Waliid oo aan dhowaan
        akhriyay tusaale ahaan.”</p>
      <p>“Laakiin taasi waa taariikh oo ka duwan suugaan.” “Haye?” ayuu yidhi
        Aadan. “Tusaale ahaan sheekada Khaalid ibn Waliid, in kasta oo aanan
        akhriyin, waan garan karaa in ay tahay taariikh nololeed ku saabsan qof
        gaar ah, laakiin ‘Ayaandaran’ waa sheeko faneed ka hadlaysa dhacdo dadka
        oo dhan qof walba si uun u taabanaysa.”</p>
      <p>Albaabkii ayaa la garaacay. “Shaahii ayaa inoo yimid”, waxaa yidhi
        Raage oo kicid u sii hinqanaya. ”Aad ayaad u mahadsan tahay, Aammina!”
        ayuu ina Xaaji Cabdule ugu mahadnaqay isaga oo falaas shaah ah, saddex
        bakeeri iyo koob caddays ku jiro ka guddoomaya. “Haddii se aad dhacdo
        dhab ah xiisaynaysid”, ayuu hadalkii ku sii watay isaga oo shaahii ku
        shushubaya, “tan kale sidee baad u aragtaa, ‘Ma dhab baa jacayl waa loo
        dhintaa?’?”</p>
      <p>“Qudheeda waan akhriyay, laakiin haddii aan ogaado Cilmi- Boodhari
        caashaqa la lee yahay wuu u god galay, maxaa iiga kordhaya? Miyaan ka
        helayaa, tusaale ahaan, waxtarka aan ka helayo ta Khaalid ibn Waliid ee
        ah taariikhda diintayda?”</p>
      <p>Kaaf iyo ka la dheeri! Dhawr bilood hortood Aadan wuxuu ahaa
        hormuudka dhaqanka iyo suugaanta ee dugsiga, taas oo ah sababta ay Raage
        isugu dhowaayeen. Xataa tartan faneedkii kalhore ee dugsigooda tix gabay
        ah oo uu tiriyay ayaa kaalinta koowaad ku guulaysatay. Inanka maxaa ku
        dhacay? Miyaanay wax laga xumaado ahayn, ayuu Raage iswayddiiyay, in uu
        arday dugsi sare dhigtaa sidan u fekero?</p>
      <p>Laakiin isbeddelka Aadan iyo Carraale si wanaagsan ayuu u la socday,
        wuu ogaa in ay wadaaddo noqdeen. Sababta ay wadaaddada u noqdeen
        qudheeda wuu ogaa, waxay la bilaabatay imaatinkii Sheekh Xasan, Aadan
        aabbihii.</p>
      <p>“Khaalid wuxuu meel ku lee yahay diinta, Boodharina dhaqanka,
        midkoodna in aad jeclaatid wanaag mooyee xumaani ku ma jirto. Haye
        Carraale?” ayuu yidhi isaga oo isku dayaya in uu garab ka helo. Laakiin
        isla markaa wuu hubay in ay tahay rajo dhalanteed ah, waayo isaga iyo
        saaxiibkii Aadan isku waddo in ay ku taagan yihiin wuu hubay.</p>
      <p>“Wallaahi, macallin, anigu intii aan diinta dhex galay waxyaalo badan
        oo awal qiimo i la lahaa ayaan hadda qiimo i la lahayn, waxyaalo kale oo
        aan dhayalsan jirayna waxaan ogaaday in ay aad muhiim u yihiin. Waxayna
        i la tahay qofku waqtiga uu buug sheeko ah ku lumin lahaa in uu kaga
        faa’iidaysto barashada diinta”, ayuu Carraale ku garnaqay.</p>
      <p>Marka wax laga doodayo dadka had iyo jeer diinta oo keliya cuskada,
        ee ka taga tijaabada nolosha, natiijada cilmiga iyo oddoroska caqligu,
        waxay xaqirayaan guud ahaan dadnimada gaar ahaanna garaadkooda.</p>
      <p>“Arrin yar aan meel kale idinka tuso, oo tusaale u soo qaato
        ‘Ayaandaran’. Shaki igagama jiro mushkiladda ay xallinayso iyo cudurka
        ay bulshada ka daweynayso in aanay jirin dariiqad ka habboon oo lagu
        xallin kari lahaa iyo dawo ka waxtarsan oo lagu daweyn kari lahaa. Ma
        shaki baa ku jira gabadh kasta oo da yar oo sheekadaa akhriday in ay ka
        kororsanayso waayo’aragnimo mustaqbalkeeda wax ka tari karta,
        mushkiladda Asli (shakhasiyadda kowaad ee qisada) soo foodsaartay haddii
        ay soo foodsaartana sheekadani u noqon karto bartilmaameed ay ka duusho?
        Ma shaki baa ku jira nin kasta oo akhriyay in ay ku abuuri karto
        xilkasnimo iyo in uu xidhiidhka hablaha ku saleeyo edeb? Ma shaki baa ku
        jira waalidka akhriya in ay siin karto ka diyaar garow iyo u diyaar
        garow dhacdo taa la mid ah oo qoyskooda ku iman karta? Ugu dambayn shaki
        miyuu ku jiraa qof kasta oo damiir leh sheekadanna akhriyay haddii uu
        xaalad noocaas ah la kulmo in uu ku baraarugayo xilna iska saarayo?</p>
      <p>Saamaynta intaa la’eg ee ay ‘Ayaandaran’ keeni karto u malayn maayo
        in ay jirto aalad kale oo keeni kartaa. Raad sidaas u qoddo dheer ayay
        sheeko faneed nolosheenna ku yeelan kartaa, xataa haddii aanu qoraagu
        isagu ujeeddadaaba ka lahayn. Midda kale, adiga oo kursi fadhiya sheeko
        aad saacado yar ku akhriday ka ma dhacdo adiga oo waxaas oo dhan
        waayo’aragnimo ku soo maray.”</p>
      <p>“Macallin, runtii waxa aad sheegtay waa ay jiraan”, Aadan ayaa
        Carraale hadalka kaga hororsaday, ”laakiin qofka iyo bulshaduba waxay ku
        toosi karaan in caqiidadooda islaamka la toosiyo, oo macneheedu yahay in
        diintooda si saxiix ah loo baro, jahliga iyo khuraafaadkana laga saaro.
        Markaas intii marka ay dhibaatadu timaaddo xal loo raadin lahaa sidaas
        ayaaba lagaga hor tegi karaa.”</p>
      <p>Carraale madaxa ayuu u ruxay isaga oo saxiibkii u muujinaya in uu
        hadalka meeshii habboonayd ka abbaaray. Raage wuxuu ka fekeray in uu
        majaraha doodda beddelo oo inamada la soo qaado wahaabiyada ay qaateen.
        Laakiin maya, hadalka in uu soo afjaro ayuu ka door biday.</p>
      <p>“Doodda waa aynu ku dheeraannay, fasalka ayaynnu ka sii wadiye, sida
        kale sow khayr uun ma aha?”</p>
      <p>“Wallaahi, macallin, waa khayr…” Aadan ayaa yidhi isaga oo xidhmo
        lacag ah jeebka ka soo bixinaya, ”runtii waannu ku xiijinnay, adiguna
        waxaa laga yaabaa in aad bixi lahayd. Maadaama adiga, Deeqa iyo wadaadku
        aydaan ku jirin jabhadda Diiriye, fasalkayagu waxaannu isla garannay in
        aannu bishiiba waxoogaa aad baska ku raacdaan isugu kiin dardarro,
        Ilaahay shaqadiinna ha idinka abaal mariyee!”</p>
      <p>Raage waxay ku noqotay filanwaa, wuuna qoslay isaga oo labada arday
        marba mid si ammaan leh u eegaya, lana yaabban sarbeebta ah ”Jabhadda
        Diiriye.”</p>
      <p>“Horta lacagta jeebka geli. Marka labaad aad ayaad ugu mahadsan
        tihiin labadiinna iyo ardayda kaleba isxilqaanka. Marka xigta, idinka
        denbigiinna ma aha musuqmaasuqa dalka ka jira iyo daryeel la’aanta
        waxbarashada haysataa, mana aha in aad ka fekertaan wax aan ahayn
        waajibkiinna ardaynimo. Annagu mushaharo ayaannu qaadannaa, haddii ay
        nagu filnaato iyo haddii kaleba shaqaalaha kale ayaannu ka la mid nahay,
        u mana baahnin haba yaraato ee taageero noocan ah. Deeqa iyo wadaadkuna
        laga ma yaabo in ay idinka yeelaan. Markaas idinka oo aad u mahadsan,
        hawshan halkaas ku joojiya.”</p>
      <p>Aadan iyo Carraale xoogaa khajilaad ah ayay dareemeen, laakiin
        fikradda macallinka waa ay garawsadeen.</p>
      <p>“Macallin, odayga i dhalay wuxuu i soo faray in aad jimcaha guriga
        nagala qadaysid,” waxaa yidhi Aadan Sheekh Xasan.</p>
      <p>Raage aqoonta keliya ee uu Sheekha u lee yahay waa maalintii uu isku
        dayay in uu isaga iyo Diiriye dhexdhexaadiyo ee uu buugga siiyay.
        Laakiin casumaaddu waa wax had iyo jeer xiiso badan. Isla markaas waxaa
        xasuustiisa ku soo dhacday gabadhii uu Diiriye maalintaas dugsiga ka
        eryay.</p>
      <p>“Waan aqbalay martiqaadka, waanan ka mahad naqayaa. Oo Aadan, waxa
        aan ku wayddiiyay, gabadh aad walaalo tihiin sow sannadkan dugsiga ma ay
        bilaabin?”</p>
      <p>“Haa.” “Haye, xaggee bay ku dambaysay?” Aadan wuxuu sheegay aabbihii
        in uu ku adkaystay Safiya haddii loo diiday dugsiga in ay xijaab ku
        dhigato in ay joojiso, dabadeed ay Hargeysa oo ay qaraabo ku leh yihiin
        u baxsatay, imikana halkaa dugsiga Kalkaalinta Caafimaadka ka dhigato.
        Raage warkaa wuu ku farxay, wuxuu xasuusan yahay maalintii Safiya
        aayaheeda laga doodayay sidii ay u ahayd miskiinad dhan walba ka
        dulman.</p>
      <p>“Si wanaagsan ayay yeeshay. Insha Allah waa loo aayi, siiba haddii ay
        caafimaad barato. Haddii ay guriga fadhiyi lahayd nafteeda iyo naf kale
        toonna waxba ma ay tarteen. U sheeg aabbe martiqaadka in aan
        aqbaly.”</p>
      <p>“Waa yahay, aniga ayaa jimcaha kuu iman doona si aan guriga kuu
        geeyo.”</p>
      <p>“Maya, waxba ha isa soo luggoyn, aniga ayaa iman ee ii tilmaan uun
        adigu.”</p>
      <p>Aadan markii uu Raage guriga u tilmaamay ayay isaga iyo saaxiibkii
        bixid u kaceen.</p>
      <p>“Haddaba nabad gelyo!” “Nabad diino!”</p>
      <hr />
      <p>Beryahaa Soomaaliya waxaa gilgilayay saddex dabaylood oo awoodda
        burburinta ka la daran. Mid aad u hanfi badani waxay ka soo afuufmaysay
        xeebta koonfureed ee dalka. Mid kale oo dhaxan badani waxay ka soo
        dhacaysay buuralayda Itoobbiya. Ta saddexaad oo bacaad kulul wadatay
        waxay ka imanaysay Lamadegaanka Carabta. Tan u dambaysa ayaa dad uu
        Sheekh Xasan ka mid yahay sidatay. <em>Wahaabiya</em> waa mad’hab ka mid
        ah mad’habaha islaamka kuna abtirsata nin sacuudi ah oo magaciisu ahaa
        Maxamed ibn Cabdulwahaab. Ninkaasi diinta ka ma uu bixin fasiraad lagu
        tilmaami karo mad’hab, sidii ay sameeyeen imaamyadii hore ee uu Shaafici
        ka midka ahaa. Ha ahaatee arrimaha caqiidada ayuu meelo ka mid ah u
        arkay si ka duwan sidii ay dadkii la casriga ahaa u arkayeen. Gaar ahaan
        wuxuu si aan hore loo arag u farogeliyay sifooyinka iyo dabeecadda
        Eebbe, una qaybiyay saddex nooc oo ka la madax bannaan mid walibana wax
        ku tacalluqdo. Wuxuu aad u soo dhoweeyay oo cidhiidhi ka dhigay
        xayndaabka islaamnimada lagu galo ama lagaga baxo. Wuxuu dhulka la
        dhacay oo qiimaha ka qaaday dadkii la rumaysnaa in ay Ilaahay u
        dhowaayeen ee jacaylkooda Ilaahay loogu dhowaan jiray. Qunyar qunyar
        ayay dabadeed aragtidiisu u xoogaysatay ugana mid noqotay aragtiyaha ka
        la duwan ee diinta laga haysto.</p>
      <p>Markii uu Sacuudigu saliidda helay, ee hodanka noqday, ayay
        mad’habtaas, oo awal halkaa ku koobnayd, iyada oo aad loo buunbuuniyay
        dunida islaamka oo dhan dhaqdhaqaaq xoog leh ku yeelatay. Mar keliya
        ayay <em>wahaabiyada</em>, oo asaas ahaan ahayd aragti caqiido, dhinac
        walba diinta ka saamaysay. Haddana waxay isu rogtay aydoolajiyad dhaqan
        iyo siyaasadeed: hantigoosiga reer galbeedka ayay lid ku ahayd,
        hantiwadaagga reer bariga ayay ka hortag u ahayd, kacaankii shiicada
        Iiraan ayay joojinaysay, fidinta afka iyo dhaqanka carabta ayayna qayb
        weyn ka ahayd.</p>
      <p>Dadka Soomaalida ee ay fikraddaasi gashay waa laba qolo, ayuu Raage
        rumaysnaa. Qolo u shaqaysa, mushahar wanaagsanna ka qaadata, jaamacadaha
        diiniga ah ee Sacuudiga iyo hay’adda <em>Raabidat al-Caalam
          al-Islaami</em> oo fidinta mad’habtaas hormuud ka ah. Iyo qolo maamulka
        dulmiga badan eedday, oo iyada oo meelahaa shaqo la’aan iyo xanaaq la
        tuban ay kooxda hore kiishka ku shubatay.</p>
      <p>Qolada hore maslaxadda dhaqaale ka sokow waxay u halgamayaan laba
        awoodood oo ka la ah: in ay suuqa diinta ee Soomaaliya ka qaadaan
        wadaaddadii dhaqanka, iyo in ay higsadaan talada dalka. Halka ay qolada
        dambe u badan yihiin dhallinyaro foolxumada xadka ka baxday ee dalka ka
        muuqata garawsan weyday, mustaqbalkuna mugdi ka galay, arrimahaas xal u
        raadintooda ayaana halkaa la martay.</p>
      <p>Duhurkii markii salaadda jimce laga soo dareeray ayuu Raage u
        baqoolay gurigii uu ka casumnaa. Sheekh Xasankan maanta shilis, gadhka
        weyn, ee afartan jirka ahi, intii aanu Sacuudiga waxbarasho u aadin
        muddo dheer ayuu xerow ahaa. Isaga oo ah kuray reer miyi ah ayuu xer
        socoto ah sidii neef baadi ah subax iska raacay. Markii uu dhawr sano
        xertaa habeenba reer u la hoyanayay, diintana wax uga baxeen, ayuu
        waqtigu Xamar ku soo xooray. Sanooyin kale ayuu xerownimo ku sii noolaa,
        masjidyada iyo mowlacyada diinta lagu bartana u ka la lugaynayay.
        Berigaa waxaa nolol u ahaa allabariga iyo siyaarada awliyada, xuska
        maytida iyo martiqaadyada la midka ah ee aakhiro abaalka loogu
        dhigto.</p>
      <p>Noloshiisa oo sidaas u adag ayuu Xamar ku guursaday haweenayda ay
        maanta wada joogaan ee carruurta u leh. Muddo aan yarayn ayuu iyada iyo
        ubadka ku noolayn jiray sunuudda ay gacanta ugu shubaan qoysas uu raatub
        u akhriyi jiray. Dabadeed wuxuu nasiib u yeeshay in uu ka mid noqdo
        wadaaddo deeq waxbarasho diineed ah Sacuudiga laga siiyay.</p>
      <p>Waxtarka aqooneed ee waxbarashada halkaa waxaa la mid ahayd ta
        dhaqaale, lacagta qofka bishii la siiyaana Soomaaliya waxay ka tari
        jirtay wax badan. Maalmaha uu fasaxa yahayna waxa uu ka shaqaysan jiray
        hadba waxa uu helo oo ay baabuur masixiddu ka mid tahay. Afartii sano ee
        uu Sacuudiga joogay wuxuu iibsaday laba dhul oo uu mid ka dhistay
        gurigan shanta qol ah ee uu maanta deggan yahay.</p>
      <p>Dhawr bilood ka hor, markii ay waxbarashadii afarta sano ahayd u soo
        dhammaatay, hay’adda <em>Raabidat al-Caalam al-Islaami</em> ayaa
        Soomaaliya kaga hawl gelisay mushaharo bishii laba kun oo riyaal ah, si
        uu uga mid noqdo dadka <em>Wahaabiyada</em> Soomaaliya ku fidinaya.
        Durbadiiba wuxuu bilaabay halgan aan nasasho lahayn, wuxuuna ku xidhmay
        kuwo kale oo badankoodu jaamacadaha Sacuudiga ka soo baxay, gurigiisuna
        wuxuu ka mid noqday xarumaha ugu waaweyn ee ay jabhaddiisu ku
        kulanto.</p>
      <p>Hawlaha uu markiiba xaafadda ka hirgeliyay waxaa ka mid ahaa
        dhallinyaro badan oo uu xertiisa ku soo xidhay. Markiiba waxaa la arkay
        wiilal badan oo gadhka la baxay, filimadii iyo ruwaayadihii ay jimcaha
        hablaha u daaddihin jireenna duruus diini ah iyo barashada af carabiga
        ku beddelay. Bishii labaad ee imaatinkiisa wuxuu gurigiisa ku hor qabtay
        xaflad uu dhammaan raggii ku soo biiray timaha kaga wada xiiray,
        surwaalladana maqas ugaga gaagaabiyay ilaa qoobabka dushooda. Qaybihii
        surwaallada laga jeexay waxaa lagu shubay oog dab ah oo halkaa laga
        shiday, iyada oo isla markaas Sheekh Xasan akhriyayo aayaddii uu Nebigu
        akhriyay maalintii Maka la furtay ee sanamyada la burburinayay.</p>
      <p>Maalintaasi xaafadda waxay ka yeelatay laba magac: Sheekh Xasan iyo
        inta raacsani waxay u bixiyeen “Maalintii sunnada”, laakiin dadkii ka
        soo horjeeday waxay ku magacaabeen “Maalintii macnodarrada”.</p>
      <p>Dharaartii taa xigtay ayay dumarka xaafadda intii dhaqdhaqaaqa ku soo
        biirtay munaasabad taa hore u eg afada Sheekh Xasan gurigeeda ugu
        qabanqaabisay, halkaas oo ay si wadajir ah isaga xayuubiyeen dharkii ay
        hore u xidhan jireen ee ay diraca, garbasaarta, googaradda, guntiinada
        iyo toobku ka midka ahaayeen, kuna beddesheen xijaab madow ama aan midab
        lahayn oo ay qudheedu guriga ku iibin jirtay, dharkaas oo wadaadku Barri
        Carab ka soo waariday.</p>
      <p>Sheekh Xasan ha ka mid ahaado dadkii iyaga oo xanaaqsan beryahaa
        dalka ku soo noqday ee guud ahaanba islaamnimada bulshada shakiga
        geliyay muranka badanna abuuray, laakiin run ahaantii kuwo badan ayuu
        dhaamay marka la eego xagga dulqaadka. Wuxuu rumaysnaa diin in laga
        doodo iyada oo caqliga la adeegsanayo in aanay sideedaba dabiici ahayn,
        wax natiijo ahna laga gaadhayn, ee ay tahay in uu qof wax sheego ka
        kalena dhegeysto. Bes. Samcan wa daaca. Waxii intaa dheeri waa uun
        muran. Taas darteed wuu dareensanaa dadka had iyo jeer baaqiisa soo
        raacaa in ay yihiin dad ku soo hanuunay wacdiga iyo waanada.</p>
      <p>Nasiibdarro markii uu Sacuudiga ka soo noqday dadkii ugu badnaa ee ay
        murmeen iskana hor yimaadeen waxay ahaayeen wadaaddadii xerownimada iyo
        noloshii adkayd ee uu qudhiisu soo maray ku jiray. Mushkiladdu waxay
        ahayd isaga oo waxii ay ku noolaayeen oo dhan ee siyaaro, allebari,
        raatub, qardhaas, cashar iyo jinni saarid ahaa, ee uu isaguba ku soo
        ceeshay, xaaraan iyo baaddil ku sheegay. Iyaguna Sheekh Xasan waxay u
        arkeen nin risiqmaanac ah oo markii uu nolol helay doonaya iyaga in uu
        cuneqabateeyo. Sidaas oo kale waxay ka baqayeen kooxdiisa cusubi in ay
        suuqa diinta lagu ka la iibsado ee ay awalba dariiqooyinka badani isku
        haysteen qayb ku yeelato.</p>
      <p>Laakiin dhab ahaan Sheekh Xasan iyo kooxdiisu waa ay iska la
        hanweynaayeen in ay dariiqooyinkaa badowda ah wax la qaybsadaan. Waxay
        doonayeen dhammaan arrimaha diinta in ay iyagu si buuxda u la wareegaan,
        bulshadana gacanta ku wada qabtaan, ilaa heer hoggaan siyaasadeed.
        Tiigsiga hoggaanka siyaasaddu wuxuu ka hor keenay taliska dalka xukuma
        oo dagaal ba’an ku qaaday oo wadaaddadii hore u hiiliyay.</p>
      <p>Dhanka kale istiraatijiyadda ololaha wahaabiyadu wuxuu ahaa in
        awoodda ugu badan la saaro ururinta dadka aqoonta leh iyo dhallinyarada.
        Barnaamijka dhallinyarada ku wajahan ilaa markaa guul weyn baa laga
        gaadhay, dadka dhaqdhaqaaqa cusub ku soo qulqulana, rag iyo dumar, waxaa
        u badnaa dad ay da’doodu soddonka ka hoosayso.</p>
      <p>Sheekh Xasan wuxuu xansaday mowqifka Raage ee ku saabsan waallida
        dugsiga ay carruurtiisu dhigato ka socota, wuxuuna u arkay nin soo
        dhoweyn mudan. Wuxuu jeclaystay in uu la kulmo, isaga oo aad u
        quuddaraynaya in uu jamaacada ku soo riixi karo. Haddii ay suurtogasho
        waxay keeni kartaa in uu isaguna dad badan saamayn ku sii yeesho, siiba
        ardaydiisa. Sababtaas ayay ahayd ujeeddada martiqaadku.</p>
      <p>Raage isaga oo cabbaar soo lugeeyay ayuu ganjeeladii guriga soo
        garaacay. Waa guri cad oo cusub kuna yaal dhammaadka Xamarjadiid,
        galbeedna uga muuqda gegida cayaaraha Istaadiyow Muqdisho. Derbiga waxaa
        ku taxan jajab quraaradeed oo tuugta lagaga gaashaamay. Waa guri
        soomaaliyeed oo waqtigiisa jooga: inta uu la’eg yahay, qaabka dhismaha
        iyo awoodda uu ugu babac dhigi karo dabeecadda nolosha rifta ee
        gaboojisa.</p>
      <p>Soomaalida badankoodu in ay dhistaan guryo aan cimri dherer yeelan
        karin saboolnimo keliya loo ma aanayn karo, ee waa fahamka nolosha laga
        haysto ee ah dunidu in ay tahay habeendhax, geed lagu nasto, hoosiis iyo
        dhalanteed; in aakhiro loo socdo, safar in lagu jiro, qof safar ahna
        aanay habboonayn culaabta in uu isku badiyo; in wax kasta oo la tacbaday
        la iska xisaabinayo, adduunkana macnodarro loogu harraadayo oo maro cad
        uun lagala tegayo. Taa darteed qofku marka uu wax dhisayo waxaa laga
        yaabaa in uu maskaxda ku hayo “culayska iyo xisaabta aakhiro ha isku
        badin”. Fekerka sidaas ahi wuxuu hakiyaa hanka, hiyiga iyo horumarka
        guud ee qofka dabadeedna bulshada oo dhan. Gurigan Sheekh Xasan ee ka
        dhisan bulkeetiga rakhiiska ah, ee ay dhowaan dabayshu afuufi doontaa,
        wuxuu tusaale u yahay waxqabad kumeelgaadh ah.</p>
      <p>Markii uu albaabka garaacayba wuxuu gudaha ka maqlay digdigtii iyo
        orodkii dumarka oo la moodo lo waraabe duddada isu soo taagay. Waa guri
        wadaad iyo caadadii. Wadaadkii oo qamiis cad ku dhex jira, cimaamad
        sacuudina hagoogan, ayaa albaabka ka furay, salaan iyo gacanqaad ay ilka
        caddayni wehelisana ku soo dhoweeyay. Waa nin shilis oo aad u madow,
        markii uu yaraana waxaa lagu naanaysi jiray Xasan-Tuke. Laakiin markii
        uu dhuuni dux leh helay, dhaxantii iyo qorraxdiina hoy ka galay, waa kaa
        yeeshay dub nadiif ah oo marka ilaysku ku dhaco sida malowga u ifaya.
        Gudaha ayaa loo wada gudbay iyada oo la sii dhex maray daarad yar oo
        hareeraha doog iyo ubax lagaga beeray. Waa daarad nadiif ah oo indhaha
        deeqaysa, gaar ahaan indhaha Raage ee ku basaasay barxadda habaaska leh
        ee guriga uu kirada ugu jiro ee ay meel walba kabta go’day iyo kalaxa
        jabani foororaan. Dhawr qol oo iska soo horjeeda ayaa kii ugu sokeeyay
        la galay, waa qolkii fadhiga. Aadan Sheekh Xasan ayaa salaan ka la hor
        yimid. Daahyo qurux badan baa labada daaqadood ka deldelan, roog cas oo
        ah nooca Aasiya laga keeno ayaa dhulka daadsan, derbigana waxaa ku
        tiirsan kabadh ay buugaag Carabi ahi ku teedsan tahay ishuna meel fog ka
        garanayso dhammaan in ay yihiin kutub diini ah.</p>
      <p>Kuraas fadhi debecsan ayaa la wada fadhiistay, kuwiisii gaboobay ee
        marka salka la saaro liiqliiqan jiray ayuu Raage xasuustay. Miiska waxaa
        saaran nuqul ka mid ah caddadkii ugu dambeeyay wargeyska caanka ah ee
        <em>al-Mujtamac</em>. Waa wargeys dalka mamnuuc ka ah, qofka lagu
        qabtaana xabbis ayuu ku mutaystaa. In aan laga qarin, ama aan ugu yaraan
        miiska laga qaadin, Raage waxay dareensiisay kalsoonida ay qoysku ku
        qabaan, taas oo isaga qudhiisa siisay degganaansho dheeraad ah. Meel
        dhinac ah waxaa ka muuqata gogol dhulka loo dhigay oo qadada loo
        diyaariyay.
      </p>
      <p>Intii aan salaantii soo dhoweynta weli la iska la gudbin ayaa
        gogoshii cunto lagu soo toomiyay, waxaana loo fadhiistay qado
        saddexdooda ah oo arag iyo dhadhan wanaagsan. Bariis iyo hilib idaad oo
        isku karis ah oo uumigu ka baxayo, maddiibad suugo ah oo udgoonkeedu
        nafta taabanayo, hilib baradho, kaarooto iyo kaabej lagu kariyay,
        xabbado muus ah, saxan salladh ah, iyo weel cambe qabowi ku jiro ayaa
        bisinka loo qabtay.</p>
      <p>Markii qadadii laga soo jeestay ee weelkii dib loo guray kuraastii
        fadhiga lagu ma noqon ee gogoshii lagu qadeeyay ayaa shaah iyo sheeko
        lagu sii wadaagay. Wadaadka ayaa haasaawaha daaddihinaya, sheekooyin
        goosgoos ah oo af carabi ka buuxo, oo aan sidoodaba dhadhan soomaaliyeed
        lahayn, ayuu midba mid uga gudbay.</p>
      <p>Wadaaddada Soomaalida si foolxun ayay af Carabiga iyo af Soomaaligu
        iskaga dardarsamaan. Hadalkooda carabi ayaa ka buuxa, maahmaaho, gabayo
        iyo halhaysyo carbeed ayaana had iyo jeer ku dheehan, sidii ajar looga
        qorayo. Sababtu ma aha oo keliya, sida lagu eedeeyo, in ay af soomaaliga
        dilayaan oo carabiga faafinayaan, ee iyaga oo dad waaweyn ah ayay
        barashada carabiga bilaabaan, waxayna ka la kulmaan hawl badan. Dadaalka
        badan ee ay barashadiisa ugu jiraan ayaa keena in ay had iyo jeer ku
        dhadhabaan, taas oo ay ka la mid yihiin dadkii waqtigii hore afafka
        Yurub baran jiray dabadeed meel walba isla taagi jiray. Waa caadi dadku
        hadba luqadda ay ilbaxnimo bidayaan in ay isku dhisaan.</p>
      <p>Sheekh Xasan markii uu cabbaar hadalka waday ayuu dareemay in uu ku
        dheeraaday, si uu fursad u siiyo ayuuna ninkii martida u ahaa
        wayddiiyay:</p>
      <p>“Raage, kitaabkii aan ku siiyay waad akhriday sida aan filayo?”</p>
      <p>“Haa, maalintiiba. Waxaa se qoray nin diinta ka eegaya xagal
        cidhiidhi ah. Waxaan xasuustay wadaadkii ay reer burco ku tilmaameen nin
        diinta baabka cadaabta ka bartay.”</p>
      <p>“Khayr Alle ha siiyo ee wadaadkaas wax badan baan ka kororsaday.
        Diinta baabka cadaabta ka ma uu baran ee wuxuu inooga digayaa
        baadinnimada.”</p>
      <p>“Runtii cabsi aad u badan ayuu igu abuuray. Sida uu wax u sheegayo ma
        jiro qof ka badbaadi kara cadaabta uu ka dhigay wax aan cidina ka
        badbaadi karin. Diinta si ay naftu ugu degto waxaa habboon in laga helo
        naxariis, argagixintu ma aha dariiqa ugu habboon ee diin loo
        gudbiyo.”</p>
      <p>“Maya ee naartana waa in la isaga digaa. Kutub kale oo uu qoray ayaan
        ku siin, insha Allah.”</p>
      <p>“Waan kaaga mahad naqayaa waayo runtii qoraallo aan carabida ku
        ilaashado waan u baahnaa. Laakiin wadaadkaas iga daa oo mid kale ii
        dayday.”</p>
      <p>“Kutubtaydaa kii kale ee aad doontid ka la bax.” Sheekh Xasan shaahii
        inta uu saddex jeer fiiqsaday ayuu dhigay, dabadeed sintii uu awal ku
        fadhiyay mooyee tii kale isu rogay. Shilayska iyo dheregta dartood
        dhaqaaqaa yar wuu ku xiiqay cabbaar ayuuna neefneefsaday. Waxaa muuqata
        in uusan dheg u jalaqsiin dardaarankii Rasuulka ee macnihiisu ahaa in
        caloosha qayb cuntada lagu rido, qaybna biyaha lagu shubo, qaybta
        saddexaadna neefsiga loo banneeyo. Inta uu cimaamadda dhidid iskaga
        masaxay iskuna babbiyay ayuu si hadalkii hore ka baxsan u
        wayddiiyay:</p>
      <p>“Raage, nimankaa reer yurub ee aad soo aragtay maxaa horumarkooda u
        sabab ah ayaad u malaynaysaa?”</p>
      <p>“Dishibbiliin hagaagsan iyo shaqo badan.” “Marnaba maskaxdayda waxaa
        geli weyday dad Allah beeniyay, oo rumaysan dunidu in ay ka abuurantay
        qarax lamafilaan ah noloshuna ka dhalatay haro dhooqowday, in ay iga
        talo hagaagsan yihiin.”</p>
      <p>“Horumarku waa natiijo ka dhalata fekerka iyo waxqabadka dadka ee
        diin waxba ka ma gelin.”</p>
      <p>“Ma jirtaa horta in ay sidaas rumaysan yihiin?” “Waa mid ka mid ah
        aragtiyo ay ku ka la duwan yihiin.” “Ma isla kuwaasaa qolada rumaysan
        dadku in uu yahay daayeer hadal bartay?”</p>
      <p>“Haa.” “Innaa Lillaah wa innaa Ileyhi raajicuun! Yaa akhii, sow ma
        aha nadariyad mufsic ah?”</p>
      <p>“Haa, waa aragti argaggax leh, laakiin argaggaxu waxba tari maayo,
        fekerka aadamigu xad ma leh.”</p>
      <p>“Waa wax laga argaggaxo. Mar haddii se ay iyagu maanta Allah ka sokow
        dunida hoggaanka u hayaan, fikradaha ay ka la haystaan ee aad sheegtay
        mid lala noolaan karo ma ku soo aragtay?” ayuu si quus ah u sii xog
        waraystay.</p>
      <p>“Haa, waa ay ka buuxaan.”</p>
      <p>“Dabcan waa intooda kiristaanka ah, sow ma aha?”</p>
      <p>“Maya, i la ma aha in ay diin ku xidhan tahay.”</p>
      <p>“Innaa Lillaah wa innaa Ileyhi raajicuun! Maxaad iyagaba kaga daali,
        Allaah oo laga jeestaa foolxumada ay lee dahay soomaali ka eeg. Waa taa
        sidii geel uu dhuug cunay midig iyo bidixba diidday ee cartan ku
        waalatay. Ruuxii garaad lihi wuu garanayaa sababtu in ay tahay xaqii oo
        laga leexday xalkuna ku jiro in loo noqdo.”</p>
      <p>“I la ma aha in xaq laga leexday ama diin la’aani jirto, ee waa jahli
        iyo faqri waxa dhibaatada wadaa.”</p>
      <p>“Diin la’aan baa jirta, yaa akhii, ilaa diinta loo noqdana jahli iyo
        faqri midna laga bixi maayo.”</p>
      <p>“Laakiin Sheekh Xasan, dadkeenna oo ku caan baxay diin jacayl in aad
        diin la’aan ku sheegtaa miyaanay dulmi ahayn? Umaddu awalba muslin waa
        ay ahayd ee waa maxay diinta aad lee dahay ha loo noqdo?”</p>
      <p>“Diin la’aan baa jirta, yaa akhii, ma waxaa diin haysta qof aan
        tukanayn, ama sidii wax waalan xabaal dul yuurura, marna sidii wax la
        sixray maamul daaquud ah sacabka u tumaya?”</p>
      <p>Wadaadku marka uu sidaas u hadlayo ma oga aragtida siyaasadeed ee
        Raage, warna u ma hayo in uu maamulka daacad u yahay oo xabsiga ku ridi
        karo iyo in kale. Waxba se yuu dadka diin la’aan iyo daaquudnimo ku
        eedayn, ujeeddo taa ka fog ayuu lee yahay. Si uu mashruuca uu wato ugu
        weel banneeyo ayuu waxii hore u jiray oo dhan diin la’aan iyo
        daaquudnimo ku sheegayaa. Raage isaga oo arrinta sidaas u arkay ayay la
        noqotay runta in halkeeda loogu tago.</p>
      <p>“Ma aha markii koowaad ee ay inoo timaaddo aragti ku doodaysa diin
        aynu ka tagnay in ay inagu celinayso, waxaana ka dhalan jiray uun iska
        horimaad iyo ka la qaybsan. Qarnigii horeba waxii qayladhaan inoo timid
        ee saalixiya, qaaddiriya, axmadiya iyo wax la mid ah lahaa, waad og
        tahay. Markaas wahaabiyadan aad waddaan sow iyaduna la mid ma aha?”</p>
      <p>Ninku gardarro badanaa! Miyaanu ogayn duulka in loo qariyo naanaysta
        <em>wahaabiya</em> oo ay ka xanaaqaan, kana jecel yihiin in loogu yeedho
        <em>saxwa</em> (baraarug)? Miyaanu ogayn dariiqooyinka uu ugu abtirinayo
        in ay u arkaan wax dulli ah oo ay iska la weyn yihiin? Intaas iyo
        faallada uu su’aasha raaciyay dareenka Sheekh Xasan ma uu soo dhoweyn,
        laakiin xanaaq ma uu muujin.
      </p>
      <p>“Waan ka xumahay halgankayaga in aad ka la mid dhigtid khuraafaadkii
        Suufiyada oo ah waxa koowaad ee aannu burburinayno.”</p>
      <p>“Laakiin sow ma ogid iyaguba waqtigoodii in ay ku doodayeen dad diin
        ka tegay in ay ku soo dabbaalayaan?”</p>
      <p>“Laakiin maxay ku soo dabbaaleen?” “Waxba, sida aanan u arag diin
        laga tegay iyo wax aad qudhiinnu soo dabbaalaysaan toonna.”</p>
      <p>“Aad ayay u ka la duwan yihiin kuwaa aad magacawday iyo
        <em>saxwadu</em>. Iyagu waxay lahaayeen ujeeddo macnodaran oo diinta
        gabbaad looga dhigtay, laakiin annagu meel ku dhaqanka shareecada ka
        sokaysa geeddiga ku furi mayno. Carabida waa taqaane akhri, yaa akhii,
        kutubta ay ka midka yihiin <em>Macaalim fi-dariiq</em> uu qoray Sayid
        Qudb, raximahu-Laah!”
      </p>
      <p>“Sheekh, kitaabkaas iyo qaar kaleba waan akhriyay, waxaan se adiga oo
        raalli iga ah ku wayddiiyay, sow dhab ma aha markii aad Soomaaliya ka
        dhooftay in aad diinta ka qabtay aragti ka duwan tan aad maanta qabtid,
        ee gaadhsiisan in aad bulshada u aragtid gaalo? Hadii ay sidaas tahay,
        sow ma jiraan wax ku soo beddelay?”</p>
      <p>“Haa, culimo diinta aqoon fiican u leh, oo Qur’aanka iyo Sunnada
        faham cusub uga daadegtay, ayaan aqoon hagaagsan ka soo helay.”</p>
      <p>“Waa si wanaagsan, waayo fekerka iyo cilmibaadhista diinta iyo
        aqoonta kaleba ku saabsani inta uu aadami jiro waa ay soconayaan, fac
        walbana waxaa hor imanaya su’aalo jawaab uga baahan. Laakiin tani sow ma
        aha uun siyaasad?”</p>
      <p>“Siyaasad sidee ah?” “Carabayn?” “Yaa akhii, adigu muslimiinta carab
        iyo cajam ha u ka la qaadin. Carabnimana ma wadno ee Allaah kitaabkiisa
        ayaanu wadnaa.”</p>
      <p>“Laakiin dhab ahaan ma aragtaa, sidee baad se u aragtaa, ololaha
        isirdoorinta ah ee inagu socda?”</p>
      <p>“Oo walaalow isirdoorinta maxaad ku diidi haddii aad Allahaaga,
        Nebigaaga iyo diintaada ugu dhowaanaysid?”</p>
      <p>“Carabnimo miyaa Ilaahay loogu dhowaadaa?”</p>
      <p>“Haa, diinta ayaa af Carabi ku degsan, Nebiga ayaa ka dhashay,
        Xarameynka ayaana ku yaal, Aakhirana waxaa lagu hadlaa Carabi.”</p>
      <p>“Soomaalinimada iyo af Soomaaliga qudhooda Ilaahay baa abuurtay,
        markaa haddii la dumiyo sow meelkadhac ku ma aha xikmadda abuurista
        Eebbe?”</p>
      <p>“Dumin iyo isirdoorin ta aad doontidba ku sheeg, laakiin Carabida iyo
        diintu ma ka la maarmaan. Inta aan maanta af Soomaaliga ka aqaan haddii
        aan Carabi ku beddelan karo waan ku beddelan lahaa. Maxaan af Soomaaliga
        ku qabaa oo aan ahayn qarjajac iyo gabay qabiil?”</p>
      <p>Raage aqoon wanaagsan ayuu u lahaa diinta, sidaas oo kale fikrad ku
        filan ayuu ka haystay taariikhda labada mad’habood ee Soomaaliya ku
        cusub ee <em>Ikhwaan al-Muslimiin</em>, oo ku abtirsata wadaad reer
        Masar ah oo lagu magacaabi jiray Xasan al-Banaa, iyo Wahaabiyada
        Sacuudiga. Sidaas awgeed baahi badan u ma uu qabin in uu wax ka ogaado
        macnaha ay ku dhisan yihiin. Wuxuu se xiisaynayay in uu ogaado aragtida
        dhabta ah ee wadaaddada soomaalida ee arrintaa ku jira, aqoonta, fekerka
        iyo wacyiga ay doonayaan in ay hoggaanka siyaasadeed ee ay u hamuumayaan
        ku la wareegaan inta ay qodan yihiin.</p>
      <p>Maanta wuxuu hubsaday fekerka wadaadku halkii uu ku malaynayay in uu
        aad uga hooseeyo. Wuxuu u baahan yahay xoogaa aqoon guud ah oo aan diin
        keliya ahayn. Wax walba ka hor wuxuu u baahan yahay in uu fahmo waajibka
        ka saaran ilaalinta jiritaankiisa ummadeed. Wadaadka soomaaliyeed ficil
        la’aantii uu beri hore tolkii dayrada kaga noqday ayuu weli qabaa oo uu
        qarankiisana dayro kaga noqonayaa.</p>
      <p>Isaga oo fekerka Sheekh Xasan miisaamaya ayay mar ku soo dhacday
        fikrad uu ku dhowaaday in uu qosol ka wareego. Wuxuu maleeyay wadaadku
        salaadda uu tukadaba in uu Eebbaha awoodda leh ka baryo soomaalida in uu
        carab ka dhigo, oo carabida wada baro oo af soomaaliga jaan ka
        madoobeeyo; in uu qamiisyo iyo cimaamado iyo weliba cigaal u wada xidho;
        muuska xun in uu ka gubo ama ayax iyo abaar kaga sallido, xoolahana caal
        iyo dhugato ka geliyo, oo dhulka timmir iyo ceel samsam ah uga soo saaro
        iyo batrool; dumarkan dugsiga iyo shaqada baas lagu jaanjaamay ee waagii
        beryaba waddada sii jarmaadsan Ilaahay in uu tuf iyo taag la’aan ku wada
        rido oo sida kuwa Sacuudiga guryaha yuururiyo.</p>
      <p>Sheekh Xasan dadka xaafaddu ma jecla. In uu gaalo u arko oo keliya ku
        ma ay nicin ee waxaa jirtay taariikh hore. Imaamka masjidka xaafadda,
        Imaam Daahir, iyo isagu isku xer iyaga oo ah ayaa isku mar jaamacadda
        Sacuudiga loo qaatay. Markii ay Sacuudiga tageen waxay la kulmeen dhaqan
        diineed ka duwan kii ay wateen, waxyaalo badan oo ay ku dhaqmayeen
        ayaana loogu sheegay bidco iyo camal sheyddaan. Iyaga iyo sacuudiyiintii
        ayaa isku dhacay, waxaana loo sheegay in ay hadal la’aan ku qaataan
        dhaqanka ay Sacuudiga ugu yimaadeen, haddii kale dalkoodii gaajada ahaa
        ku noqdaan.</p>
      <p>Maslaxad dhaqaale iyo aqooneed oo ay ardaydii dunida saboolka ah ka
        timid ilaashato ayaa meesha taallay, sidaas darteed ardayda kale oo uu
        Sheekh Xasan ka mid yahay waxay door bideen in ay hoggaansamaan. Laakiin
        Daahir taasi u ma ay cuntamin, isaga iyo maamulkii jaamacadda ayaana
        dhawr jeer murmay. Fursaddan aqooneed iyo nololeed ee hor taalla il
        baahan buu ku eegay, dhaqan diineedkiisa sidii funaanad wasakhowday laga
        beddelayana wuu liqi waayay. Wuxuu u arkay liidnimo in uu sidii uu
        diinta ugu dhaqmayay ka tago nimanka uu soo martiyay oo sidaas doonaya
        darteed. Dabadeed go’aan xin u janjeedha ayuu qaatay, dalkiisa ayuuna ku
        soo noqday.</p>
      <p>Xidhiidhkoodu sidii uu berigaas u burburay weli dhulka ayuu daadsan
        yahay, maalinbana ta ka dambaysa ayuu sii burburaa. Beryihii uu Sheekh
        Xasan soo noqday waa ay doodeen, laakiin waa ay isfahmi waayeen. Bidci
        iyo bidci ayay isku tilmaameen, dabadeed kaafir iyo kaafir ayay ka
        gaadhay. Maanta haddii ay iska soo hor baxaan isma salaamaan, midba ka
        kale wuxuu u arkaa in aanay salaantu ku bannaanayn. Dadka badankooduna
        Daahir ayay la dhinac yihiin.</p>
      <p>“Raagow, waxaan kuugu nasteexaynayaa in aad ku soo biirtid saxwada
        iyo shabaabka. Weliba adigu al-luqah al-carabiyah waad taqaan oo
        barashada diintu waa ay kuu fudud dahay. Nagala soo qaybgal
        muxaadarooyinka iyo duruusta qayimka ah ee socda.”</p>
      <p>“Wacdiga waad ku mahadsan tahay, laakiin in aan urur ku biiro runtii
        diyaar u ma ahi.”</p>
      <p>“Urur ku soo biir ku ma dhihin dee anigu, yaa akhii, diinta aynu wada
        baranno oo jahliga ka baxno weeye waxa aan kuugu nasteexaynayaa.”</p>
      <p>Aad ayay u doodeen, ha yeeshee Sheekh Xasan maalintaas wuu ku
        guuldarraystay in uu xisbigiisa u helo xubin cusub oo lagu magacaabo
        Sheekh Raage. Sidaas oo ay tahay waxaa u bilaabatay dood joogto ah oo ku
        saabsan fekerka diineed ee cusub.</p>
      <hr />
      <p>Rooble bil ka hor ayuu isaga oo wefdi hoggaaminaya u dhoofay dalka
        Ingiriiska si uu uga qaybgalo aqoon isweydaarsi caalami ah oo ku saabsan
        wax ka qabashada akhris- iyo qoris la’aanta dunida sookoraysa. Laakiin
        wefdigii dalka wuxuu ku soo laabtay iyada oo aan Rooble iyo afadiisii la
        socon. Intaasna Leyla iyo Raage la ma ay soo hadlin. Dabadeed maalin
        ayuu Raage sanduuq ay isaga iyo reerku Boosta Dhexe ku wada lahaayeen
        soo furay, kaas oo khamiis walba la soo furi jiray. Wuxuu ugu tegay laba
        warqadood oo isaga iyo Leyla ku ka la socda.</p>
      <p>Isaga oo waxa warqadda ku qoran sugi kari la ayuu beerta dhismaha
        boosta kursi dhagax ah fadhiistay oo akhris ku boobay. In kasta oo
        qorraxda kulul darteed warqadda cadi indhaha ka cawaraysay haddana si
        xamaasad iyo degdeg ah ayuu u akhriyay. Dabadeed inta uu farta murdisada
        wejiga dhidid kaga hooriyay oo warqadihii isku babbiyay ayuu cabbaar
        dhan cidlada hortiisa ah ku dhaygagay. Mar dambe oo dhidid qooyay ayuu
        kacay oo waddada Baar Shabeelle tagta cagta saaray, halkaas oo uu Deeqa
        iyo Leyla ku la ballansanaa.</p>
      <p>Rooble wuxuu soo sheegay in uu Ingiriiska magangalay, mucaaradkana ku
        biiray, dalkana ku soo noqon doonin jeer isbeddel ka dhaco. Wuxuu kale
        oo soo sheegay in uu ku dadaalayo sidii uu labadoodana dalka uga kaxayn
        lahaa. Runtii Raage wuu ka naxay sida uu adeerkii u fekeray. Waa heer ka
        hooseeya kii uu ku malaynayay.</p>
      <p>Qofkii dalka qalad ka arkaaba haddii uu debedda u cararo gudaha waxaa
        lagaga tegayaa dad aan waxba arkayn, taas oo xaaladda uga sii daraysa,
        ayuu Raage ku fekeray. Haddii isbedel loo baahan yahay muxuu beddeli
        karaa qof dalkaba ka tegay? Debed u cararku waa moodo ay soomaalidu
        beryahan u tartanto, waa se fulaynimo ta ugu weyn. Waa uun baqecarar ee
        wax kale ma aha.</p>
      <p>Nasiibdarro inteeda la’eg ayay ahayd in la aaminsanaa in uu jiro
        indheergarad qurbaha ku maqan oo mustaqbal aayo leh soo sidaa. Aragtida
        uu Raage taa ka qabay aad ayay uga duwanayd ta dadka badankiisa. Rag
        badan oo aqoonyahanno sheeganaya, ama dalka xilal muhiim ah ka hayn
        jiray, oo Yurub qaxooti ku ah, ayuu intii uu carrigaa joogay bartay.
        Kuwaa dalalka ay maganta u yihiin waxaa laga siiyay nolol yar oo aad u
        xaqiran laakiin ay inta badan raalli ku yihiin. Qaarkood si maangaabnimo
        ah ayay mashaakilka dalkooda ee ay ahayd in ay wax ka qabtaan
        warbaahinta debedda kaga caayaan. Had iyo goor guuldarrada waxay dusha
        kaga tuuraan hoggaamiyaha siyaasadda, waxayna meesha ka saaraan qaybta
        weyn ee ay iyaga qudhoodu taa ku leh yihiin. Waa musiibo reer Afrika oo
        dhan ku yuururta.</p>
      <p>Hoggaamiyaha siyaasaddu haddii uu wax ku dhaawacayo joogitaankiisa
        khasabka ah ee aan loo baahnayn iyagu waxay wax ku dhaawacayaan ka
        maqnaanshaha dalkooda iyo sida ay dadka uga dhex baxeen. Sideedaba xilka
        koowaad ee siyaasigu ma aha in uu bulsho dhiso, ee waa in uu hoggaamiyo
        ka dib marka ay iyadu isaga dhisto. Taasi waxay lid ku tahay
        indheergaradka oo ay tahay in uu isagu bulshada dhiso. Halkaas waxaa ka
        muuqata isa saamayn ka dhaxaysa saddexda qolo: bulshada, siyaasiga iyo
        indheergaradka. Marka uu indheergaradku ku guulaysto diyaarinta bulshada
        ayay bulshadu ku guulaysan kartaa barbaarinta iyo xulashada hoggaamiye
        siyaasadeed oo hagaagsan. Waana dhab maahmaahda tidhi ”Hal booli ahi
        nirig xalaal ah ma dhasho.” Haddaba cabaadka macnodarrada ah iyo
        dhaliisha joogtada ah ee uu aqoonyahanka Afrikaanku u soo jeedinayo
        hoggaamiyaha siyaasadda, marna dadweynaha, waa mid uu kaga dhuumanayo
        waajibkiisa uu gabay.</p>
      <p>Raage waa ay ku adkaatay in uu rumaysto Rooble in uu dalka ka tegay
        nadaamka ka jira oo uu dhaliilayo dartii. Wuxuu u soo hadlay sidii uu
        dal ka tegista cid kaga aargudanayo.</p>
      <p>Qof kasta oo dunida ku nool adeerkii wuu ka la sarrayn jiray,
        qaddarinta uu u hayay waxay gaadhsiisnayd in uu ka sarraysiiyo
        aabbihiisa reer miyiga ah ee aan magaciisa qori aqoon. Laakiin fikraddaa
        maanta wuxuu u arkaa in ay ahayd fudayd carruurnimo. Run ahaantii
        odaygaa geelleyda ahi wuxuu mudan yahay xushmad, waayo noloshii uu isu
        xil saaray wuu ka soo dhalaalay. Wuxuu ku guulaystay in uu geel badan
        dhaqdo, wiilal badan dhalo, degaanka uu ku nool yahayna maamulkiisa iyo
        habsami u wada noolaantiisa door ka cayaaro. Ma waajib aan intaa ahayn
        ayaa ninka halkaa ku nool saaran? Sidaas ayuu sharaf iyo qaddarin kaga
        mutaystay bulshada uu la nool yahay.</p>
      <p>Laakiin Rooble hawshii uu isu xil saaray, ama loo xil saraay, in uu
        ku guuldarraystay miyaa ay tahay wax uu dafiri karo? Sannadihii badnaa
        ee uu waxbarashada ku lumiyay, buugaagtii badnayd ee armaajada weyn ku
        ururin jiray iyo islaweynidii uu dadka aan waxbaran u arkayay in ay
        dadnimadoodu hoosayso, muxuu kaga midho dhaliyay? Joogista liidata ee
        qurbuhu sow qirasho u ma aha guuldarradda culus ee uu weheshanayo?</p>
      <p>Raage wuu maleeyay xaaladda nololeed ee uu Rooble Ingiriiska kaga
        noolaan karo, wuxuuna hubaa tacliintii uu la tegay oo Soomaaliya wax
        weyn ka ahayd xaggaas in aanay waxba uga noqon doonin. Haddii uu
        Soomaaliya ka ahaa qof dadkiisa abaal u gala xaggaa wuxuu ka noqonayaa
        uun qof had iyo jeer loo abaal sheegto. Maalin uu kuray caddaan ahi ku
        yidhaahdo ”Go home nigger!” ayaan u qalmin konton sano oo martigelin ah.
        Waa haddii uu odaygu weli yahay nin dhug leh oo dhimirkiisu fayow
        yahay.</p>
      <p>Haddii uu ka qaxay xaaladda siyaasadeed iyo nololeed ee uu dhaliilay
        ma wuxuu doonayaa in ay cid kale taa wax ka qabato, dabadeed marka wax
        walba la hagaajiyo isaga ubax lagu soo dhoweeyo? Laakiin waa ayo cidda
        ubaxa ku soo dhoweynaysaa? Waa ayo cidda laga sugayo in ay wax
        hagaajiso?</p>
      <p>Xushmad badan ayuu odayga u hayay, laakiin maalintaas wuxuu u ahaa
        qof kale. Haddana wuxuu ku fekeray in uu yahay tuhun dulmi ah. Qof
        waliba sow xaq u ma leh in uu noloshiisa meel ku tiiriyo? Kee baa
        horreeya waajibka qofka naftiisa ka saaran iyo ka bulshada kale ka
        saaran? Haddii ay jawaabtu tahay ta hore, danta guud yaa u xilsaaran?
        Haddii se ay jawaabtu tahay ta dambe, nolosha qofku maxay macno lee
        dahay? Ma in uu naftiisa dayaco, oo dal iyo dad jaan sida addoonka ugu
        shaqeeyaa? Jawaabtu labada midna ma aha ee waxaa halkaas ka soo baxaysa
        xaqiiqo kale. Waxaa sax ah in la iswaafajiyo, la isuguna adeego, danta
        gaarka ah iyo ta guud. Sida ay dulmi u tahay in uu qofku waajibka
        bulshada ka saaran dayaco ayay dulmi u tahay bulshadu in ay xaqa
        muwaadinka lumiso. Wuxuu se qofku noqonayaa weli barakaysan haddii aanu
        ka fekerin waxa dalkiisu taray, ee ka fekero uun waxa uu isagu dalkiisa
        taray, sidii uu ku taliyay <em>J F Kennedy</em>.</p>
      <p>Isaga oo sidaas isku qanciyay ayuu istusay mushkiladda Soomaaliya in
        ay tahay labadaas oo iswaayay: bulshadu muwaaddinka xaqiisa ma siiso,
        muwaaddinkuna waajibkiisa ma guto. Dabadeed waa taa jiritaankii
        soomaalida ay isu tuurtuureen maamul nacayb ka buuxo iyo mucaarad mid
        la’egi ka buuxo.</p>
      <p>Waa maxay mucaaradnimada ay inta dalka ka yaacday sheeganayaan? Ma in
        London, Roma iyo Addis Ababa la istubo oo warbaahinta shisheeyaha laga
        yooyootamaa? Ma in cadow burburkaaga jecel loo galo oo hub iyo ciidan
        laga soo urursadaa? <em>London</em>, <em>Roma</em> iyo <em>Addis
          Ababa</em> sow ma aha saddexda soomaalida halkaas dhigay, ee sidii hal
        la qalay waaxyaheeda jarjaray? Labada dhinacba tanaasulka iyo fahamka ay
        dalalkaa u samaynayaan, iyo debecsanaanta iyo jajabnaanta aan xadka
        lahayn ee ay u muujinayaan, maxay iyagu isugu waayeen?</p>
      <p>Maamulka iyo mucaaradka mid waliba wuxuu wax kasta u samaynayaa
        helista barakada shisheeyaha, wuxuu uga tanaasulayaa karaamo iyo sharaf
        kasta, dhulka ayuu u galgalanayaa, gunnimo kasta ayuuna u qaayibayaa, si
        uu u helo xabbad uu soomaaliga kale ku dilo. Laakiin in yar u samayn
        maayo soomaaliga kale si khilaafka jira xal loogu helo. Soomaaliga
        sidiisaba weli maskaxdiisa ku ma ay dhicin in la soo dhaafay marxaladdii
        uu cadawgiisu ahaa Soomaaliga kale. Haddii uu waajibka mucaaradku yahay
        in uu isbeddel wanaagsan ku sameeyo siyaasadda dalka, taa miyuu ku
        gaadhi karaa Xabashi, Talyaani, Ingiriis iyo Maraykan uu magangalo?
        Mushkiladda ugu weyn ee Afrika ka taagan ayaaba ah cabbudhinta uu
        kelitalisku ku hayo fikradda aan tiisa waafaqsanayn, iyo dabadeed
        fikraddaas oo naflacaariga magangasha cadawga ugu daran ee qarankaasi
        lee yahay. Fekerka maamulku waa ”Cad yahow wallee ku cunay ama ku
        ciideeyay,” ka mucaaradkuna waa ”Waxba dhawran maayo ee Alloow dhagaxyo
        soo daadi”. Waddo labadaa cadaabood u dhaxaysa inta aan la helin aayuhu
        wuxuu ku jiraa mugdi.</p>
      <p>Isaga oo sidii oday cantatabay isu la hadlaya ayuu Baar Shabeelle ugu
        yimid Leyla iyo Deeqa. Miis ay fadhiyeen ayay isagana biyo qabow iyo
        shaah ugu dalbeen.</p>
      <p>“Gacaliye, bisinkee maxaa dhidid kaa da’aya! Miyaad soo lugaysay?”
        Deeqa ayaa wayddiisay iyada oo wejiga gacanta ka marinaysa.</p>
      <p>“Haa, qorraxduna maanta waa cadaab.” “Oo miyaad lacag la’ayd?”
        “Maya.” Leyli warqaddii ayay akhris ku la boodday, markii ay laabtayna
        kursiga si nefis leh dib ugu tiirsatay. Waxay sheegtay in ay ku faraxsan
        tahay aabbaheed in uu Ingiriiska magangalay.</p>
      <p>“Waxaan maqlay xabashidu marka ay dalkooda ka dhoofayaan ciidda ayay
        ku galgashaan oo waa ay ooyaan, laakiin innagu waa aynu faraxnaa oo
        xafladaynnaa. Sidaas oo ay tahay inna ma nolol dhaamaan, haddii ay
        caddaalad noqotana weligood kelitalis arxanlaawe ah ka ma ay hoos bixin.
        Maxay idinla tahay haddaba sababtu?” ayuu hablihii wayddiiyay.</p>
      <p>Leyli waxay malaysay Raage in uu tegista aabbeheed ama farxaddeeda
        dhaliilayo, waxayna bixisay jawaab isdifaac ah:</p>
      <p>“Aniga xabashi iyo soomaali toonna waxba igama gelin, in uu aabbahay
        meel nabad ah ku noolaado ayuun baa muhiim ah.”</p>
      <p>“Laakiin Yurub meel nabad ah ma u tahay?” “Isaga ayay u taal, haddii
        uu nabad ka helayo ha joogo haddii kale cirka ha aado, laakiin ma aha
        isaga oo toddobaatan jir ah in sida tuugga marba xabsi lagu tuuro.”</p>
      <p>“Deeqa, adigu ka la duwanaanta dal jacaylka innaga iyo xabashida
        sidee baad u aragtaa?” ayuu Raage wayddiiyay.</p>
      <p>“Leyla waa runteed ee qof naftiisa badbaadinaya maxaa ka galay
        isbarbar dhigga Soomaaliya iyo Itoobbiya? Laakiin xabashidu in ay inaga
        dal jecel yihiin waxaan ku garanayaa gumaysigii waa ay iska hor
        joogsadeen.”</p>
      <p>“Sababtuna waa maxay?” “Dawladnimada ayay inooga bisil yihiin, taas
        ayaana bartay waajibkooda waddaniga ah ayay i la tahay.”</p>
      <p>“Ma waxaad lee dahay markii aynu qabiil nafta u huri jirray xabashidu
        qaran ayay u huri jireen?”</p>
      <p>“Waa uun intaas.” “Ku darso oo iyaga dawladdoodu waxay ka dhexaysaa
        qowmiyado badan oo aan wax kale wadaagin, innaga se qowmiyad keliya ayaa
        boqol qabiil u ka la taagnayd.”</p>
      <p>“Welina u ka la taagan”, ayay Deeqi xaaladda kaga sii dayrisay.
        Cabbaar ay Raage iyo Deeqi qodobkaa sii jiidjiidayeen Leyli iyadu waa ay
        aamusnayd, waana la hubay in ay wayddiintii weli ka xanaaqsan tahay.</p>
      <p>“Leyla, u ma aan jeedin in aan ku dhaliilo, laakiin su’aasha ayuun
        baa maskaxdayda ku soo dhacday, waana wax jira oo aad adiguba og tahay
        ee raalli iga ahow!” ayuu ku yidhi isaga oo dusha gacanta kaga soo
        duubaya dhankiisana u soo cadaadinaya ilaa ay feedhahooda caatada ahi
        istaabteen.</p>
      <p>“Waxay ahayd in aad ku faraxdid aabbe in uu tegay meel aan gardarro
        loogu xidhayn ama lagu dilayn,” ayay tidhi.</p>
      <p>“Waan ku faraxsan ahay”, ayuu ku maslaxay. Rooble in uu dalka ka
        cararo runtii Raage waxaa ka la qiimo badnayd in uu sida tuugga ay
        sheegayso xabsiga ku jiro. Qofku marka uu qaddiyad xaq ah u xidhan yahay
        dadkiisa wuu uga qiimo badan yahay ka dalka ka carara ama macnodarro
        meelahaa isaga joogjooga.</p>
      <p>Daaqaddii ay fadhiyeen oo waddada ku sii jeedday ayuu Raage eegmada
        ka laliyay, waxayna indhihiisu ku dhaceen dhismihii casaa ee
        Baarlamaankii Hore. Haddana wuxuu arkay calammo badan oo tiirarka
        korantada iyo dhismayaasha ka babbanaya, wuxuuna xasuustay berri in ay
        tahay maalintii dhalashada Jamhuuriyadda. Waa jamhuuriyad aan la ka la
        garan karin in ay dhicis ahayd iyo in ay dambarkii lagu canqariyay ku
        sumowday; aan la ka la garan karin maanta sariirtii dhalashada iyo tii
        dhimashada mid ay saaran tahay. Waa jamhuuriyad dhallaannimo lagu
        kufsaday kuna garcatay, ku curatay kuna dhalmo dayssy, ku irmaanaatay
        kuna candhoolowday.</p>
      <p>Ku talogal la’aan ayay mar kale eegmadiisu ugu hakatay gurigaa
        xuddunta iyo xukunka mar u ahaa qaran curdan ah. Waxay ahayd ummad yar
        oo jaahiliin iyo foqoro u badan, laakiin aanay dunida jirin cid iska la
        weyn, iskaga kalsoon kana niyad wanaagsani. Sifooyinkaas oo dhan maanta
        qof kasta qalbigiisa waa laga masaxay, waxaana laga dhigay noole
        mansuukh ah oo waxii uu jeclaa iyo waxii uu necbaa iskaga darsameen,
        kaas oo ilayskii uu higsanayay laga damiyay dabkii uu kulaalayayna laga
        bakhtiiyay.</p>
      <p>Albaabkaa madow mar waxaa is’hor iyo dabo mari jiray siyaasiyiin ay
        tacliintooda iyo waayo’aragnimadooda xirfadeed liiteen, laakiin doonista
        dadkooda inta ay doontaba ha ahaato ee ku iman jiray. Wuxuu khayaaliga
        ka arkay Aadan Cabdulle Cismaan, Cabdirashiid Cali Sharma’arke, Maxamed
        Ibraahin Cigaal, Cabdirisaaq Xaaji Xuseen iyo kuwo kale. Waxay ahaayeen
        rag karti iyo aqooni meel kastaba ha dhigeene aan khiyaamo qaran iyo
        xasuuq dadweyne loo tirinayn, oo ah labada jariimadood ee ugu waaweyn
        fal uu qof xil ummadeed sidaa ku kaco.</p>
      <p>“Ma og tihiin berri in ay tahay maalintii dhalashada Jamhuuriyadda?”
        ayuu gabdhaha wayddiiyay.</p>
      <p>Waa ay iseegeen. Waa ay ogaayeen mana ogayn. Kollay maqle laakiin wax
        ay ku xasuustaan ma jiraan. Waa munaasabad weyn oo durbaanka 21-ka
        oktoobar ku shiiqday. Xuska dhalasho jamhuuriyad dhan waxaa mudnaanta
        laga siiyay maalin uu nin ciil qaba oo xabbad la roorayaa talada
        boobay.</p>
      <p>“Alla haddaa berri waa bannaanbax dhaqameedkii,” ayay Deeqi
        xasuusatay.</p>
      <p>Raage si uu ina adeertii Leyla u maslaxo wuxuu iyada iyo Deeqa u
        ballan qaaday berri gelinka dambe in uu keeni doono fagaaraha Daljirka
        Dahsoon, halkaas oo sida ay caadadu tahay loogu dabbaaldegayo xuska
        sannad guurada dhalashada iyo midnimada Jamhuuriyadda.</p>
      <hr />
      <p>Iyaga oo saddexduba wada socda ayay yimaaddeen fagaarihii
        damaashaadka. Labada hablood muuqa si walba waa ay u ka la duwan yihiin.
        Leyli waa qof dheer oo madow, haddii lafteeda iyo hilibka saaran la isu
        eegana waa caato, timo ay midab cilcillaw u eg marisay ayaa qadaadka uga
        go’an, da ahaanna guyaal ayay Deeqa ka weyn tahay. Deeqi iyadu waa
        maarriin aan dheerayn oo hilibka iyo lafteedu isu miisaaman yihiin,
        waxayna lee dahay timo garbaha jooga. Labadooda Deeqa ayaa bashaashsan,
        Leyla ayaa se aqoon iyo waayo’aragnimo horraysa, da’da oo keli ah ma aha
        ee labada aqal ee ay ku soo ka la koreen baa sidaas u ka la
        horreeyay.</p>
      <p>Marka ay wada socdaan waa uun laba hablood oo isku casri iyo isku
        dabaqad ah, laakiin xaqiiqadoodu waa ay ka la fog tahay. Leyla
        firfircoonida iyo tallaabo giigsanaanta hablaha kale ee soomaaliyeed la
        ma wada qabaan. Inta uu doob geed ka boodo in la’eg ayay ka booddaa,
        kubbadda kolayga iyo qalabarogadkana lagu ma gaadho.</p>
      <p>Deeqi iyadu waa qof dulman oo ay halbowlaha habar indho darraysay
        mindiil saawir ah ka la daashay. Sagaal dayrood oo caato ah ayay jirtay
        galabtii caafimaadkeeda iyo shakhsiyaddeeda oo dhan lagu tuntay. Aad
        ayay u qaylisay si uu cirku u soo dhaco ciidduna u dhaqaaqdo. Waxaa lagu
        sabaaliyay: “Waa lagu xalaalaynayaa ee fariid noqo oo adkayso!”</p>
      <p>Dadkii damiinka ahaa ee maalintaa ku xeerraa aqoon ay ku badbaadiyaan
        ma ay lahayn. Qudheedu iyada oo weyn ayaanay haddana hooggaa ku
        baraarugsanayn, Leyla ayaana ugu horreysay qof ay ka maqasho gudniinku
        in uu yahay dhaqan uu sheyddaan Fircoon hinaasi ah u hindisay.</p>
      <p>Waa casardheere ay qorraxdu weli kulushahay. Markii ay cabbaar soo
        tamashleeyeen ayay soo gaadheen goobtii bannaanbaxa oo ay tobannaan kun
        isugu soo baxeen. Caadooyinka reer muqdisho ayay ka mid tahay in ay
        ciidaha iyo munaasabadaha waaweyn halkan ku tuntaan nooc kasta oo ka mid
        ah cayaaraha hiddaha iyo dhaqanka. Waxay ka mid tahay dhacdooyinka
        tirada yar ee isu haya labada dhaqan ee bulshada, kii hore iyo ka cusub.
        Dad badan oo dhaqankii hore ku dhashay ama ku barbaaray isla markaas kan
        cusub ku jira ayay munaasabaddani u tahay fursad ay curuqa kaga
        jimicsadaan cabbudhkana kaga neefsadaan. Waa fursad lagu xasuusto dhaqan
        dhalad ahaa oo ku dhalan rogmay carabnimo iyo yurubnimo aan loo meel
        dayin, halkaas oo uu ka dhashay dhaqan garac ahi. Halkaas ayay ku ka la
        xidhiidh furteen bulshadii hore iyo tan dambe, waxaana jabtay buundadii
        ay isaga gudbi lahaayeen. Laba fac oo isxiga, laba qof oo isdhalay, ayaa
        ka la go’doomay. Qolada hore waa habsan kuwa dambena waa ambad.
        Bannaanbaxani waa waqtiyada ay labadaa qolo kulmaan ee isgaran
        waayaan.</p>
      <p>Cayaarid iyo daawashaba doorashada fagaaraha taal waa ay badan tahay,
        inta cayaar dhaqameed jirtana waa la tumayaa: dhaanto, wilwilo,
        walasaqo, jaandheer, saylici, baarcadde, kabeebay, beerray, bullo,
        shirib. Intaas iyo in kaleba. Cabbaar ayay qoladii wada socotay
        cayaarahaa marba mid ku hakadeen, dabadeed soo gaadheen meel saar lagu
        tumayo. Wax kumanyaal sano soo taxnaa, oo facyaal badan dareenkooda iyo
        noloshooda ka soo mid ahaa, waa khasab in la hiddaysanayo oo ay qof
        walba dhuuxa kaga jiraan. Dadka cayaarta debedda ka jooga sababta uu
        dareenkoodu cirka ugu shareeran yahay, ee marka ay kooxda cayaaraysaa
        booddo u la boodayaan, dhaqan ay ku noolaadeen ma aha ee waa dhaxal
        dhiigga kaga jira.</p>
      <p>Saarku wuxuu ka mid yahay cayaaraha ay soomaalidu ka siman tahay, in
        kasta oo aan maanta gobollo badan laga cayaarin. Sababta looga tegay
        waxaa laga yaabaa in ay tahay isaga oo u dhaadhaca dareenka ugu hooseeya
        ee dadka, mararka qaarkoodna keena miyirbeel. Malaha waa cayaarta ugu
        fac weyn cayaaraha maanta la yaqaan, wuxuuna caan ka yahay Geeska Afrika
        oo dhan iyo Koonfurta Carabta, wuxuuna gaadhay Waqooyiga Afrika ilaa
        Isbayn. Kiristaanka iyo islaamka hortood saarku wuxuu bulshada Geeska
        Afrika u ahaa cibaado diineed iyo xidhiidh lala yeesho rooxaan la
        caabudi jiray.</p>
      <p>Xaaladda fog ee uu dadka gaadhsiiyaa waxay keentay in ay dadka qaar
        ku andacoodaan in ay rooxaantaa saarka af yaqaannaan oo la xaajoon
        karaan, sidaasna ay dadka saarku ku dhaco kaga dawayn karaan. Qaar ka
        mid ah beelaha ku dhaqan Koonfurgalbeed weli saarku wuxuu u lee yahay
        xiisihii uu berigii hore bulshada oo dhan u lahaa. Waxaad arkaysaa nin
        ay muruqyada dhaawacyo halis ahi kaga yaallaan kaas oo markii uu
        barbaarka ahaa gaadhay heer loo yaqaan burur ama muraaqo dabadeed bir af
        leh isla dhacay.</p>
      <p>Markii ay Raage iyo asxaabtiisu isa soo taageen halkii saarka lagu
        tumayay waxay isugu dubba ridnayd heer sare. Tobaneeyo dhallinyaro ah oo
        wiilal iyo gabdho isugu jira, iskuna da dhow, oo ay xamaasad badani ka
        muuqato, ayaa gole ay dadweyne badani ku meegaaran yihiin saf ka soo
        wada jeeda, oo cayaarta tumaya. Sida ay dherer iyo dhumuc isugu jaan
        go’an yihiin, iyo sida ay jiibta iyo jaanta isu la helayaan, waxaad
        mooddaa koox xul ah oo la soo carbiyay. Waa xaalad ka marag kacaysa in
        aanay ahayn reer Banaadir iyo reer magaalo kale toonna. Malaha midkoodna
        mid aqoon hore u ma leh. Malaha sacabka kulul iyo luuqda dheer ee saarka
        ayaa baadisooc u ah oo ay dadka iskaga garteen.</p>
      <p>Cabbaar ka dib gabadh labaatan jir ku qiyaasan oo daawadayaasha ka
        mid ahayd ayaa si lamafilaan ah golihii cayaarta isu daruurisay. Jidh
        iyo xubno isu dheelli tiran, iyo weji aan qurux ka qatanayn ayay lee
        dahay. Timaha masar ayaa ugu duuban, guntiinada, garbasaarta iyo kabaha
        jambalka ah ee aan qaaliga ahayn isla markaana wada duugga ah, iyo guud
        ahaan daryeel la’aanta ka muuqata waxa laga malayn karaa in ay tahay
        reer miyi soogalooti ah. Waxay dareenka ku abuuraysay in ay tahay
        miskiinad noloshii galoofowday ee miyiga dux ka soo wayday oo halkan naf
        soo bidday, maantana mawjadaha arxanka daran ee Xamar derbiyada madaxa u
        la dhacayaan. Malaha kulankan galabta waxay ka heshay qofnimadeedii
        maalintii ay magaalada soo gashay ka luntay. Waxaa lagu malayn karaa in
        ay qoys qudhiisu iska danyar ah dulsaar ku tahay amaba adeegto u tahay.
        Raage markii uu u sii fiirsaday wuxuu ku xasuustay sheeko uu beryahaa
        akhriyay oo ku saabsan adeegto miyi ka timid oo Xamar ku silicday.</p>
      <p>Garbosaartii ayay dhexda ku duubatay, xoogaa digtooni ah ayay ku
        gashay laakiin mar qudha ayay baal shimbireed ka fududaatay oo iyadu
        cayaarta majaraha u qabatay, ilaa ay noqotay tiirka iyo barta ay
        cayaartu ku wareegayso. Mar keliya ayay noqotay xiddigtii golaha,
        indhihii dadkuna keligeed daawadeen. Cayaartii ay wax ka tumaysay qunyar
        qunyar ayay isugu rogtay mid iyada loo tumayo.</p>
      <p>Jawigii oo dhami wuu isbeddelay, barbaartiina waxaad moodda in ay
        gudanayaan waajib diini ah. Shucuurtii daawadayaashu waa ay sii kacday,
        goobtiina waa lagu soo batay. Dabadeed mar keliya ayay gabadhii
        sarejoogga ka duushay oo dhulka isdaadisay, sidii qof miyir beelay. Waa
        ay miyir beeshay. Dhawr qof ayaa ku soo yaacay si ay u caawiyaan,
        laakiin maya, kuwii cayaarayay ayaa diiday.</p>
      <p>“Iska daaya idinku! Iskaga taga! Faraha ka qaada!” ayay dadka ka
        codsadeen.</p>
      <p>“Waar u daaya! Jinni ninkii keena ayaa bixiya ee iyaga u ka la baxa!”
        ayuu nin waayeel ah oo si xiiso leh cayaarta u daawanayay isaguna ku
        taliyay.</p>
      <p>Barbaartii cayaartii ayay ku sii wateen jawi ay rooxaani dabooshay
        awood dadka sarejoogga ka daadinaysaana ku xayndaaban tahay. Raage wuxuu
        dareemay in ay meesha ku xoonsan yihiin malaayiintii nafood ee cayaarta
        saarka jeclaa ee beryo hore dhintay oo iilka ka soo toosay. Wuxuu u
        baqay si dhab ah. Dadkii kale ayuu wejiyadooda eegay mise cayaarta ayaa
        lagu wada maqan yahay oo qaarkood haddii xubno jidhkooda ka mid ah la
        gooyo waxaa laga yaabaa in aanay dareemeen. Qof meel kale eegaya ama wax
        kale ka danaynayaa ma jiro. Deeqa iyo Leyla ayuu hareeraha ka milicsaday
        mise maqnaanshaha iyo kacdoonka iyaga ayaaba ugu daran.</p>
      <p>Dareenku isku mid ha ahaado, laakiin isku wax lagu ma bururo ee waa
        qof iyo dookhii. Xertu xadrada ayay ku muraaqoodaan, barbaartu cayaarta,
        haweenka qaarkoodna sitaadka.</p>
      <p>Imika cayaartii waxay maraysaa heerka ugu sarreeya. Gabadhii weli
        dhulka ayay jiiftaa, laakiin dhaqdhaqaaq ayay bilawday, gacmaha iyo
        lugaha ayay dhulka ku xoqaysaa. Masarkii waa ay tuurtay, garbasaartii
        dhexda ugu xidhnayd iskeed ayay isaga luntay, kabihii jambalka ahaa
        midiba meel ayay foorortaa. Guntiinadii in kasta oo ay weli garaysan
        tahay qaarka sare wax badan ugama hayso, naasihii oo toobin ah ayaana
        cidla babbanaya oo marba ciidda carrabka gashanaya.</p>
      <p>Qunyar qunyar ayay ruqaansi u bilawday, qaarkii sare ayay la kacday,
        timihii oo gadaal u guntanaa waa ay isfurfureen iskood ayayna fasax u ka
        la qaateen, dhabannada iyo wejiga oo dhidid ka hoorayo ayay ka
        dabooleen. Sinta midigta ayay imika ku fadhidaa, iyada oo foororta. Sida
        ay madaxa u walhinayso iyo sida ay gacanta bidix dhulka ugu salaaxayso
        waxaa laga garanayaa in ay nafteedu cayaarta ku milan tahay.</p>
      <p>Aayar aayar ayay isu sare taagtay. Dhawr qof oo cod dhaadheer ku
        hadlaya oo cayaarta dhabqinaya ayay xantoobo ciid ah ku firdhisay. Si
        wanaagsan ayay isu taagtay, cayaartiina dib u la qabsatay. Mar kale ayay
        dadweynihii oo aad isu soo cidhiidhyay ku soo jeesatay, oo ciid kale iyo
        garbis isugu dartay. Quwad rooxaani siisay ayay dadkii oo dhan ku soo
        riixday, oo weliba xantoobo kale oo ciid ah indhaha kaga saydhay.
        Sidaasna waxay ku bannaysay gole weyn oo ay dadka cayaarayaa nefis ay
        cayaarta ku maamushaan ka heleen. Doobabkii u tumayay ayay hoosta ka
        gashay oo sacabkooda iyo jiibtooda xoogga leh dhegaha u dhoweysay,
        dhididkoodana sanka la raacday. Waxaa muuqata in ay jacayl xad dhaaf ah
        u hayso dadka cayaarta u tumaya.</p>
      <p>Wax ay caynkaas ahaato oo golihii isku laba rogtaba, wax ay doobabkii
        marba mid gaaddada marisaba, mar keliya ayay istaagtay. Guntiinadii ka
        ka la laallaadday ayay hagaajisatay, garbasaartii, masarkii iyo kabihii
        ayay daydayday, markii ay wada heshayna isku hagaajisay. Dhoollo caddayn
        ayay muunsootay, dabadeed safkii cayaarta tumayay toos ugu biirtay.
        Qofkii mar dhoweyd dhulka galgalanaysayba iyada ma aha, qofkii ay
        horaaddadeedu hawada qoslayeenba ma aha. Inanta maxaa si ka noqday?
        Raage aad ayuu u jeclaystay in uu wayddiiyo bal waxii ku dhacay: waxay
        dareentay iyo meeshii ay tagtay markii ay dunida ka dhooftay. Laakiin ku
        ma uu dhiirran.</p>
      <p>In kasta oo aan sida gabadha la daadan haddana dad badan ayaa ku
        jiray kacdoon nafsadeed oo xoog leh. Dabadeed mar uun ayaa meel golaha
        cayaarta ka baxsan muran laga maqlay, markii la eegayna waxaa la arkay
        Sheekh Xasan iyo laba wadaad oo kale oo qamiisyo iyo cimaamado carbeed
        hagoogan oo dadkii cayaarta daawanayay cod dheer oo xanaaq leh ku la
        hadlaya.</p>
      <p>“Miyaydaan diin iyo iimaan lahayn, oo aydaan macsida iyo fisqiga aad
        ku dhex jirtaan ka xishoonayn? Miyaydaan ka baqayn in la idiin halaago
        sidii loo halaagay qoomkii nebi Nuux iyo qoomkii nebi Luud iyo qoomkii
        nebi Huud iyo qoomkii nebi Saalax iyo qoomkii Fircoon…?” Sheekh Xasan oo
        dhidid waaweyni dhafoorrada ka hoorayo, labada qawlalna ka xumbaynaya,
        ayaa qoomamkaas magacyadooda duddubiyay.</p>
      <p>“Adeer, maxaannu galabsannay ee naloo halaagayaa?” waxaa si la yaab
        ka muuqdo Sheekh Xasan hadalkii kaga ka la gooyay ninkii waayeelka ahaa
        ee markii ay gabadhu dhacday hadalka soo jeediyay oo cayaarta si xiiso
        leh u la socda.</p>
      <p>Dadka kale hadallo aan la maqlayn laakiin la fahmayo in ay Sheek
        Xasan lid ku yihiin ayay ku duryameen.</p>
      <p>Runtii wadaadku wuxuu ku horreeyay goob kale oo cayaarta kabeebay
        lagu dheelayay, laakiin markii uu hadal bilaabay ayay gabadh kor iyo
        hoos si ba’an isu gilgilaysaa ku soo niikisay, oo badhi kaynaansan
        wadaadka laba jeer gumaarka kaga dhufatay. Dabadeed wuu ka cararay isaga
        oo leh: “Belo kugu dhacday oo sheyddaan ku gilgil.” Markaas ayuu goobtan
        soo beegsaday.</p>
      <p>“Ma waxaydaan garan karayn waxan aad ku dhex jirtaan in uu Ilaahay
        idiinku cadhoonayo? Bal inta rag iyo dumar ka la xaaraansan meeshaa ku
        xoonsan eega! Yaa idiin banneeyay in ay dumar ajnebi ahi idiin cayaaraan
        ama aad u cayaartaan? Cayaari ha dambayso ee marka horeba yaa idiin
        banneeyay in aad isu timaaddaan?”</p>
      <p>“Cayaar dhaqameed sidii boqollaal sano loo cayaari jiray loo
        cayaarayo wax aan ahayn miyaad aragtaa? Cid wax la yeelayo miyaad
        aragtaa? Hablaha se maxaa ajnebi ka dhigay sow soomaali ma aha?” odaygii
        oo ay dadku si xamaasad leh ugu jiibinayaan ayaa weerarkii wadaadka u
        jilib dhigay.</p>
      <p>Qoladii cayaarta tumaysay in kasta oo ay la socdeen doodda wadaaddada
        iyo daawadayaasha ka dhex aloosan, haddana marnaba hugunkii cayaarta may
        dhimin, waxaana muuqata in ay iska dhegoolaynayaan.</p>
      <p>Sheekh Xasan isaga oo xanaaqsan ayuu odaygii toos u maagay: “Bal eeg
        da’da aad tahay ee aad haddana difaacaysid dhaqan cawaan iyo cayaar
        sheyddaan!”</p>
      <p>“Ma jiraan cawaannimo iyo sheyddaannimo ka weyn qof dhaqan aan ceeb
        lahayn oo ab iyo isir soo taxnaa cawaannimo iyo sheyddaannimo ku
        sheegaya,” ayuu odaygii yidhi isaga oo xanaaq ba’an indhaha ka
        muujinaya.</p>
      <p>Sheekh Xasan markii uu xanaaqa odayga arkay wuu ka aamusay.
        Dabeecadda uu ku hawl galo ayaa ah in uu arrintu marka ay halkaas gaadho
        ka baxo, waayo’aragnimo aan yarayn ayuu huwan yahay. Labadiisii
        gacanyare, oo ka la ahaa inankiisa Aadan iyo saaxiibkii Carraale, ayuu
        dooddii daawadayaasha uga baxay, isaguna hore u gudbay. Intii in la’eg
        ayuu kooxdii cayaarta tumaysay jiibtii xoogga lahayd kaga dhex qayliyay.
        Cabbaar ayay iska dhegooleeyeen, laakiin wadaadku ka ma uu hadhin ilaa
        ay qayladiisu cayaartii dhabqisay, oo ay codka, cagta iyo calaacasha
        isla waayeen. Dabadeed mid barbaartii ka mid ah ayaa si xanaaq leh
        safkii uga soo baxay oo wadaadkii si aad u qallafsan gacanta midig
        dhuunta kaga qabtay, sidii uu bakhtiinayo, oo si arxandarro ah dib ugu
        tuuray. Sheekh Xasan jirjir cadka ayuu u dhacay, mar keliya ayaana la
        arkay isaga oo dadka cagahoodii galgalanaya.</p>
      <p>Labadii gacanyare iyo Raage ayaa isku mar Sheekh Xasan ku soo yaacay,
        isaga oo cimaamaddii ka dhacday dhulka ka xaabxaabaya, gacmaha ayayna
        qabteen oo sare joojiyeen. Wadaadka gacanta dhuunta lagaga qabtay wax
        badan ma ay yeelin, laakiin mar haddii uu shishlaa, meeshuna ay ahayd
        didib, dhicista xanuun aan yarayn ayuu ka la kulmay.</p>
      <p>Aadan iyo Carraale mooyee tobaneeyo wadaad oo kale oo meelo ka la
        duwan wax ka wacdiyayay ayaa Sheekh Xasan gurmad ugu yimid. Isaguna
        markii uu xertiisii wada arkay ayuu dhiirraday oo ku dhawaaqay:</p>
      <p>“<em>Jihaad! Jihaadun fii sabiilillaah</em>!” Wadaaddadii iyo kuwii
        cayaarayay ayay ka dhex qaraxday. Daawadayaasha badankoodii, oo uu
        odaygii ay Sheekh Xasan murmeen ugu horreeyo, ayaa kooxdii cayaarta si
        firfircoon ugu hiiliyay. Dagaal aan naxariis lahayn oo feedh, laad,
        jilib, qaniinyo, ul iyo legdin isugu jira ayaa foodda la isdaray. Qaar
        dadka ka mid ahi waxay isku dayeen in ay labada kooxood ka la qabtaan,
        waa ay se isku wayraxeen oo cid walba isla jiidheen. Sheekh Xasan awalba
        jihaadka diyaar ayuu u ahaa, waayo markiiba ciidankiisa wuxuu ku
        dalbaday afgarad carabi ah oo ay ka mid ahaayeen: “<em>Uqtuluu
          akbarahumulladii callamahumu sixra</em> – dila kooda ugu weyn ee sixirka
        baray!” kaas oo uu u la jeeday odaygii saarka jeclaa ee ay hore u
        murmeen.</p>
      <p>Dagaalkii wuu ballaadhay, wadaaddo kale iyo dadweyne badan ayaana
        goobihii kale ee ay cayaaruhu ka socdeen ka soo birmaday. Dabadeed iyada
        oo ay guusha iyo guuldarradu sida habeenka iyo maalinta u ka la baxeen,
        oo wadaaddadii waxii dhulka la dhigay mooyee waxii cago ku taagnaa meel
        gees ah oo dhismihii Barlamaankii Hore ka mid ah lagu ururiyay, ayay
        dhawr baabuur oo bilays ahi goobtii yimaaddeen.</p>
      <p>Waxay ahayd intii aan hubka qarxaa weli Xamar ku soo badan, taas
        darteed khasaaraha maalintaasi ka ma badan dhawr nin oo dhaawac ka la
        duwani gaadhay. Sheekh Xasan iyo dhawr kale oo labada dhinac ah ayaa
        saldhigga bilayska loo qaaday.</p>
      <h3 id="section-7">8</h3>
      <p>Dhallinyarada soomaalida ee reer magaalka ah malaha ma jirto dunida
        dhallinyaro ka badowsani. Boqollaal kun oo magaalo ku wada dhaqan, dan
        joogto ahna wadaaga ama wadaagi kara, ayaa raba isbarashadooda iyo
        xidhiidhkooda oo dhan in ay hayb qabiil u maraan. Waxaa la isku qalday
        oo la ka la saari kari waayay dhaqan iyo hidde – dhaqan in uu yahay
        hannaan ay waqti la joogo bulsho u nooshahay, halka uu hidde yahay
        dhaqan mar hore lagu soo noolaa. Haddii marxalad nololeed lagu
        dhagaxoobo, laguna dhiirran waayo geeddiga xiga, waxaa abuurma dhaqan
        silloon oo casriga la joogo magan iyo marti u ah. Sidaas ayaa dhacday
        markii ay soomaalidu ku guuldarraysatay in ay abuurto habnololeed
        magaalo oo ka duwan kii geela. Makhaayadda waxaa lagu ka la hayaa laba
        barafasoor oo qabyaalad isku af dhaafay.</p>
      <p>Qof waliba wuu jeclaan lahaa in uu ku dhex noolaado bulsho u siman,
        waana la isku raacsan yahay danta guud in ay sidaas ku jirto, wax
        diidayaana ma jiraan, haddana la ma sameeyo. Dadku waa laba: mid aanay
        maskaxdiisu u bislayn in qabiil laga maarmi karo, iyo mid og laakiin aan
        lahayn kartida iyo dhiirranaanta ay tallaabadaasi uga baahan tahay.</p>
      <p>Raage weligii Deeqa qabiilkeeda ma uu wayddiin, ku talogal ayayna ka
        ahayd iyo go’aan. Laakiin run ahaantii marar badan ayay arrintaasi
        naftiisa su’aal ku abuurtay oo uu cidda ay noqon karto maleeyay. In aanu
        qabiilkeeda wayddiin mar wuxuu u arkaa fikrad miskiinnimo ah oo aan
        macno lahayn, waayo bulshada oo dhami qabiil ayay ku dhisan tahay. Mar
        kale wuxuu dareemaa in uu ku saxsan yahay, oo si qabiilka looga xoroobo
        ay tahay in mar uun cidi bilawdo. Mar kale wuxuu iswayddiiyaa jacaylka
        uu iyada u hayo haddii uu qabiilkeeda ku lammaaniyo bal saamaynta ay ku
        yeelan karto. Wuu og yahay xataa haddii uu isagu tijaabo aan looga
        horrayn ku dhiirrado, oo qabiilka ay tahay dan ka geli waayo, in aanay
        jirin cid kale oo uga garaabaysaa, loona arkayo nin waalan oo dhalanteed
        ku jira.</p>
      <p>Deeqa qudheedu bilawgii cidda uu yahay dan ka ma ay lahayn, markii se
        uu noqday qofka nolosheeda ugu muhiimsan ayay qunyar qunyar in ay ogaato
        u xiisaysay. Ha ahaato ee markii ay sida uu arrintaa uga maagayo aragtay
        ayay ku la dhici wayday. Dhawaaqa af Soomaaligiisa, asxaabtiisa iyo
        siyaabo kale oo dadban ayay isku dayday in ay kaga xog hesho, u ma ay se
        suurtoobin. Dhawr jeer ayay sarbeeb ugu dheg hadashay, markii uu u bixi
        waayayna runta ayay ku dhalaalisay</p>
      <p>“Raage, haybi waa summad ee isu kay sheeg.”</p>
      <p>“In aan Soomaali ahay waad aragtaaye maxaad ka helaysaa ogaanshaha
        qabiilkayga?” ayuu u celiyay isaga oo jikaar, kaftan iyo dood intaba uga
        dan leh.</p>
      <p>“Dadkuba waa wada soomaali waana la is haybsadaa. Haddii la i
        wayddiiyo ninka aan la socdaa cidda uu yahay oo aanan aqoon sow la i la
        yaabi maayo?”</p>
      <p>“Laakiin haddii aan mid qabiilooyinka ka mid ah noqdo miyaad igu
        nacaysaa, haddii aan mid kale noqdana igu jeclaanaysaa, adiga oo aan
        shakhsiyadayda aad ilaa hadda jeceshahay dan ka gelin?”</p>
      <p>Jawaabta inta uu iyada ka sugayo in la’eg ayuu naftiisa ka sugayaa.
        Waa ay yar fekertay dabadeed u celisay:</p>
      <p>“Waa dhaqan iyo caado, denbigana anigu ma lihi.” “Horta wayddiinta ka
        jawaab: qabiil miyaad igu nacaysaa ama igu jeclaanaysaa?”</p>
      <p>“Maya.” “Haddaa maxaad ku falaysaa?”</p>
      <p>“Qofka in magaciisa la ogaado maxaa lagu falaa?”</p>
      <p>“In loogu yeedho dadka kalena lagaga tilmaamo.”</p>
      <p>“Haddaba haybtuna waa la mid.”</p>
      <p>“In aanay la mid ahayn adiguba waad og tahay.”</p>
      <p>“Adigu maxaad isu qarinaysaa?”</p>
      <p>“Waxaan og ahay in uu yahay dhaqan abaaday oo aan xin iyo faquuq
        mooyee macne kale lahayn.”</p>
      <p>“Taasi waa fikraddaada, laakiin anigu sida dadka kale ayaan u
        dhaqmayaa, haddii aadan ii sheeginna kollay waan ogaanayaa.”</p>
      <p>Wuxuu u sheegay qabiilka uu yahay iyo ilaa lafta ugu hoosaysa ee uu
        ka sii yahay. Dabadeed inta uu wejigiisa indhaheeda ku beegay ayuu
        wayddiiyay:</p>
      <p>“Haye, wax ma iska kay beddeleen?” “Haa. Awal indhuhu waa ay ku ka la
        weynaayeen imika se waa ay isla’ekaadeen.”</p>
      <p>Iyaduna qabiilkeeda ayay u sheegta, dabadeed inta ay sidiisii oo kale
        wejiga ku beegtay wayddiisay:</p>
      <p>“Anigana maxaa iska kay beddelay?” “Awal indhuhu waa ay iskaa
        la’ekaayeen, laakiin imika waa ay ku ka la weynaadeen.”</p>
      <p>Cabbaar ayay ka la aamuseen oo gooni gooni uga fekereen shakhsiyaddii
        hore ee ay isku doorteen iyo tan ay qabiilka ku lifaaqeen waxa ay ku ka
        la duwan yihiin. Isuma ay qiran, laakiin runtii naftooda waxaa ku
        dhashay dareen liidnimo ah kaas oo ay malaha dooddii is’haybsigooda ka
        horreysay sababtay.</p>
      <p>Raage badanaa fasaxyada wuxuu tegi jiray miyiga, laakiin sannadkan
        Xamar ayuu joogay. Dugsi gaar ah ayaa inta uu fasaxa yahay macallinnimo
        af ingiriisida ah laga siiyay. Waa u dan oo mushaharadiisa suququlka ah
        ayuu ku kabanayaa. Laakiin Deeqi waxay booqasho ugu kacday reer abtigeed
        oo miyi deggan.</p>
      <p>Labadii bilood ee ay maqnayd Raage waxay ka la dheeraadeen sannad
        dhan. Muddadaa wuxuu dareemay hilaw iyo cidla aanu weligii dareemin.
        Mararka qaarkood isaga oo meelahaa maraya ayuu maqlaa codkeeda, marka uu
        ku jeestana muuqeeda waayaa. Marar badan ayuu gabadh si uun ugu eg ama
        dharkeedii oo kale xidhan iyadii mooday dabadeed ku hungoobay.</p>
      <p>Goor fiid ah isaga oo keligii waddada tamashleynaya ayuu arkay iyadii
        oo waddadii uu hayay ka sii leexanaysa. Dirac iyo garbasaar uu marar
        badan ku arkay ayay xidhan tahay, timahana sidii caadiga ahayd ayay dib
        u shanlaysay. Aad ayuu u farxay haddana u naxay. Wuxuu la yaabay haddii
        ay soo noqotay sababta ay uga soo war dooni wayday. Tobannaan
        wayddiimood oo foolxumada ka la daran ayaa isku mar maskaxdiisa ku soo
        wada dhacay. Malaha nin kale ayay baratay, oo maba ay socdaalin ee
        marmarsiinyo ay kaaga indho qarsato ayay ka dhiganaysay? Malaha waaba
        Diiriye, ama mid kale oo ku dhaqaale dhaama?</p>
      <p>Iyaga oo su’aalahaasi madaxiisa ku legdamaya ayuu orod iska dabo
        maqiiqay. Sidii uu u duulayay ayuu soo gaadhay, oo inta uu labadeeda
        garab labada gacmood ka buuxsaday xoog u soo jeediyay. Laakiin naxdin
        ayay la qaylisay, ilaa ay dadkii waddada marayay soo wada eegeen. Iyadii
        se ma ay ahayn, waxay ahayd gabadh kale oo aan soojeedka Deeqa ugaba
        egayn. Wuu naxay, sheyddaanka ayuuna iska naaray isaga oo mooday in uu
        soo waalanayo.</p>
      <p>Berigaas ayuu xaqiiqsaday jacaylka aan xadka lahayn ee uu Deeqa u
        qabo iyo sida weyn ee uu ugu baahan yahay. Dabadeed wuxuu goostay marka
        ay Xamar cagaha soo dhigto in uu reerkooda wayddiisto.</p>
      <p>Markii uu go’aankaa gaadhay wuu xafidsanaa waddada taa loo maro. Waa
        in uu dhawr oday oo ay isku reer yihiin sii kaxaystaa. Haddana taa wuxuu
        u arkay macnodarro aad u weyn. Waxyaalaha bulshada ku sii haya dabarka
        adag ee qabiilku in ay yihiin waxyaalahaa yaryar oo isbiirsaday ayuu
        rumaysan yahay. Marka ay laba nafood oo isdoortay doonayaan in ay
        midoobaan laba beelood in is’horfadhiistaan, si ay u ansixiyaan, waa
        caado abaadday oo aan wax wanaag ahi ku jirin.</p>
      <p>Guurku wuxuu ka mid ahaa hawlaha dhaqanka soomaalida ugu dhibaato iyo
        qaxar badan. Badanaa waxaa loo mari jiray geeddisocod dheer oo hakad iyo
        hantaaqo badan, xujooyin iyo shuruudo adadagina ku xayndaaban yihiin.
        Markii ay nolosha casriga ahi dalka ka bilaabatay, miyi iyo magaalaba,
        waxyaalihii ugu hor burburay waxaa ka mid ahaa dhaqankii guurka.
        Dhallinyaradu, wiilal iyo gabdhaba, iyaga oo aad mooddo in ay dhaqankaa
        adag ee jacaylkooda xayiri jiray ka aarsanayaan, ayay xataa iyada oo aan
        la isu diidin iskood isu la dhuunteen.</p>
      <p>Isla baxsigu ma noqon oo keliya xal ay ku badbaadaan labada isjecel
        ee la isu diiday, amaba ay ku ka la badbaadaan labada aan israbin ee la
        isku khasbay, ee waxayba noqotay moodo ay dhallinyaradu ku cabbiraan
        doonistooda xorta ah, kuna gooyaan majarihii adkaa ee waalidka damaaciga
        ah.</p>
      <p>Laba qof oo isdoortay in ay mustaqbalkooda cid kale ka baryaan haddii
        ay tahay caado aan wanaagsanayn, haddana dhanka kale raalli gelinta
        waalidku waxay door weyn ka cayaaraysaa xidhiidh wanaagsan oo qoyska
        cusub iyo ehelka intiisa kale dhex mara. Raage iyo Deeqi iyaga oo huba
        dunida in aanay jirin cid jacaylkooda iyo qorshaha guurkooda is’hortaagi
        kartaa ayay haddana isku raacsanaayeen madax u buuxinta waalidku in ay
        muhiim tahay. Taa darteed isu oggolaanshaha ama isu diidku qiimo weyn
        ayay u lahaayeen.</p>
      <p>Waxaas oo dhan isaga oo og ayuu Raage keligii galab reer Warsame u
        ardaa fadhiistay. laga ma xog la’a, Deeqa ayaa magaciisa, shaqadiisa iyo
        ujeeddada uu u imanayo reerka ku sii wargelisay.</p>
      <p>Warsame wuxuu filayay marti culus, sidaas aawadeed gogol badan ayuu
        sii dhigay, shaah badan ayuu kariyay, laba oday oo ilmo adeerradii ah
        ayuuna dhinacyada iska sii fadhiisiyay. Laakiin yaab iyo amankaag ayay
        isaga iyo odayaashii kaleba ku noqotay markii uu nin caddaysimo ahi
        irridka uga soo galay. Qacdii hore waxay moodeen nin kale oo dan kale u
        socda, dabadeed Warsame ayaa kacay oo Deeqa hoos u soo waraystay, markii
        ay u sheegtay in uu ninkii la sugayay yahayna isaga oo yaabban ayuu
        fadhigii ku soo noqday.</p>
      <p>Odayadii iyo Raage waa ay isbarteen, kaftan gaagaaban oo waxa loo
        wada fadhiyo aad uga fog ayayna cabbaar isku tuurtuureen. Keli
        socodkiisu odayada wuxuu bilawgii ku dhaliyay in uu yahay reer xamar aan
        xeer iyo dhaqan toonna aqoon, laakiin intii ay kaftamayeen si kale ayay
        u arkeen, waxaana ku sii batay yaabka ah waxa uu tolkii u soo kaxaysan
        waayay. Ninku miyaanu tol lahayn? ayay niyadda iska wayddiinayeen.</p>
      <p>Raage in isaga laga war sugayo wuu ogaa, baqdin aan yarayna wuu
        qabay, laakiin wax aadan hurayn hore ayaa loo yeelaa, ayuu ku calool
        adaygay.</p>
      <p>“Warsame, Guuleed iyo Aw Ciise, waxaan idiinku imid arrin la isu la
        yimaaddo ta iigu la qiimo badan, oo ah in aynu xididno. Sharaf weyn ayay
        ii ahaan lahayd in aad i siisaan oo aad guur noogu wada ducaysaan
        inantiinna Deeqa Warsame.”</p>
      <p>Haa, sidaas ayaa loo hadlaa, wuu soo xafiday. “Mahadsanid Raage.
        Sharafta aad noogu timid mid la’eg ayay noo tahay in aad gabadh na
        wayddiisatid”, ayuu Aw Ciise oo saddexdooda ugu da weynaa hadalka ku
        qaatay. ”Laakiin waxa la arki jiray waxooda ayaa lagu akhriyaa, waxa aan
        la arki jirinna Subxaan Allah ayaa laga akhristaa. Toddobaatan jir ayaan
        ahay, waana ii koow nin dadabdhig ah oo haddana keli socda. Maxaad noogu
        soo kaxayn wayday, midna ha ahaadee, odayadii reerkaaga?”</p>
      <p>Raage wuu hubay su’aashu in ay imanayso, wuuna u diyaar garoobay.</p>
      <p>“Sidaas ayay ahaan jirtay, waanan ogaa in aad taa iga sugayseen,
        xaqna iigu leh dihiin, runtiina waan samayn kari lahaa, waxaan se u
        arkay in aanay muhiim ahayn. Xumaantayda iyo samaantayda, aniga ayaa
        gabadhiinna jeclaaday doonayana in aad i siisaan. Haddii aan odayaal
        wanaagsan oo aad isfahamtaan idin soo hor fadhiisiyo, asaan anigu ahay
        qof xun, miyuu wanaaggoodu gabadhiinna wax u tarayaa? Taa darteed waxaa
        habboon sidayda in aad Deeqa igu siisaan.”</p>
      <p>“Maya, maya, adeer, goortii kale ee aad doontid nagu soo noqo oo
        odayo noo keen, maanta se naga tag,” ayuu Aw Ciise yidhi.</p>
      <p>“Haddii ay lamahuraan tahay waan yeelayaa, waayo helista Deeqa wax
        taa ka adagba waan u samayn lahaa. Laakiin idinkuna i la garta in aynu
        nahay ka la casri iyo ka la duruuf. Waqtigii hore waxaa muhiim ahaa
        tolka uu qofku ka dhashay, laakiin maanta waxaa muhiim ah bulsho weynta
        aynu ka tirsan nahay. Sidaas darteed aniga oo fikraddiinna aad u
        qaddarinaya, shardiga aad igu xidheen wuu fudud yahay laakiin aniga iyo
        Deeqa dulmi ayuu nagu yahay.”</p>
      <p>Odayadii waa ay yar aamuseen. Guuleed wuxuu jeclaa in hadalkii Aw
        Ciise la taageero oo kulanka halkaa lagu joojiyo ilaa uu Raage tolkii la
        yimaaddo, Warsame oo awal aamusnaa ayaa se si kale u hadlay:</p>
      <p>“Raage, hadalkaagu waa gar laakiin daw ma aha. Caado soo jireen ah ma
        fududa in sidaas yar looga xuubsiibto. Dadkuna wuu iswada yahay oo
        qudhaydan idinka ayaa i dhalay, laakiin maxaad adduun lee dahay oo aad
        reerka ku dhisanaysaa?” ayuu yidhi Warsame.</p>
      <p>“Tacliin ayaan lee yahay, imika waxaan ahay macallin, mustaqbalkana
        ka ma niyad xumi.”</p>
      <p>“Laakiin maxaad gacanta ku haysaa oo aad haddii aannu gabadha kugu
        darro ku dhaqanaysaa?” ayuu Aw Ciise carrabka ku xejiyay.</p>
      <p>Su’aaluhu Raage waxay kaga kululaayeen jeedal ku laba dhacaya. Haba
        yaraatee wax hanti ah caawa gacan ku ma hayo, in uu sidaas u qirtana
        foolxumo ayuu u arkay. Laakiin mar haddii ay isaga iyo Deeqi wax walba
        isla oggol yihiin odayada si kasta waa in uu ku qanciyaa. Waxaa meesha
        soo geli karta maahmaahdii ahayd “Naag been baa lagu soo xero geliyaa
        runna waa lagu dhaqaa”.</p>
      <p>“Runtii ma lihi hanti aan ku faano, laakiin in aan wax tacban karo ka
        sokow, waxaan ka dhashay qoys geel badan leh.”</p>
      <p>“Geel badan?! Oo ma waxaad doonaysaa in aad miyi degtid?” ayuu Aw
        Ciise si yaab leh u wayddiiyay.</p>
      <p>“Maya, laakiin geelaa dan kasta oo aan doono ayaan ku fushan
        karaa.”</p>
      <p>Labada oday ee kale awalba may jeclaysan halka uu Warsame hadalka
        mariyay ee ah in Raage hantidiisa la wayddiiyo, waayo waxay u
        muuqanaysaa siin, taas oo aan xaaladda sidan ah diyaar loo ahayn. Aw
        Ciise ayaa inta uu qalab qaadasho isu diyaariyay, isaga oo huba in aan
        laga dabo hadli doonin, kulanka ku soo gabogabeeyay:</p>
      <p>“Raage, gabadh nin keliya lagu la ma xidido ee qabiil dhan baa lagu
        la xididaa. Haddaba mar kale iyo tolkaa oo ku la socda ha inoo
        ahaato.”</p>
      <p>Hilib bir baa goysa hadalna guddoon. Raage wuu arkaa Ciise in uu
        goobta ugu da weyn yahay go’aanka ugu dambeeyana isagu lee yahay, sidaas
        darteed hadal ma hadhin. Wuu kacay iskana tegay.</p>
      <p>Intii uu sii socday oo dhan wuxuu ka fekerayay odayada ay isaga isku
        reerka yihiin ee magaalada jooga. Wuu og yahay qaar kuwaas ka mid ahi in
        ay neceb yihiin, inta kalena dhawr mooyee ismaba yaqaannaan. Dhaqan
        ahaan waxaa la rumaysan yahay labada nin ee isku tolka ahi in ay isku
        tolan yihiin oo aanay sinaba u ka la maarmin: tol waa tolane. Laakiin
        isagu wax isku tolaya ma arko. Kuwa necebi wax ay ku la colloobeen dhawr
        jeer oo uu diiday qaadhaan loo ururinayay dagaalka qabiilkooda iyo
        qabiil kale miyiga kaga dhex socda, iyo shirar Xamar lagu yeeshay oo uu
        ka baaqday. Taas awgeed wuu garanayaa marka uu arrintan u la tago waxa
        ay ku fekerayaan kuna jawaabayaan: ma soo taabatay runta ah tolkaa in
        aadan ka maarmin?</p>
      <p>Haddii se ay diidaan in ay raacaan, iyaga oo taa ciqaab uga dhigaya,
        muxuu Warsame ku la noqon doonaa? Tolkay waa ay i diideen miyuu la shir
        tegayaa? Sow loo arki maayo qof qarriban oo tolkii dayro ka ah? Wuxuu
        maqli jiray rag qaatay go’aan aan tolkood raalli ka ahayn dabadeed lagu
        caayay ”waa sheegato ee annaga ma aha”, ”waa garac,” ”isaga oo yar baa
        la helay” iyo wax la mid ah. Laakiin hadal sidaas ahi muxuu qof weyn oo
        xilkas ah yeeli karaa? Waxba haddii ay bulshada kale hagaagsan tahay oo
        ay qofka shakhsiyaddiisa oo keliya xukumayso. Maanta se xaalku sidaas ma
        aha oo inta tolku qofka ku khasbayo in uu addoon u ahaado in la’eg ayay
        dadka kalena ku khasbayaan in uu tolka magangalo. Xaalku waa ”Hal
        labamidigle dhengedeeyay dhanna u ma fayooba”.</p>
      <p>Si kastaba ha ahaatee Raage wuxuu ku tashaday in uu qaar odayaashaa
        ka mid ah raadiyo, kuwa ugu caqligalsan. Dhaqanka dambeeya ha lagu wada
        rarnaado ee waa la isdhaamaa. Fiidkii ayuu mid wadaad ah oo dadka
        kutubta u raaci jiray guriga ku garaacay. Waxba in aanu ka qabin ee uu
        laba ama saddex kale war geliyo ayay isla garteen. Mid kale oo aanu
        wanaag mooyee xumaan ku aqoon ayuu u tegay, Xaaji Guure. Gabadh bariido
        macaan oo Xaajigu dhalay ayaa albaabka ka furtay una hor kacday qolkii
        uu aabbaheed fadhiyay. Nasiibdarro Xaaji Guure waxaa caawa la jooga
        AadanAflaw oo ay Raage dunida isugu neceb yihiin. Halkii ay fadhiyeen
        ayay isagana shaah ugu shubeen, markiibana Aflaw waxaa fuushay dhedo
        qabow oo Raage la socotay.</p>
      <p>Maalintii Aflaw iyo Raage isugu dambaysay ka yari wuxuu diiday
        qaadhaan dagaal, dabadeed si xun ayuu u aflagaaddeeyay. Waa shan iyo
        konton jir ay noloshiisa oo dhami ka kooban tahay cay, fadeexad, shaxaad
        iyo diradire. Weligii shaqo kale risiq ku ma cunin.</p>
      <p>Labada fool iyo labada dhoollood ee sare oo maqan laba jeer oo ka la
        gooni ah ayay gacan ka dirir kaga dhaceen, labada jeerbana qabyaalad
        ayaa lagu diriray. Wuxuu afka dulaaqan isaga asturi waayay, oo cirridka
        daloola isaga gufayn waayay, wuxuu doonayay in uu tolkii dhiigga ku
        dhaqaajiyo, oo marka uu lacag ururinta ku jiro ayuu ku xasuusiyaa waxa
        uu dhib iyo dhaawac u soo maray ilaalinta sharafta iyo jiritaanka
        tolka.</p>
      <p>Qaadhaanka uu intaa u guntan yahay wuxuu lee yahay toban magac:
        dagaal, mag, yarad, kaalo, siyaaro, dhoofin, soo dhoweyn, xaal, aas…
        Waxaas ayuu jumlad iyo tafaariiq marba sida uu ku qaadi karo ama ay kaga
        socon karaan ku suuq geeyaa. Wuxuu ku faanaa in uu isagu tolka isu hayo
        haddii kale Xamar lagu gumoobi lahaa. Dagaalka miyigu marba meesha uu
        marayo, run iyo beenba, isaga ayaa ka warrama. Dadka ay isku magaca
        yihiin ee Xamar awoodda iyo lacagta ku leh ayuu habeen iyo maalin
        shaxaad iyo qaadhaan aan meel ay ku ka la baxaan la aqoon la hor taagan
        yahay. Qof weyn iska daaye wiilka xalay dhashay ee ay isku haybta yihiin
        wuu u tirsan yahay. Waxa uu intaa la wareegayo qofka su’aal ka keena
        carrab dheer oo la moodo in uu cadaabta soo daray ayuu ku leefaa oo
        dubka kaga siibaa dadnimadana kaga dilaa. Rikoodh weyn iyo cajalado
        badan oo gabay qabiil ah ayaa guriga u yaal, suugaan kale ma
        xiiseeyo.</p>
      <p>Waxa ugu muhiimsan ee uu carruurtiisa baro, ama bari karaa, waa
        loollanka suugaaneed iyo dagaal ee qabiilkiisa iyo qabiil kale dhex
        maray. Haddii uu maqlo iyaga oo gabay uu nin cid kale ahi tiriyay
        akhriyaya ama ka hadlaya haddii uu qoladiisa yaqaan wuxuu yidhaahdaa:
        “Waxaasi gabayna ma aha ee waa cantarabaqashkii reer hebel.” Haddii kale
        markaa ka dib ayuu cidda uu yahay raadiyaa.</p>
      <p>Sidaas oo uu yahay Aflaw salaadi ka ma tagto, inta badanna masjidka
        ayuuba jamaacada ku la tukadaa. Tukashadu inta badan Alle ka cabsi ma
        aha ee waa iska caado. Dadka kuwa ugu qabyaalad iyo xumaan badan baa ugu
        salaad badan. Boqollaalka xaasid ee qabiilka isu wada neceb
        <em>aamiintooda</em> wadajirka ahi u ma ega mid samada laga aqbalo.
        Jamaca mid walba labada dhinac waxaa faryarada cagta faryarada ugu haya
        mid uu qabiil u neceb yahay. Marka uu midig u salaama naqsado mid buu
        indhaha ka nacdalaa bidixdana mid kale. Haddii diinta lagu sheegay
        salaaddu in ay dadka xumaha ka ilaaliso kuwa marka ay masjidka ka soo
        dareeraan xanta iyo xumaha makhaayadaha isla wada hor yuurura maxay ka
        ilaalisay?
      </p>
      <p>Aflaw marka uu suugaanta, taariikhda, faanka iyo cayda giddigood
        qabyaaladda ku salaysan ka soo jeesto waxaa nasasho u ah Laanta Afka
        Soomaaliga ee <em>BBC</em>, taas oo aan sinaba ku dhaafin. Marka uu
        dhegta ka qaadana waxii ay sheegtay oo boqol jeer beddelan ayuu goobaha
        la isugu yimaaddo ku faalleeyaa.</p>
      <p>Caawa markii muddo aan dheerayn la wada fadhiyay shaahiina la cabbay
        ayuu Raage debedda u la baxay Xaaji Guure una sheegay ujeeddada uu ugu
        yimid. Berri in halkan la isugu yimaaddo ayaa lagu ka la tegay.</p>
      <p>Aflaw in kasta oo uu Raage horeba ugu xanaaqsanaa caawana wuxuu kaga
        sii xanaaqay in uu isaga oo odaygii reerka ah ka faqay. Markii ay
        labadooda noqdeen ayuu Xaajiga wayddiiyay:</p>
      <p>“Ninkii meeshan dafdaf lahaa muxuu waday?” Raage Xaajiga ka la ma uu
        hadlin in aanu doonayn Aflaw arrintiisa in uu galo, ha yeesho ee mar
        haddii lala faqay in uu sidaas u garto ayay ahayd. Laakiin sabab macno
        leh oo uu uga qariyo ma arko.</p>
      <p>“Ina Micilibaax waa guurdoon oo wuxuu u baahan yahay rag la
        ardaadhiga.”</p>
      <p>“Rag la ardaadhiga? Adduunow ba! Qaawane durba dani ma keentay?”</p>
      <p>“Isagu nin xun u ma ega ee kii jaan ee adeerka u ahaa ayaa ficil
        darrada iyo dhiig la’aanta qaadsiiyay.”</p>
      <p>“Wallee isaga iyo aabbihii ka la raggannimo badan! Mas baa abur
        dhala! Xirsi-Micilibaax boqol nin geed ugama kaco, isaguna waa kaas aan
        dad iyo xoolo toonna ahayn.”</p>
      <p>“Si kasta ha ahaato ee mar haddii uu reer dhisayo aynu raacno.” “Ma
        Qaawane ayaad lee dahay aynu raacno? Raaci mayno halkaasna u dhaafi
        mayno. Waa kii isxoonfaadhin jiraye ha isku fillaado.”</p>
      <p>“Maya ee, Aadan, aynu raacno, qudhiisa in Alle ku soo hanuuniyo oo uu
        tolka u soo noqdo ayaa la arkaaye.”</p>
      <p>“Guure, waxa aad ku hadlaysaa talo ma aha. Dhallinyarada kii waxaas
        oo kale ku kaca haddii aan la xanuunjin sow sidiisa wada noqon maayaan
        oo midba meel isaga dhaqaaqi maayo? Sidee loo dhaqnaanayaa?”</p>
      <p>Guure wuu aamusay waayo, in kasta oo labadooda uu isagu da weyn
        yahay, haddana talada reerka kagama daba hadlo. Dabadeed Aflaw ayaa mar
        dambe su’aalay:</p>
      <p>“Ma wayddiisay naagtu cid ay tahay?” “Waa reer Gabbal.” “Reer Gabbal?
        Ina ayaheeda iyo meel ay deggan yihiin ma wayddiisay?”</p>
      <p>“Sida uu ii sheegay waxaa dhalay oday lagu magacaabo Warsame Kooshin
        oo reer Hawlwadaag ah.”</p>
      <p>“Warsame Kooshin reer Gabbal ah oo Hawlwadaag deggan? Armuu yahay
        odayga dakharka leh ee iskarogada cas wata?”</p>
      <p>“Wax aqoon ah u ma lihi”, ayuu yidhi Xaaji Guure. “Waa isaga ee iska
        daa, maalin dhoweyd ayuuba yarka aan adeerka u ahay guriga u soo raraye.
        Adigu dadka ma ka la taqaannid ee qudhiisa abti baa loo yahay oo waxaa
        dhashay ina Indhoyare.”</p>
      <p>Xaaji Guure wuxuu ka fekeray wax kastaba ha ahaadee ninkaas
        guursanaya sidii la isu garab taagi lahaa, laakiin Aadan-Aflaw isagu si
        kale ayuu u fekerayay, si sheyddaan.</p>
      <p>Sidii la isku ogaa galabtii xigtay oo jimce ahayd Raage wuxuu yimid
        guriga Xaaji Guure oo ay ku sugayeen isaga iyo laba kale. Warsame in
        caawa la wargeliyo berrina ay afartoodani isu raacaan ayay ku
        heshiiyeen. Galabtii taa ka dambaysayna waxay marti sharaf u ahaayeen
        saddexdii oday ee maalintii hore Raage soo hungeeyay oo uu weheliyo
        Deeqa walaalkeed, Cawil. Waa isla gogoshii, waa isla ujeeddadii, waana
        isla raggii, haddana niyadwanaaggii maalintii hore Raage lagu qaabbilay
        galabta meesha ka ma muuqdo. Maxaa jira? “Gabadha in aanu idin siinno
        waanu jeclayn, guur se waa calafe, waxaa na soo gaadhay adeerkeed in uu
        Sacuudiga ku bixiyay oo nin xaggaa jooga siiyay.”</p>
      <p>“Dorraad bay ahayd markii aad inanka soo farteen in aanu soo raacno,
        goorma ayaa markaa gabadha la bixiyay?”</p>
      <p>“Ilaahay baa ina asturay ee haddii aanu dorraad idin siin lahayn waa
        aynu wada ceeboobi lahayn. Shalay tadan ayuu telefoon ku soo
        warramay.”</p>
      <p>Odayadii martida ahaa luggooyada ku dhacday iyaga oo ka xun ayay
        iseegeen, laakiin Raage xanaaq, welwel iyo yaab dartood ayay neeftu ka
        soo bixi la dahay. Wax baa qaldan! Maxaa qaldan? Nin aan aniga ahayn yaa
        Deeqa siin kara? Bal nacdashan ka la koofiyadda xumi waxa ay ku
        hadlayaan dhegeysta! Jaahiinna Alle gub! Nin Sacuudiga jooga ayaa la
        siiyay ku lahaaye! Iyadii meeday? Waxaa maxay ka og tahay? Maxay ii la
        soo socodsiin wayday? Miyaa ay maddiideeyeen? Maddiido? Horta maddiidadu
        ma jirtaa? Miyaa ay qasbeen? Imika guriga ma joogtaa? Meeday? Wuxuu
        damcay in uu iyaga wayddiiyo amaba qudhiisu u yeedho. Maya, taasi waa
        fudayd. Ha degdegin. Isdeji oo wax hubso. Mashaqada ku hor taal maskax
        ku maamul.</p>
      <p>“Adeer, Deeqa nin kale oo la siin karaa ma jiro. Annaga ayaa isjecel
        heshiisna ku ah in aanu isguursanno, idinkana sharfid iyo qaddarin ayaan
        idiinku imid ee mid la’eg ii muujiya. Miyaad khasbaysaan? Ma waqti
        hablaha guur aanay rabin lagu khasbo ayaa la joogaa?”</p>
      <p>Wuu xanaaqsan yahay oo waa la arkaa. Weligiiba se ha xanaaqo, yaa dan
        kaa leh. Wax aan edeb lahayn baad tahay ee annaga ha na dhihin
        gabadhiinna aniga oo aan idin wayddiisan baan guursan karaa. Inan
        gumeednimada lagugu sheegayo ayaa dhab ah ee nin gob ahi waxaas ku ma
        hadlo. Sidaas ayay odayada kale ku fekerayeen.</p>
      <p>Aw Ciise oo sidii caadiga ahayd qolada martida loo yahay afhayeen u
        ah ayaa ku jawaabay:</p>
      <p>“Raage, hadalkaas aad na tidhi isku ma lihin. Gabadha na la ma aad
        dhalin ee waad na wayddiisatay, wax suurtoobi waayay ayayna noqotay.
        Gabdhuhuna waa ay badan yihiin ee gayaankaa ka raadso, innaguna aynu ka
        la ceeb la’aanno.”</p>
      <p>Sidii qof la maray ayuu dhididayaa oo indhaha taagayaa. “Laakiin
        iyadii aaway? Wax ma wayddiiseen?” “Dhallinyaronimooy ba! Xaaji Guure,
        inanka maad naga qabataan?” waxaa ku dacwooday Guuleed.</p>
      <p>Xaaji Guure isaga oo sii kacaya ayuu ku jawaabay: “Annaga iyo idinka
        toonna hadal inoo ma furra. Gabadh baanu idin wayddiisannay, gabadh la
        isu diidaana inagama ay dhaxayn, laakiin runtii waxaan dareemayaa Deeqa
        in aad noo diiddeen. Haddaba bal nabad gelyo!”</p>
      <p>“Rag gabadh loo diido waad nagala culus tihiin, guur se waa calafe
        nabad diino!” ayay odayadii kale ku jawaabeen iyaga oo niyad-da kaga
        ducaysanaya mar uun nimankaa in uu Eebbe guriga uga saaro.</p>
      <p>Iyada oo haybad la’aan la dareemayo ayaa kabo illasho loo dareeray.
        Raage weli naxdin ayuu la kurbanayaa oo xanaaq ayuu jiq la yahay. Sinaba
        arrinta wuu u fahmi kari la yahay. Ma laga yaabaa Deeqa oo inta aad og
        tahay ku jecel in laga sayidcaleeyay oo madaxeeda mijo loo rogay? Ma
        ilmo yar baa marka laga sayidcalaynayo, mase neef xoolo ah baa marka
        madaxeeda mijo loo rogayo? Maya horta waa in aad iyada aragtaa, talo taa
        ka horraysaa ma jirto, ayuu ku calool adaygay oo isaga oo aamusan raggii
        sii baxayay raacay. Intii uu kabaha illanayay dhegihiisa iyo dhaayihiisu
        waxay u nuglaayeen, maqal iyo muuqaal, wax Deeqa ku saabsan. Laakiin
        bakeeri kijada ku ka la jabay sanqadhiisa mooyee cid aan ragga uu ka soo
        ag kacay ahayni in ay guriga joogto la ma moodo.</p>
      <p>Xaaji Guure iyo labada nin ee kale jacaylkan gawracu saaran yahay ma
        arkaan ee waxaa la weyn foolxumada ku soo dhacday. Raage ayay ku
        hiifayaan in uu u geeyay gun aan qawl lahayn oo ay ku sharaf waayeen.
        Laakiin isagu weli wuxuu garan la yahay sida ay wax yihiin. Ninka Deeqa
        bixiyay ee la sheegayaa ma markii aan anigu doonay ayuu ogaan ugu
        beegay? Wax baa qaldan. Malaha waa beentood oo marmarsiinyo ay kuugu
        diidaan ayay ka dhiganayaan? Oo maxaad galabsatay oo ay kuugu diidayaan?
        Xoolo la’aan? Dorraad sow kuwii sida fiican kuu la hadlay ee weliba ku
        dhowaa in ay gabadha ku siiyaan. Maya, horta waa in aad iyada degdeg u
        aragtaa.</p>
      <p>Isaga oo ciil la liita ayuu gurigiisii iska tegay. Wax kale oo ay
        maskaxdiisu ka fekeri kartaa ma jiraan. Dhan walba markii uu arrinta ka
        eegay wuxuu niyadda isugu dhisay sida uu moodayo in aanay xaaladdu u
        xumayn. Deeqi in ay ku jeceshahay waad hubtaa, dadka badankooduna maanta
        iyada oo aan la isa siin ayay isguursadaan, markaa maxaad isla
        waalaysaa? Warsame isaga ayuun baa isceebeeyay ee Kuu ma diidi karo, nin
        Sacuudi iyo meel daran jirana ku ma khasbi karo. Dunidan ma wuxuu
        moodayaa tii Bucur Bacayr iyo Geeddi Baabbow? Laakiin iyadu maxay
        arrinta kuu la soo socodsiin wayday?</p>
      <p>Waxaa dumay habeen dheer oo in uu dhammaado diiday. Wax uu hurdo
        la’aan sariirta laba bogleeyaba waagii beri. Nasiib wanaag maanta shaqo
        ma leh oo dugsigu waa fasax, taa darteed aroortii ayuu gam’ay. Duhurkii
        ayuu haddana welwel iyo xanuun la toosay. Dunida wuxuu ugu jeclaa in uu
        Deeqa arko, bal in uu mar uun arko.</p>
      <p>Isaga oo sidii uga fekeraya ayay casarkii u soo gashay. Iyada oo aad
        mooddo in uu horor eryanayo ayay isaga oo sariirta jiifa laabta iskaga
        tuurtay. Illin kulul oo biyo la kariyay la moodo iyada oo qubaysa ayay
        isku duubtay ilaa ay qof keliya u ekaadeen. Inta uu isku marmaray oo
        xoog isugu cadaadiyay ayuu sidii uu cunayo jidhkeeda meel walba
        dhunkasho boob ah ku cancantuugay. Neef shalay sambabbada iskaga
        gunudday ayaa iyada oo kulul ka soo boodday. Waxii uu culays la kici
        waayay mar keliya ayaa sidii awr rar laga dhigay laga dul qaaday,
        wuxuuna ka fududaaday baal.</p>
      <p>Ma iyadiiba qofkan uu mar kale laabta ku hayaa? Dhawr ilbidhiqsi
        gudahood ayuu boqol jeer wejigeeda hubsasho iyo daawasho ugu noqday.
        Horta iyadii ma tahay? Waa taa kor iyo kal carrabka iyo calaacalaha la
        isku duugay. Waa taa la isku suuxay, ee meel cirka iyo dhulka u dhexaysa
        la heehaabay. Waa taa sidii noole ay naftu iska gurayso ama isku gurayso
        xanuun iyo taah lala galgashay. Dhidid kululi waa kaa gogoshii dhushuq
        ka dhigay.</p>
      <p>Qunyar qunyar ayaa loo soo miiraabay, markii hadal la karayna waa la
        iswaraystay.</p>
      <p>“Maxaad noo khatashay oo cid aadan ahayn noogu sheegatay?” ayay
        wayddiisay.</p>
      <p>“Maxaad ka waddaa?” “Odayada aad wax isu tihiin se wejiyo badanaa!”
        “Odayada aanu wax isu nahay ee wejiyada badani wa kuwee?” “Kuwii aad
        shalay la socotay iyo qaar ka horreeyay.” “Kuwii aan shalay la socday
        gartay ee kuwa ka horreeyay waa kuwama?”</p>
      <p>“Saddex dorraad aabbahay u yimid.”</p>
      <p>“Oo maxay rabeen?”</p>
      <p>“Waxay u sheegeen in aadan reerkooda ahayn.” Aadan-Aflaw markii uu
        tilmaanta Warsame qaatay baadidoon ayuu u galay, ilaa uu soo ogaaday in
        uu kii uu malaynayay ee ay ina Indhoyare dhashay yahay. Laba kale oo
        noociisa ah ayuu kaxaystay, waxayna Warsame u sheegeen in ay maqleen nin
        Raage lagu magacaabaa in uu gabadh ka doonay, kaas oo qolada ay iyagu
        yihiin sheegtay. Waxayna ugu warrameen:</p>
      <p>“Xamar waa magaalo weyn oo qof waliba cidda uu doono sheegan karo ee
        yaynnaan ku qaldamin. Waa ay jirtay Rooble oo annaga ahi ninkaas in uu
        soo koriyay, markii uu weynaadayna dunida iyo dadka Ilaahay ayuu dhinac
        ka galay. Markaa haddii aad gabadha siinaysid iskaa u sii, laakiin ogow
        in aanu annaga ahayn nagana dhalan. Waxii uu cid yeelo na loogu ma
        yimaaddo, wiaxii isaga la yeelana annaga na la ma yeelin.”</p>
      <p>Isla markaaba oday Warsame xusuustiisa waxaa ku soo noqotay Raage in
        uu shalay kelinimo ugu yimid, markii in uu odayo soo kaxaysto laga
        codsadayna wejigabax ku dhacay. Marka wax laguu sheego ayaad wax
        garataa, ayuu ku fekeray. Deeqa qudheedu waxay xusuusatay sidii uu u
        necbaa in uu haybtiisa sheego.</p>
      <p>Raage Deeqa wuxuu wayddiiyay: “Markaas sheekada Sacuudiga waxba ka ma
        jiraan, sow ma aha?” “Waxba ka ma jiraan ee odayada ayaa marmarsiinyo ka
        dhigtay.” Sida ay wax yihiin oo dhan ayay isla falanqeeyeen, wuuna ku
        guulaystay in uu Deeqa ku qanciyo runta ah in uu jiro oday sheyddaan u
        raran oo lagu magacaabo Aadan-Aflaw. Waxayna isku dhaarsadeen wax kasta
        oo dhaca iyo cid kasta oo xumaan ka dhex abuurta in aanay ka la aammin
        bixin, guur meel ka sokaysana geeddiga ku furin. Isla markaas in ay sii
        wadaan qancinta Warsame.</p>
      <p>Inta uu Deeqa sagootiyay ayuu makhaayad uu Aflaw ku malaynayay isku
        sii daayay. Isaga oo sidii dabayl jin u duulaya ayuu Aflaw oo kuwo kale
        makhaayad horteed la fadhiya cirka u la booday, oo inta uu labada
        gacmood dib u maroojiyay, oo mid kilkisha bidix gashaday ta kalena isla
        gacanta bidix aad uga buuxsaday, oo dhaqaaq u diiday, gacanta midig si
        aan arxan lahayn cunaha ugaga qabtay oo derbiga qadaadka ugu garaacay,
        isaga oo isla markaa ku qaylinaya:</p>
      <p>“War maxaa la iga kaa siiyaa? Maxaa la iga kaa siiyaa? Sheeg eey
        yahow afka daloolaa waxa aad igu lee dahay?”</p>
      <p>Aflaw weerarka oo ku kediyay ka sokow wuxuu ahaa nin tabar yar,
        waxbana iska ma dhicin ee sidii digaag baalasha la hayo ayuu mijo yaryar
        ka firig firig siiyay oo dhulka ku xoqay. Markiiba waa lagu soo yaacay
        si loo ka la qabto, laakiin durba waxaa la arkay Aflaw oo miyir la’aan
        dhulka la daadsan.</p>
      <p>Mashaqadii galabtaa dhacday maalin dambe ayaa laga garnaqay. Raage
        waxaa lagu xukumay waxyeelladii uu odayga u geystay in uu qoon ka
        bixiyo, laakiin isaga qaladkii laga galay loogama garaabin xaalna laga
        ma siin.</p>
      <p>“Nin nasabnimadiisa la duray waa foolxumo weyn, laakiin Raage haddii
        aad nasabnimo dan ka lee dahay tolkaa ayaad wax la qaybsan lahayd. Hadal
        iyo murti, hawsha waa laguu raacayaa, waxii qaldamayna waa la saxayaa,
        adigana maanta ka dib, dood, deeq iyo dirir mar walba halka lagaaga
        baahan yahay ha lagaa helo.”</p>
      <p>Taladaa diiday iyo yeelay midna isaga laga ma maqal. Haddii waxii
        lagaa qalday laguu saxayo afkaaga hayso, ayuu ku fekeray. Mar kale ayaa
        Warsame wadajir loogu noqday, lagana raalli geliyay khilaafka lagu la
        galgashay.</p>
      <p>Dabadeed Raage wuxuu galay tabaabulshe aroos. Kharashka arooska iyo
        hadhow waxii reer lagu yagleeeli lahaa markii uu xisaabiyay waxay
        noqdeen buur dheer oo aan la fuuli karin. Lacag badan oo Aflaw loo
        xukumayna waa laga rabaa. Hawl adduun baa ku soo hamaansatay.
        Mushaharkiisu ma aha wax macno leh oo xataa kirada iyo noloshiisa ku
        filan. Wax uu talada rogrogaba la ma huraan wuxuu noqday caws jiilaal.
        Nin guursaday xuunsho xoolo mood. Miyi iyo geelii aabbihii ayay dantu ka
        badin wayday.</p>
      <p>Xirsi-Micilibaax si weyn ayuu inankiisa beryahan u dhaliishan yahay.
        Nin magaalo iska dhex jooga oo aan naftiisa iyo naf xigta toonna wax
        tarin ayuu u arkaa. Marar badan ayuu farriimo u soo diray uu lee yahay:
        “Meesha haddii aadan waxba ku hayn kaalay geela i la dhaq.” Jawaabta
        joogtada ah ee Raage, ee ah in uu dalku xaalad dhaqaale iyo siyaasadeed
        oo foolxun ku jiro lagana bixi doono, odayga dhego daloola ugama
        helo.</p>
      <p>Geeliisa boqolka ah in uu manaafacsado waxaa uga weyn in uu daawado
        kuna faano. Isaga oo jeex caleen leh casar ku soo rogay, oo ay kurayo
        walaalo ahi hareeraha ka joogaan, dhawaaqyada ka la duwan ee kooruhuna
        isu baxeen, oo baarqab dhibi iyo dawaad isku aslay marba dhan kaga
        doobyay, oo haleeladu dhasha u reentay, oo habeeddu hawada buuxisay,
        maalintaa ma jiraan macne iyo magac nolosha Micilibaax ka dhimani. Waa
        se macne iyo magac faalso ah ee nin geel raacay cidi ka ma liidato.
        Isaga oo ay kaadi geel lugaha madoobaysay waa kaas harraaddan ee
        arradan. Kumanyaal sano ayay noloshu intaas ahayd oo waxba lagu dari
        kari waayay. Kumanyaal sano ayaa geeddi la ahaa oo habeenba jabad loo
        hoyanayay haddana dib loo hayaamayay.</p>
      <p>Waxaa jira dad hab-nololeedka sidaas ah weli difaacaya. Oo waa maxay
        aayaha laga dhaxlay ee loo difaacayaa? Intii aadamigu ka la qoqobnaa, ee
        qolo waliba waxa ay qabtaa iyada u gooni ahayd, geeljirenimadu ha iska
        silic badnaato hana iska dambayso ee waxay ahayd nolol nin aan wax kale
        aqoon iskaga filan. Laakiin markii uu xayndaabkii ummadaha ku ka la
        xeernaa burburay, nin raalli ku ah cad iyo caano geel wallee wax badan
        qayrkii gunnimo wuu ugu gurguuran. Waa hubaal haddii aan laga bixin
        Soomaaliya in ay noqon doonto “<em>zoo</em>” loo daawasho tago.</p>
      <p>Jiritaanka ummadeed waxaa shardi u ah horumar joogto ah, horumarna
        waxaa shardi u ah dhaqaale hagaagsan, dhaqaaluhuna wuxuu hagaagsan yahay
        marka uu waxsoosaarku ka badan yahay baahida. Haddaba waa maxay
        horumarka geel raacasho laga samayn karaa? Maskax quus ah oo rajo
        dhigtay iyo indho ilayska mustaqbalka ka daboolan oo keliya ayaa
        geeljirenimo difaaca.</p>
      <p>Laakiin sow wax lala yaabo ma aha Raage xaaladda uu sidaas u
        dhaliilayo in uu haddana ka maarmi waayay oo gacmaha hoos dhigtay? Maya
        haddii la og yahay isla markaa in uu jiro geeljir aan magaciisa qori
        aqoon oo nolosha ugu wanaagsan Xamar kaga nooli. Markii uu aabbihii u
        sheegay in uu ugu yimid hawsha guurka in uu ka kaaliyo Micilibaax waxay
        ku noqotay yaab iyo afkalaqaad.</p>
      <p>“Waar ma ninkaagii intaa tacliin iyo magaalo ku maqnaa ayaa geelayga
        marti u ah?”</p>
      <p>“Aabbe, dalkii baa sidaas noqday, denbigaygana ma aha.” “Waa
        denbigaaga, maxay u ahaan wayday. In aad diyaaradaha duulisid baan kuu
        diray, markaasaad macallin iyo wax jaan ku wareegaysaa. Haddii aad
        macallinimo doonaysid maad halkanba Qur’aanka ku baratid, maanta ayaad
        sida aw Ibraahin malcaamad dhan haysan lahayde. Ma aw Ibraahin baa
        maanta Ilaahay mooyee cid kale u baahan?”</p>
      <p>Aw Ibraahinka uu odaygu sheegayo Raage wuu garanayaa. Waa isku da,
        weligiina beesha dhan ugama bixin, tacliintiisuna waa Quraanka oo uu
        xifdisan yahay. Isaga ayaa beesha malcaamadda u haya, aad ayaana loo
        qaddariyaa.</p>
      <p>Micilibaax wuu la socdaa in wiilkiisa lagu kari waayay tolka Xamar la
        jooga in uu wax la qaybsado, iyo weliba in uu raggaa halkaas jooga
        ninkii ugu firfircoonaa gacan u la tegay. Aad ayuu taas ugu canaantay.
        Wuxuu kale oo ku canaantay talo xumada uu maanta u la yimid ee lee yahay
        geel ha la ii gado. Geel la isa siiyo wuu arki jiray, geel yarad loo
        bixiyo wuu arki jiray, geel mag loo bixiyana wuu arki jiray, laakiin
        geel la iibiyo dhaqan u ma leh, ceeb iyo magac xumo weyn ayuuna u
        arkaa.</p>
      <p>Wax badan ayuu codsiga Raage hadba geed iskaga xoqay, laba habeen
        ayuuna seexday isaga oo aan jawaab cad bixin. Laakiin Raage wuu yaqaan
        sida aabbe reer miyi ah loo maalo. Wuxuu u faalleeyay quruxda Deeqa,
        dadnimadeeda iyo cidda ay ka dhalatay gobannimadooda. Wuxuu ku sheegay
        naag kun lagala baxo oo ay rag badan u beratameen. Ugu dambayn wuxuu ka
        helay saddex tuldood oo markii uu gaday qiimo wanaagsan u gooyay,
        wuxuuna Xamar ku la soo noqday farxad.</p>
      <p>Mar haddii uu gacanqabsi helay wuxuu waqti isaga lumiyaa waa
        macnodarro. Markiiba wuxuu galay qabanqaabo aroos. Qolkii wuu ka baxay,
        guri qabyo ah oo ay laba qol dhisan yihiin, oo aan kii hore ka fogayn,
        ayuu kiraystay. Guurka kii wax la isu hadoodilayo ayaa lacag iyo alaab
        lagu kabkabaaye haddii uu meesha jacayl jiro hadba waxa la hayo ayaa
        lagu meelmaraa. Markii uu lacagtii Aflaw loo xukumay iska bixiyay,
        waxoogaa uu yarad ahaan u qorsheeyay waa ay u baaqdeen. Warsame in uu ka
        qaato iska daaye wuuba kaga khajiliyay isaga oo ku la kaftamay:</p>
      <p>“Sow adigii iska dhigayay nin casri ah oo dhaqanka intiisa xun iyo
        intiisa wanaagsan ka la hufaya? Aniga yarad waxaa iigu filan Deeqa oo
        nolol ay ku faraxsan tahay ku noolaata.”</p>
      <p>Dabadeed alaab waxay u baahnaayeen markii ay labadii qol dhigteen
        waxaaba u soo hadhay lacag uu markii dambe u qorsheeyay in uu dugsi gaar
        ah oo af ingiriisida laga barto ku furto.</p>
      <hr />
      <p>Maalmihii uu arooska isu diyaarinayay ayuu Raage mar uun ina adeertii
        Leyla waayay. Wuu ogaa in ay noqonayso hormuudka hawsha arooska, laakiin
        in aanu dhawr cisho oo isku xiga arag sababteeda ma uu fahmin.</p>
      <p>“Waxaan u malaynayaa in aan socdaal Burco ah ka maqlay”, ayay Deeqi
        Raage ku tidhi.</p>
      <p>“Ma socdaal sidaas kediso u ah? Ma Negeeye ayay wax ku dhaceen?”</p>
      <p>“Fili maayo, waxa ay se hadalhaysay arrin ay doonaysay in ay Negeeye
        degdeg uga la hadasho.”</p>
      <p>“Laakiin maxaa iyada oo aan cid sagootiyin subax keliya
        dhaqaajiyay?”</p>
      <p>Wayddiintaa ayuu ku soo celceliyay isaga oo maleeyay in ay jiraan wax
        ay iyada iyo Leyli isla ogaayeen isagana ka qarinayaan, laakiin iyadu
        inkiraad ayay isla taagtay.</p>
      <p>Isaga oo maqnaanta Leyla sidaas u la yaabban ayaa maalin jimce ah,
        goor barqo ah isaga oo hurdo ka toosay keligiina gurigii cusbaa jooga,
        albaabka lagu soo garaacay. Wuu furay, mise waa Leyla oo garbasaar ku
        daboolan oo dirqi lagu garanayo.</p>
      <p>“Ahlan wa sahlan, Leyla! Sow tan qoftaadii sida jinka dabaysha
        noqotay.”</p>
      <p>“Nabad sow ma aha, Raage?” “Waa nabad ee bal adigu iska warran?”
        Durba Raage shaki baa galay. Dednaanteeda ayuu la yaabay. Wuxuu filayay
        in ay hab siiso oo diirranaantii caadada ahayd ku salaanto. Waxay u eg
        tahay qof tacsiyaysan. Wuu ku soo dhowaaday, garbasaartana qunyar uga
        fayday, naxdintii qabsatayna wuu ogaa! Qofka hor taagani Leylaba u ma
        ega. Wejigeeda oo dhami wuu beddelan yahay, dibinta sare iyo isha
        midigba waa ay barareen oo madoobaadeen qolof adag ayaana fuushay. Qof
        calool jilicsani wuu ka carari lahaa.</p>
      <p>“Leyla, waa maxay sidani?” Iyada oo oohin darteed neeftu ka soo bixi
        la dahay ayay wejiga laabtiisa ku qarisay oo ku barooratay:</p>
      <p>“Walaal wuu i dilay. Gacankudhiiglihii tuugga ahaa wuu i soo dilay.
        Dadkii in uu laayay iyo in uu dhacay ayuu ka dhigay.”</p>
      <p>Raage u ma baahna gacankudhiiglaha tuugga ahi ka uu yahay in loo
        sheego.</p>
      <p>Mar haddii aad reer kale yeelatay Amran qiiqeeda badda ha ku la
        dhacdo, ayuu Negeeye ku fekeray. Markii uu aroos baxay wuxuu qalqaaliyay
        Leyla in uu Burco u raro, iyadu se fikraddaas ma ay soo dhowayn, waayo
        xaaladda nabadgelyo ee gobolkaasi waa ay xumayd. Dhanka kalena mar
        haddii ay maalmahaa jaamacadda ka baxayso in ay Xamar shaqo ka raadsato
        ayay ku talo jirtay.</p>
      <p>Markii ay Rooble iyo Qarad Yurub u dhoofeen ayay Leyli u soo
        wareegtay gurigii ay banneeyeen, waana ay la yaabtay isbeddelka ay ka
        dareentay. Aad buu ugala duwan yahay kii ay jeclayd ee ku barbaartay.
        Mas’uul laga ma aha ee iyada ayaa mas’uul ah. Aabbaheed qolka akhriska
        ma fadhiyo oo marka ay seexanayso inta ay sii dhunkato isaguna hurdo
        wanaagsan u rajayn maayo. Haddii ay saqda dhexe qufacdo hooyadeed u iman
        mayso oo madaxa u salaaxi mayso gogoshana u hagaajin mayso. Curad
        guridambays ah oo la koolkoolin jiray iyo nolosha maxaa ka la
        haysta!</p>
      <p>Halkaas ayuu Negeeye bishiiba mar ama laba jeer ugu yimaaddaa, oo
        inta uu dhawr cisho la joogo dib isu cayntaariyaa. Laakiin xataa inta uu
        la joogo iyada kelinnimada iyo dareenka cidladu ka ma baxaan. Sow
        gurigeedii iyo guurkeedii ma aha maxay ugu farxi la dahay? Negeeye
        miyaanay jeclayn? Miyaa ay ku degdegtay? Riyadii quruxda badnayd ee ay
        guurka ka haysatay iyo hankii ay u haysay noqoshada marwo reer leh
        xaqiiqo ka duwan ayay maanta calaacasha ku haysaa.</p>
      <p>Waa ay qirsan tahay dhawrkii bilood ee ay isqabeen in aanay Negeeye
        wanaag mooyee xumaan ka arag, waa haddii aanay waxba ka soo qaadin
        asxaabtiisa aanay jeclayn ee soo booqda, mararka qaarkoodna guriga ku la
        qayila, kuwaas oo uu Diiriye ugu horreeyo. Waa ay qirsan tahay in uu
        deeqsi u yahay, oo wax kasta oo ay jamato degdeg u soo hor dhigo,
        gurigana wax kasta oo ay jeclayd u dhigay.</p>
      <p>Haddana meel ay garan wayday ayaa nafteeda bannaan. Waxaa jirta mar
        aad biyaha ku harraad beeli weydid.</p>
      <p>Arooskoodii Negeeye Leyla wuxuu hadiyad u siiyay silis dahab ah oo ay
        aad u la dhacday, waxayna qirtay in aanay weligeed arag silis la qurux
        iyo qaayo ah, qoortana waa ay ka furi wayday. Deeqa oo firfircooni hagar
        la’aaneed hawlihii arooska ugala qayb gashay, dabadeed saaxiibbo isku
        dheer noqdeen, qudheedu siliskaa waa ay ka heshay oo dhawr jeer ayay
        ammaanaysatay. Joogto ayay isu booqdaan, filin iyo ruwaayad hadba ka ay
        gelayaan ayayna inta ay Raage weheshadaan isu raacaan.</p>
      <p>Galab galbaha ka mid ah Leyla oo niyad wanaagsan, oo inta ay
        beddelatay qaraabo salaan in ay u baxdo isu diyaarisay, ayaa albaabka
        lagu garaacay. Waa Deeqa oo aan Deeqa ahayn. Farxad la’aan ayaa ka
        muuqata. Markii ay wada fadhiisteen Leyli saaxiibteed waxay ka filaysay
        in ay waabayda gubaysa iska soo tuujiso, laakiin Deeqi waxba iska ma ay
        soo tuujin. Leyla oo dulqaadan kari wayday ayaa dabadeed wayddiisay:</p>
      <p>“Deeqa, bisinka iyo yaasiinkee maanta maxaa jira?” Runtii Deeqi intii
        aanay Leyla u iman aad ayay arrintan welwelka gelisay uga soo fekertay,
        waxayna soo goosatay in ay runta farta u saarto.</p>
      <p>“Leyla, siliskani sidee buu kugu soo galay?” waxay tilmaantay
        siliskii oo Leyla qoorteeda ka lusha.</p>
      <p>Su’aashu Leyla dhiillo ayay gelisay waxba se ka ma ay fahmin. “Awal
        miyaanan kuu sheegin? Sow anigii kuu sheegay in uu Negeeye ii
        keenay?”</p>
      <p>“Xaggee buu kaaga keenay?” “Burco. Waan ogaa in aad ka heshay, waxaan
        se islahaa arooskeeda hadiyad uga dhig, laakiin imika ayaan ku
        siinayaa”, ayay tidhi oo bilawday in ay soo furto.</p>
      <p>“Abbaayo, mahadsanid, laakiin arrintu sidaas ma aha, naagaha deriska
        ah ayaan nuxnuxdoodii ka joogi waayay. Waan hubaa in ay tahay been iyo
        balaayo ay abuureen…”</p>
      <p>“Waa kuwee naagaha nuxnux lihi?”</p>
      <p>“Kuwo deriska ah oo siliska inagu arkay.”</p>
      <p>“Oo maxay ka hadlayaan?”</p>
      <p>“Alle ha ina asturee waxay isla dhex wareegayaan gabadh siliskan
        lahaan jirtay oo baadiye ka timid in ay xaafadda joogto.”</p>
      <p>“Deeqa, maxaad ku hadlaysaa? Waa ayo dadka aad sheegaysaa?” Deeqa
        maalintii ay warka maqashay naxdintii ku dhacday waxaa ka daran ta imika
        haysa.</p>
      <p>“Aniga waxay i la tahay been iyo balaayo, laakiin waxaa la isla dhex
        marayaa gabadha in siliska laga soo furtay. Isagu ma wuxuu kugu yidhi
        waan soo gaday?”</p>
      <p>Naxdin darteed Leyla koob shaah ah oo ay gacanta ku haysay ayaa ka
        dhici gaadhay. Iyadu ma aha dadka xanta xiiseeya, sheekooyinka xaafadda
        ee hebel iyo hebla ku saabsanna waqtiba u ma hesho oo waa danteed
        yaqaan. Ha yeesho ee war xumi dugsi ma fadhiisto, iyada oo aan dan ka
        lahayn ayuu had iyo jeer albaabka iyo daaqaddaba uga soo galaa.</p>
      <p>“Deeqa, maxaad ku hadlaysaa? Sida aad wax u maqashay ii sheeg oo waa
        sidee?”</p>
      <p>“Abbaayo, waa intaas uun waxaan anigu maqlay: gabadh reer baadiye ah
        oo cid deriska ah u timid ayaa xaafadda gelisay in uu Negeeye adeerkeed
        dilay iyadana siliskan ka furtay. Waan og ahay in aan war xun kuu
        keenay, laakiin in aan kaa qariyaa sow ka ma sii xumaateen?”</p>
      <p>Leyli waxay moodday in ay riyoonayso, fikrado naxdin leh iyo sawirro
        foolxun ayaa maskaxdeeda weeraray, dhulka ayaa la wareegay, dhiigga ayaa
        shiilmay, neeftuna dirqi ayay kaga soo baxday, mar waa ay qabowday mar
        kalena gubatay. Garbosaar dhabta u saarnayd ayay dhidid iskaga
        masaxday.</p>
      <p>“Naagta la sheegayo adigu ma aragtay?” “Haa, indhahayga ayaan saaray,
        indhaha Alle ka tuurta! Laakiin la ma aan hadlin, waxay i la noqotay
        horta in aan adiga ku arko. Waa dhoocil reer baadiye ah oo haddii ay
        rabto waa beenteed.”</p>
      <p>Muddo dheer ayay Leyli far dhaqaaqda iska wayday oo eray ka soo bixi
        waayay. Fekerkeedii ugu horreeyay wuxuu ahaa sheekadu in ay tahay
        ceebayn iyo beenabuur. Sidii ay umaddu mucaarad iyo muxaafid isneceb ugu
        qaybsantay waa ay ogayd waxii tuute sitaba, siiba saraakiisha gobollada
        dagaalka sokeeye ka socdo ka shaqaysa, in la neceb yahay. Waxay malaysay
        ciilka dawladda iyo millateriga loo hayo in Negeeye lagu la dhacay, oo
        ay tahay fadeexad ay dadka xanaaqsani ka dambeeyaan.</p>
      <p>Waa ay isku dayday in ay arrinta ka eegto weji kasta oo ay lahaan
        karto, laakiin ku ma ay guulaysan. Maba ay awoodin in ay fekerkeeda
        xagga xun u sii dayso. Waa ay waalan lahayd haddii ay sidaas wax u
        aragto. Marba ta ka dambaysa waxaa ku soo durkay sawirro baqdin leh.
        Sheyddaanka ayay iska naartay, oo talo ku goosatay bal horta
        habaarqabtada la sheegayo in ay aragto.</p>
      <p>Iyada iyo Deeqi markiiba waxay u wada hawl galeen sidii ay gabadha oo
        keligeed ah u heli lahaayeen. Haddii ay meel dad kale joogaan ku la
        hadlaan waxay ka baqeen in ay fadeexaddu sii faafto. Marar badan ayay
        wada socod iyo kelikeliba sidii dad basaasiin ah gurigii ay joogtay
        agagaarkiisa ku noqnoqdeen, oo ay hareeraha ka qooraansadeen, bal in ay
        mar uun helaan iyada oo baxaysa ama gelaysa. Dhawr jeer ayay iyadu ka il
        horreysay oo wejiga ka dadabtay.</p>
      <p>Cishooyin ka dib goor galab ah Leyla oo xaafadda bas kaga degtay ayaa
        si kediso ah u aragtay gabadhii oo waddada dhanka kale bas ku sugaysa.
        Eegmo kulul ayay indhaha isdhaafsadeen. Intii ay Leyli sii hubsanaysay
        ayay tii kale eegmada ku mudday qoorta Leyla oo aan markaa wax silis ahi
        ka muuqan, dabadeed degdeg uga jeesatay. Xaggii ay qoftu taagnayd ayay
        Leyli u tallowday.</p>
      <p>“Nabad ma la sheegay?” ayay Leyli gabadhii ku bariidisay. “Waa nabad
        haddii lagaa helo.” “Hodan dhowaan miyi ka timid sow adiga ma aha?”
        “Maxaad uga baahan tahay Hodan dhowaan miyi ka timid?” “In aan ku la
        hadlo ayaan rabay ee ma kaa heli karaa?” Hodan waxay jeclaan lahayd in
        ay naagtan hor taagan ku aragto siliskeedii ay maalmo hore ku aragtay si
        ay ugu booddo oo wejiga uga diirato, timaha u jiiddo, ciidda ugu
        camcamiso, dabadeed uga furato. Laakiin imika wax ay samayso waa ay
        garan wayday, waxa ay Leyli doonayso in ay ka la hadashana waa ay fahmi
        wayday. Waxay malaysay in ay xantii gaadhay, taasina waxay ku abuurtay
        baqdin ay ka qabto in iyada iyo reerka ay la joogtaba xabsiga lagu
        guro.</p>
      <p>“Maxaad igala hadlaysaa ee inaga dhexeeya?” “Leyla ayaa la i
        yidhaahdaa, waanan hubaa in aad i taqaan. Guriga keligay ayaa jooga,
        waxaanan jeclaan lahaa in aad ii raacdid, waad og tahay in ay jirto
        arrin muhiim ah oo ay tahay in aynu ka wada hadalno.”</p>
      <p>“Ma jirto wax aan kaala hadlayaa.” “Waxaa laga yaabaa taasi qudhaada
        in ay dan kuu tahay. In meelahaa la iska necbaado waxaa ka habboon in
        waxa la isu qabo la isu sheegto. Wax aad iga tirsanaysaa haddii ay
        jiraan waan hubaa in aan kaa qancin karo ee i raac.”</p>
      <p>Hodan sawirkii Negeeye ayaa mar kale hor yimid, in la dabayo ayay
        malaysay, hadalka Leylana denbi la’aan ayay ka yar dhadhansatay.</p>
      <p>“Dan baan u socdaaye waxa aad haysid imika soo daa.” “Dad waaweyn
        baynu nahay, dariiquna ma aha meel lagu wada hadlo. Haddii aad wax iga
        tabanaysid adiga ayay ahayd in aad ii timaadid oo igala hadashid, haddii
        se aan anigu isxilqaamay ha igu diidin ee ina keen.”</p>
      <p>“Ninkaagii sow ma joogo?”</p>
      <p>“Maya, dhulkii uu ka shaqayn jiray ayuu ku maqan yahay, wax dhib ahna
        la kulmi maysid ee i raac.”</p>
      <p>In kasta oo sidaas wax loogu sheegay haddana Hodan tegista gurigaasi
        wuxuu u la mid ahaa waraabe ay godkiisa ugu gashay. Sidaas oo ay tahay
        waa ay raacday.</p>
      <p>Markii ay habaryarteed Xamar ugu timid waa ay ka xog la’ayd waxa uu
        qaddarku u sii qoondeeyay ee ah in ay magaalo ay boqollaal kun ku nool
        yihiin siliskeedii ku arki doonto. Guriga ay martida ku tahay iyo ka
        Leyla, in kasta oo ay isku xaafad yihiin, deris ma aha oo waddo ayaa ka
        la dhex marta, habarwadaagteed Caasha ayaa se noqotay buundo dhacdadaa
        yaabka leh u gudbisay. Caasha iyo Leyli in kasta oo aanay weligood
        isdhdexgelin haddana ilaa yaraantii dusha ayay iska yaqaanneen,
        qiyaastiina waa isku fil. Sida gabdhaha kale ee xaafadda waa ay ogayd
        Leyla in uu guursaday sarkaal lacag leh oo u dhigay aroos aan mid la mid
        ah la arag oo la maqal. Caashi waxay ka mid ahayd kuwii ugu horreeyay ee
        yidhi: ”Ma maqasheen tii buuryoqabka ahayd ee ina Gaalismood in ay
        askari guursatay? Dadka xumi isma waayaan!”</p>
      <p>Isla beryahaas guurku dhacay waxaa kale oo la ogaaday sarkaalku in uu
        ka mid yahay kuwa gumaadka ka wada gobollada waqooyi ee dalka. Markii ay
        Hodan timid, ee balaayadii tuuladooda ku dhacday ka sheekaysay, waa ay
        magacawday sarkaalkii taa hoggaaminayay oo markaa ka dib caan noqday.
        Qunyar qunyar ayay dabadeed iyada iyo Caashi arrinta u sii qodqodeen
        ilaa ay xaqiijiyeen in uu yahay isla sarkaalka qaba Leyla Rooble.</p>
      <p>Maalin dambe Caasha iyo Hodan oo Suuqa Bakaaraha ka adeeganaya ayay
        Caashi meel ka yar durugsan ka aragtay Leyla oo iyaduna adeeganaysa oo
        miis qudaar lagu gadayo ku foororta. Inta ay Hodan hoosta ka gujisay
        ayay ku tidhi:</p>
      <p>“Ma aragtaa gabadhaa dheer ee diraca huruudka ah gashan?” “Haa.” “Waa
        Leyla Rooble, xaaskii Negeeye.” Hodan ciil ayay la kurbatay, Leyla oo
        weli iska baraad la ayayna sidii ay Negeeye ka dhex aragtay aad ugu
        fiirsatay. Inta ay dhaqaaqday oo ku dhowaatay ayay haddana iyada oo yaab
        la indhaho caddaynaysa soo noqotay.</p>
      <p>“Caasha, ma rumaysanaysaa siliska ay gashan tahay waa kaygiiye?”</p>
      <p>“Oo waad hubtaa?” “Waa tii aan hooyaday iyo aabbahayba waayaa!”
        Cabbaar ayay wax ay sameeyaan garan la’aayeen oo sidii laba sanam meesha
        iska taagnaayeen. Mar waxay damceen in ay Leyla la hadlaan oo runta u
        sheegaan, haddana waxay ka baqeen waxii tuulada ka dhacay wax la mid ah
        in ay qoyska u soo jiidaan. Mar waxay damceen haddii ay gar qaadan weydo
        in ay garaacaan oo siliska ka furtaan, haddana isla sababtii hore ayay
        uga hakadeen. Intii se aanay wax go’aan ah gaadhin ayay Leyli dadkii ku
        dhex luntay oo ay waayeen.</p>
      <p>Taa markii ay reerka u sheegeen waxaa lagu heshiiyay arrinta in aan
        waqtigan la furfurin. Dhawr jeer oo kale ayay siliska Leyla iyo
        saaxiibteed ku arkeen, laakiin marna la ma ay hadlin. Af dumar isu
        ammaan ma aha ee markiiba xantii xaafadda ayay xushay. Dabadeed gabadh
        ay Deeqa xaafadda saaxiib ka yihiin ayaa iyadana soo gaadhsiisay.</p>
      <p>Daaraddii ayay Leyli laba kursi soo dhigtay, markii ay Hodan
        fadhiisisayna gudaha cabbitaan ka doontay. Intii ay gudaha ku maqnayd
        Hodan waxay indhaha la raacraacday waxyaalihii daaradda ka muuqday ee
        dhar, weel iyo qalab kale ahaa oo ay malaysay in uu Negeeye soo dhacay,
        waxayna run ahaantii ka dhex eegeegtay wax ay tuuladeedii u aanayn
        karto. Tuuladeeda weel iyo dhar laga ma soo dhicin ee wuxuu iska ahaa
        dareen ku talogal la’aan ugu dhashay.</p>
      <p>Leyli laba quraaradood oo faanto qabow ah ayay keentay, dabadeed
        gabadhii kursi ku soo hor fadhiisatay. Indho ka la baqaya oo si isu
        neceb ayaa la ka la warwareejiyay, erayo faaruq ahna meelo kale la isla
        soo maray. Laakiin hadal waa run ka ma rayste.</p>
      <p>”Ilaa maalintii ay fadeexadda aad xaafadda ii gelisay i soo gaadhay
        murugo ayay ii ahayd. Maxaad ku keentay fadeexad intaa la’eg in aad naga
        fidisid? Haddii aad ninkayga neceb tahay, sida laga yaabo in aad
        dawladda oo dhan u neceb tahay, miyaad xaq u lee dahay qoys ahaan in aad
        na aflagaaddaysid?”</p>
      <p>“Ma jirto fadeexad aan kaa fidiyay, laakiin ma waxaad doonaysaa in
        aad i xidho?”</p>
      <p>Leyli waxay xasuusatay in uu jiro dhaqan waxshi ah oo ah qofba ka uu
        ka awood badan yahay in uu marka uu doono xidhi karo.</p>
      <p>“Haddii aan doonayo in aan ku xidho gurigayga kugumaan martiqaadeen,
        ku lama na hadleen. Laakiin haddii ay caddaato in aad fadeexad aan jirin
        iga fidisay in aan ku dacweeyo iyo in aan ku xidhaba xaq baan u lee
        yahay.”</p>
      <p>“Waa maxay fadeexadda aad sheegaysaa?” “Silis aad lahaan jirtay
        miyaad igu aragtay?” “Haa.” “Sidee baad ku ogaatay in uu kaagii yahay?”
        “Waan kugu arkay.”</p>
      <p>“Muuqaalka sare ka sokow ma ii sheegi kartaa wax u gaar ah oo lagu
        garan karo?” wayddiintaasi in kasta oo ay ahayd mid meesha ku jirta
        haddana labadooduba waa ay dareemayeen in aanay macno badan lahayn,
        waayo caddaymaha ilaa hadda la isla hayo ayaa ka waaweyn. Ha ahaatee si
        aan madmadow ku jirin ayay Hodan u sifaysay.</p>
      <p>“Sidee ayuu markaa kaaga baxay?” “Ninkaaga ayaa iga furtay.”
        “Ninkayga xaggee baad isku aragteen?” “Kalhore ayuu tuuladii aan
        degganaa isaga oo ciidan wata nagu qabsaday. Wuxuu dilay adeerkay Xaaji
        Nuur, waxii ay dadku haysteena wuu ka furtay.”</p>
      <p>“Wuxuu dilay adeerkaa Xaaji Nuur waxii ay dadku haysteenna wuu ka
        furtay?”</p>
      <p>“Indhahayga oo shan ah.” “Haye?” Hodan baqdintii ay Leyla ka qabtay
        imika waa ay yaraatay. Waxay hubsatay in aanay wax badan ka ogayn
        shaqada Negeeye. Waxay tallaabo tallaabo uga warrantay wax alla waxii uu
        Negeeye tuuladeeda ku la kacay iyo waxii la midka ahaa ee ay ka
        maqashay. Markii ay warbixintii dhammaysay ee aragtay in aan Leyla eray
        ka soo baxayn ayay iska kacday dhankii albaabkana u dhaqaaqday.</p>
      <p>“Dhegayso gabadh yahay”, ayay Leyli Hodan oo sii baxaysa ka daba
        tuurtay, ”arrintan waan daba gelayaa, haddii aad dahabka yeelatidna
        aniga ayaa kuu keenaya, haddii kale dacwad iyo maxkamad isu diyaari.
        Fadeexadda aad wareejinaysidna jooji.”</p>
      <p>Hodan waa ay baxday. Socdaal degdeg ah ayay Leyli isu
        tabaabulshaysay, saddex maalmood ka dibna waxay ku qornayd duullimaadka
        diyaaradda Burco.</p>
      <hr />
      <p>Xerada ciidankiisa ayuu Negeeye joogay markii ay u timid farriin ah
        in ay xaaskii diyaarad soo saaran tahay. Markiiba Burco ayuu baabuur u
        la cararay. Diyaaraddii oo saddex saacadood soo daahday ayaa afartii
        galabnimo gegi habaas badan soo caga dhigatay. Siigadii ayaa cirka isku
        shareertay, ilaa diyaaraddii iyo waxii gegida u dhowaaba la arki waayay.
        Leyla oo aan shandad yar oo garabka u sudhan mooyee wax kale sidan ayaa
        sallaanka ka soo hoobatay. Si ayay u yar wareersanayd, arrinta ay
        darteed u soo dhooftay ee damqaysay ka sokow, waa markii koowaad ee ay
        diyaarad raacday, daqiiqaddii ay soo fuushay ilaa ay ka soo degtayna
        baqdin ayay u ahayd. Iyada oo mayd ka qabow ayuu isku duubay, laakiin
        iyadu waa ay iska maahsanayd, wuxuuna maleeyay in ay safarka ku soo
        daashay. Isaga oo aan wax badan wayddiin ayuu baabuurkii ku qaaday.</p>
      <p>Markii ay magaalada dhex marayeen Leyla waxaa kediso ku noqotay sida
        ay waddooyinku faaruq u yihiin. In kasta oo ay ahayd afartii iyo
        dheeraad, haddana isheedu waa ay qaban wayday wax dad ah oo dhaafsiisan
        kooxo askar ah oo meelo ka la duwan tuban.</p>
      <p>“Negeeye, magaalada dadkeedii mee?” “Guryahooda ayay ku jiraan”, ayuu
        si deggan ugu jawaabay. Isla markaas ayay xasuusatay arrin ay hore u
        maqashay. “Magaalada ma bandoo baa saaran?” ayay wayddiisay. “Haa.
        Saddexda galabnimo ilaa sagaalka subaxnimo.” Intii ay sii socdeen
        Negeeye wuxuu ka hadlayay warar uu islahaa Leyli waa ay xiisaynaysaa oo
        ku saabsan gobolka iyo magaalada. Iyada se maskaxdeedu waxay qaadan kari
        la’ayd magaalo intaa la’eg oo dadka lagu khasbay in ay guryaha ku jiraan
        sida maxaabbiista.</p>
      <p>Burco waxaa saarnayd heeryadii dulmiga, waxaa ku foororay hubkii
        burburka, waxaana hoggaanka u hayay shakhsiyaad damiirka ka buka. Waxaa
        saarnayd bandoo.</p>
      <p>Markaa bandoodu waxay ahayd saddexda galabnimo ilaa sagaal subaxnimo.
        Lixdaa saacadood ayaa dadka loo oggolaa in ay qorraxda arkaan.
        Dhaqdhaqaaqa gaadiidku isagu mar walba wuxuu ahaa dembi, baabuurtuna
        sidii daasado laga dan dhammaystay ayay waddooyinka u daadsanayd.</p>
      <p>Bandooda lixda saacadood ahayd marar badan ayay isu rogtay afar iyo
        labaatan saacadood. Waxay ahayd markii uu qofka xanuunsadaa guriga ku
        dhiman jiray, haweenkuna guriga ku ummuli jireen. Galabtana waddooyinku
        waxay u qaawan yihiin sidii meel beri hore laga qaxay, waxay u eg tahay
        meel dadkeedii daacuun xaaqay, muuqa aadami ee la arki karaa waa
        millateri keliya oo ah bakteeriyada daacuunka keentay.</p>
      <p>In bulsho dhan la jujuubi karo iyo in kale waxay ku xidhan tahay
        dhaqanka iyo hab fekerka bulshadaa. Ummadaha badankoodu wax ay soo
        mareen marxaladaha dhiigmiiradka, isku noolaanshaha iyo isaddoonsiga,
        taas oo ay sababeen beeralaynimada iyo dabadeed reer magaalnimadu. Taasi
        waxay bulshooyinkaa u soo layliday una soo nuglaysay ku hoos noolaanta
        talis kasta, xataa mid jujuub ah. Soomaalidu marxaladahaas oo dhan waa
        ay ka soo dul boodeen, waxbana u ma dhexayn madaxbannaanidii buuxday ee
        shakhsiga iyo tan cusub ee dawladnimada. Taasi waxay u diidday in ay
        raalli ka noqdaan nadaam dusha kaga yimid, gumaysi shisheeye iyo
        kelitalis sokeeye mid uu ahaadaba. Bulshada sidaas ah inta la cabbudhin
        karaa waa inta ay iska abaabulayso oo keliya, dabadeed waxay u
        gilgilataa si la eedo.</p>
      <p>Talisku si uu dadka soomaalida ee sidaas ah taladiisa ugu sandulleeyo
        ayuu adeegsaday argagixin iyo arxandarro aan xad lahayn oo u dhigma
        waxii argagixiso iyo arxandarro ku jiray marxaladihii laga soo dul
        booday oo dhan. Bandoodu waxay ahayd amarkutaaglayn kelitalis caqliga ka
        buka oo meesha ugu ba’an gaadhay, iyo dadkii awoodda hayay oo ay ka
        dhinteen dareenka xilkasnimada iyo damqashada dadnimadu. Waxaa se hubaal
        ah qofka qof kale xorriyadda ka qaadayaa in uu yahay qof aan qudhiisu
        xor ahayn oo addoon u ah jahli, doqonimo ama nacayb, ama intaba.</p>
      <p>Leyla wuxuu geeyay laba qol oo u kiraysnaa, marka uu magaalada
        joogana ku danaysan jiray. Isaga oo daalka iyo maahsanaanta ka muuqda ku
        maleeyay xanuun dumar iyo wallac, ayuu wayddiiyay bal in ay bukto. Waxay
        ugu jawaabtay:</p>
      <p>“Bukaankayga iyo caafimaadkaygu ha inoo dambeeyeene horta aynu wada
        hadallo.”</p>
      <p>“Haye.”</p>
      <p>“Ii ballan qaad waxa aan ku wayddiiyo in aad daacad uga
        jawaabaysid.”</p>
      <p>“Leyla, caadi ma tihid ee miyaad masayrsan tahay?” “Caadi ma ahi,
        mana masayrsani. Aad baan u neceb ahay beenta iyo laablaabka, maantana
        waxaan kuugu imid in aad ii caddaysid in aadan xaaraan ku noolayn,
        anigana doonayn in aad igu dhaqdo.”</p>
      <p>“Judhiiba waan gartay maanta in aadan caadi ahayn. Naa bal
        sheyddaanka iska naar oo si deggan ii la hadal. Maxaa jira?”</p>
      <p>“Laakiin ii ma aad ballan qaadin in aad daacad iigu jawaabaysid.”
        Negeeye madaxa ayuu salsalaaxay, dabadeed si xanaaq leh Leyla ugu soo
        jeestay.</p>
      <p>“Naa daacad iyo nacnac lahaane, haddii aad soo waalatay annaga ha na
        waalin ee ka hadal waxa aad doonaysid in aad ka hadashid.”</p>
      <p>“Xoolaha xaggee baad ka keentay?” “Xoolahee?” “Xoolaha aad guryaha ku
        dhisatay ee jeeb walba kaaga buuxa?” “Xoolaha xaggee baad ka keentay waa
        maxay? Sow ma shaqaysto? Miyaanan shaqaysan?”</p>
      <p>“Mushaharkaagu waa imisa?” “Leyla, waa maxay sida aad wax ii
        wayddiinaysaa?” “Waan og ahay mushaharkaaga in aad guryo ka dhisatid
        iska daaye in aanu xataa nolol kuugu fillayn. Xaggee baad ka keentay
        markaa lacagta intaa tiro la’eg?”</p>
      <p>“Ma imikaad ogaatay mushaharkayga in aanan guryo ka dhisan kareen?
        Maxaa kugu soo kordhay?”</p>
      <p>“Hore kuu ma aan wayddiin laakiin imika ayaan ku wayddiinayaa?”</p>
      <p>“Leyla, isdeji oo sheyddaanka iska naar. Ma jiro shaqaale ay
        mushaharadiisu ku filan tahay, xitaa madaxweynaha tiisu habeen iyo
        maalin ku ma fillaateen. Ma jiro qof mushahar ku nooli, ee waxaa jira
        nadaamyo kale oo ay dawladdu ugu talo gashay in ay shaqaaleheeda ku
        kabto: waxaa jira gunno, waxaa jira daryeel, waxaa jira xaq, waxaa jira
        kun farsamo oo lagu noolaado. Gaar ahaan saraakiisha si gaar ah ayay
        dawladdu u xannaanaysaa, haddii kale sow dhici mayso yaa difaacaya?”</p>
      <p>“Iska illaw waxa uu maamulku si sharci ah iyo si aan sharci ahaynba
        idiin siiyo, laakiin ma jirtaa in aad idinku dadweynaha boobtaan oo
        furataan? Ma jirtaa shakhsi ahaan adigu falal noocaas ah in aad
        hoggaamisay?”</p>
      <p>Negeeye imika si wanaagsan ayuu u fahmay ujeedadeeda. Shaki ku ma
        jiro in ay Xamar ku soo maqashay sheekooyin noocaas ah. Laakiin waa u
        miskiinnimo iyo weliba doqonnimo haddii ay sidaas wax uga fekerto, ayuu
        isyidhi. Ku ma uu degdegin jawaabta, sigaar iyo qaraf ayuu jeebka ka la
        soo baxay oo xabbad shitay, daymo dhaliil leh ayuu cabbaar eegay qosol
        quudhsi lehna muunsooday.</p>
      <p>“Illayn miskiinnimada aabbahaa Rooble ka darrid! Anigu ma waxaan ahay
        madaxweyne? Dalka ma anigaa xukuma? Sidee bay u dhici kartaa in aan ku
        kaco fal aan u madax bannaan ahay? Sidee baad ugu fekertay in aan
        mas’uul ka noqon karo dhac dadweyne loo geystay?”</p>
      <p>“Xagaagii hore ma dhacday in aad adiga oo ciidan wata tuulooyin
        gubtay, waxii hanti taallay boobtay, dadkana qofkii aad doontidba
        dishay?”</p>
      <p>Negeeye si weyn ayuu u naxay. Laakiin si uu naxdintaa u qariyo wuu
        isxanaajiyay, jiman ayuu isku kiciyay, inta uu sare joogsaday ayuu
        daaqaddii Leyla ka soo horjeedday sigaarkii oo shidan ka tuuray,
        dabadeed inta uu daaqaddii ku soo tiirsaday oo gacmaha isdhaafsaday si
        xanaaq leh u soo eegay. Wuxuu garawsan waayay cid kaleba ha joogto ee in
        ay iyadu maxkamadayso, oo ay halgankii noloshiisa ee uu Ilaahay iyo
        aadamiba uga go’ay ku dhoobaysato.</p>
      <p>“Waxaad u hadlaysaa sidii Raadiyow Kulmis”, ayuu yidhi sidii caadada
        u ahayd munaasabaddan oo kale. ”Waan rumaysan la’ahay qofka sidan ii la
        hadlaysaa in ay tahay xaaskaygii. Naa waxaasi waa hadaltiradii
        qudhmista. Marka aannu weerarkooda jebinno, ama god ay galeen ku gubno,
        ayay meelahaa la warwareegaan maato ayaa la laayay iyo nacnac. Midda
        kale, halkan waxa aan u joogaa waa dagaal ee ma aha diin barasho, waxaan
        u shaqaynayaana waa danteenna.”</p>
      <p>“Oo danteennu ma waxay ku jirtaa dhiigga iyo dhaca umadda? Waxa aad
        ku doodaysaa sow ma aha wax ay xataa tuugtu ka xishoodaan?”</p>
      <p>“Mar dambe aniga sidaas ha ii la hadlin! Ma fahamtay?” Imika Negeeye
        xanaaqu waa ka dhab, laakiin iyadu u ma ay joojin. “Dhegeyso Negeeye,
        xaggee baad ka keentay siliskii ay Allaahidu ku qornayd?”</p>
      <p>Maddane cad ayaa caloosha ka maray. Maxay baas oo naagtu soo
        ogaatay.</p>
      <p>“Siliskii ay Allaahidu ku qornayd? Sow Kuu ma aan sheegin, maxaad iga
        wayddiinaysaa?”</p>
      <p>“Waxaad iigu hambalyaysay in aad dukaanka Burco ugu weyn iiga soo
        iibisay. Sow ma aha?”</p>
      <p>“Haye? Ma ka ugu yar in uu ahaa baad soo ogaatay?” “Maya, waxaan soo
        ogaaday in aad gabadh yar oo reer miyi ah ka soo furatay.”</p>
      <p>Negeeye Leyla oo kursiga soo kambadhuudha ayuu ku soo booday oo inta
        uu labada gacmood qabtay oo gilgilay indhahana indhaha ugu muday ku
        qayliyay:</p>
      <p>“Mar dambe aniga sidaas ha ii la hadlin! Ma maqashay? Dulligii iyo
        gaajadii aan kaa saaray baa malaha ku la wanaagsane, eray dambe oo
        sidaas ah yaanan kaa maqlin!”</p>
      <p>Intaa markii uu yidhi ee ay Leyli gacmihiisa iska dhufatay ayuu sii
        daayay, oo inta uu halkii uu awal taagnaa ku noqday isaga oo neeftuuraya
        si niyadxumo leh u soo eegay.</p>
      <p>“Gabadhii siliska lahayd waan la kulmay”, ayay tidhi. “Ma jiraan
        gaajo iyo dulli ka weyn ta aan galabta dareemayo. Nolosha aan u baahan
        ahay, ee la igu koriyay, waa iliil nadiif ah oo ka soo qulqushay haro
        xalaal ah, ee ma aha tog huubo ah oo ka soo fatahmay haro xaaraan
        ah.”</p>
      <p>Negeeye waa ay ku dhalaashay, wuu rumaysan kari waayay in ay Leyli la
        kulantay inantii siliska lahayd. Sidee ayay u la kulmi kartaa, ma Hawd
        bay tagtay? Mise gabadhii jaan baa Xamar tagtay? Maxaa kulmin kara ee ka
        dhexeeya? In uu wayddiiyo wuu jeclaa, laakiin maya, waxaasi suurtogal ah
        ma aha. Waa naag ay quruumo jin durbaan u tumeen, sidii tii hore ayay
        jiman la shaqaysataa, ayuu isku madaddaaliyay. Waqti intan ka badan oo
        uu arrinta kaga fekero in uu u baahan yahay ayuu dareemay, laakiin horta
        sidee buu Leyla imika isaga furfuraa?</p>
      <p>“Naa qof la falay baad tahaye orod isfardaami.” “Xataa haddii ay
        arrintu si kale ahaan lahayd cudurdaar been ah ayaan damiirkayga ku
        sasabi lahaa, laakiin labadaada gacmood ayaad wax walba ku geysatay.
        Badanaa baahida aad lacag u qabtaa!” ayay ku tidhi cod maahsan oo la
        moodo in ay riyoonayso.</p>
      <p>Cabbaar dhan ayaa la ka la aamusnaa, oo aan xataa la iseegin.
        “Noloshu sida aad moodaysid u ma fududa” ayuu mar dambe yidhi. ”Sidaas
        ayaa la isu wada cunayaa. Dadkani qofkii aan liqin iyaga ayaa liqaya.
        Waxaa caawa Burco dad ku nooli waa ciidan siyaabo ka la duwan u
        hubaysan. Waxaannu nahay laba col oo is’hor fadhiya, daqiiqad kasta
        ayayna xabbadu dhici kartaa.”</p>
      <p>Intaasi waa intii uu janaraalka u taliya ka bartay. Wuxuu raaciyay:
        “Laba toddobaad oo keliya ayaa laga joogaa markii annaga oo kormeer ah
        aannu koox budhcada ah xadka isku dilnay. Waxaa da’ayay mahiigaan iyaga
        dan u ah, waayo dagaalkoodu waa dhuumaalaysi iyo argagixiso fuleynimo
        ah. Labadii baabuur ee aannu wadannay waa ay naga gubteen, ciidankiina
        waxii noolaa wuu ka la firxaday. Saddex askari ayaa roobkii ku dayoobay
        Jamhuuriyaddu dhan ay ka xigtana garan waayay, waxayna ka fursan waayeen
        in ay reer miyiga tilmaan wayddiistaan. Bal malee reer miyigaa xunxumi
        askartii walaalahood ahayd waxa ay ku sameeyeen? Halkii ay xadka u soo
        tilmaami lahaayeen waxay u tilmaameen ciidan xabashiyeed oo soohdinta
        dhanka kale ka fadhiyay. Saddexdii askari sidaas ayay xabashi dalqada
        uga galeen. Dadka noocaas ah ayaannu is’hor fadhinaa. Xabashida ayay
        naga jecel yihiin.”</p>
      <p>“Waxaan maqli jiray: Digaagadda iyo ukunta tee soo horreysay? Dadku
        miyuu weligii sidaas ahaa? Miyuu weligii ciidankiisa ka xabashida ka
        jeclaa? Sow idinka ma aha iyo dhaqankiinna xun waxa beddelay? Waxa aad
        ku doodaysaa ma aha wax qof caqli lihi ku doodo.”</p>
      <p>Weligii ma uu arag iyada oo sidan u xanaaqsan haddana u deggan. Wuxuu
        maleeyay in aanay waxbaba dan ka lahayn oo ay xataa furriin ku soo
        talogashay. Kursigii uu markii hore ka kacay ayuu ku soo noqday, oo inta
        uu hoos u foororsaday gacmihiisa eegeegay, oo cod intii hore ka
        miskiinsan ku yidhi:</p>
      <p>“Laba qof oo isqabaa sidaas in ay u wada hadlaan ma aha. Waxaad ii la
        hadlaysaa sidii aynu ka la dan nahay. Soomaalida oo dhami waa ay ku
        riyoonaysaa derajo iyo shaqo tayda u dhiganta, adiguna waxaad igu
        tilmaamaysaa horor. Sidee buu reer inoogu dhisnaanayaa haddii aynaan
        iskaashan?”</p>
      <p>“Ma dhaca iyo dhiigga dadkeenna ayaynu isu kaashannaa?”</p>
      <p>“Waxaan ahay askari, haddii ay dhac tahay iyo haddii ay dhiig
        tahayba, shaqadaydu waa askarinnimo.”</p>
      <p>Wejigiisa ayay si toos ah u eegtay, weji labeen xaqiran ku dhaashan,
        dabadeed ku tidhi:</p>
      <p>“Taasi waxay burburinaysaa waxii aad ku doodaysay oo dhan. Waxaad
        qiraysaa waxa dhacaya oo dhan sababta ku gelisay in ay tahay fulinta
        doonis cid kale. Sow ma aha? Taasi waxay kaa dhigaysaa addoon. Miyaadan
        adigu lahaan karin doonis xor ah? Dunida qof waliba waa xor, shar iyo
        khayr waxa uu samaynayana wuu u madax bannaan yahay. Mas’uuliyaddaada
        shakhsiga ah cidina kaa ma qaadi karto haddii aadan adigu iska
        qaadin.”</p>
      <p>“Ma shaqada ka tag baad i lee dahay?” “Haa, haddii ay taladaydu macno
        kuu lee dahay.” “Waxaasi caqligal ma aha.” “Haddaba soo beddelo oo Xamar
        nala soo deg, ama koonfurta kale ee nabadda ah.”</p>
      <p>“Xamar iyo koonfur? Xamar iyo koonfur maxaa iga soo gelaya, miyaan ka
        dawarsanayaa?”</p>
      <p>“In aad dadka dhacdid iyo in aad dawarsatid mooyee si kale haddii
        aadan ku noolaan karayn maxaad shaqadaada ugu xilanaysaa?”</p>
      <p>“Sida dalka looga nool yahay iyo dadka i la shaqada ahi waxa ay ku
        nool yihiin ayaan ku nool ahay. Waxaad doonaysaa in aan sida odayga ku
        dhalay wax baa xaaraan ah iyo wax baa xalaal ah if iyo aakhiraba ku
        seego.”</p>
      <p>“Waa adiga ka if iyo aakhiraba seegaye sidan kugu la noolaan maayee
        warqaddayda halkaa ii dhig, ka dibna waxa aad doontid samee.”</p>
      <p>Negeeye inta uu si argaggax leh Leyla ugu soo booday ayuu wejiga
        dhirbaaxo kulul kaga soo gooyay, kursigii ay ku fadhiday ayayna dib ugu
        dhacday.</p>
      <p>“Eray dambe oo noocaas ah afkaaga yaanan ka maqlin, ciyaal suuqad
        yahay ciyaal suuqaddu dhashay!”</p>
      <p>Aad ayay u xanaaqsanayd, sidaas darteed xanuunkii dhirbaaxda la ma ay
        ooyin ee inta ay degdeg u soo kacday ayay Negeeye wejiga ka xagxagatay
        iyada oo leh:</p>
      <p>“Ha caayin hooyaday, ciyaalsuuq iyo tuugba adiga ayaa ahe.” Inta uu
        gacmaha qabtay oo soofaha ku tuuray ayuu dhirbaaxooyin kale isaga daba
        geeyay. Dabadeed inta uu dusha ka fuulay isku dayay in uu khasab dharka
        kaga bixiyo, isaga oo ku duryamaya:</p>
      <p>“Naa bixi dharka! Markii aan fillo cad oo cammiran kaaga tegay waa
        abaalkay in aad caawa i fur iyo nacnac ii la timaaddee.”</p>
      <p>Awooddeeda oo dhan ayay isugu geysay in ay iska difaacdo. Isaguna
        awal wuu dhirbaaxayay ee imika feedh darandoorri ah ayuu isu raaciyay.
        Ugu dambayn isaga oo xiiqsan, dhididkuna ka da’ayo, faryarada gacanta
        midig oo ay wax ka gaadheenna xanuun la ruxaya, ayuu iyada oo aan
        isdhaqaajin karin oo afka dhiig ka da’ayo wejiguna markiiba wada bararay
        oo soofaha daadsan, gurigii kaga baxay.</p>
      <p>Isma ay ogayn si ay wax ka yihiin iyo meel ay joogto. Wareerka iyo
        xanuunku waxay maskaxda ku soo celiyeen guuxii ay necbayd ee diyaaradda,
        waxayna moodday in ay iyadii la soo dhacday. Cabbaar ka dib ayay
        isqaadday, iyada oo aan meel ay aaddo aqoon ayay baxday. Debeddu waa
        mugdi, gudcur magangooye aan ilays jirin dayaxuna maqan yahay. Qabow
        ba’an ayaa isaguna jira. Waa magaalo weyn haddana waa kayn bahalgaleen
        ah. Dulmiga ayaa ah bahal mugdi ku nool. Albaab ayay garaacday, cidi se
        ka ma ay furin. Mid kale iyo dhawr ku xigay ayay gargaraacday, laakiin
        furisi ha joogtee nololba ku ma ay malayn. Yaa waqtigan oo kale Burco
        irrid iska fura? Ma cid aan askari dil, afduub, dhac iyo kufsi u socda
        ahayn baa habeen socota ama albaab garaacda?</p>
      <p>Markii ay waddada soo gaadhay waxay aragtay dab meel ka baxaya dhawr
        qofna ka ag muuqdaan. Garatay in ay yihiin askar hubaysan, laakiin ka ma
        ay leexan ee waa ay ku soo socotay. Iyaguna waa ay u qaadan waayeen
        qofta goortan iyaga soo abbaartay. Leyla war la’aan baa haysa ee ma
        askar hubaysan oo saqdhexe Burco dhex taagan baa cagahaaga lagu doontaa?
        Adiga oo sii ordaya in ay xabbad dhabarka kaaga dhuftaan ayaa caadi ah,
        sidaas ayaana dhaanta in ay gacan kugu dhigaan.</p>
      <p>Waxay gaadheen in ay haweenka dharka ka furtaan: googarad, dirac,
        fooddad, masar iyo wax la mid ah. Oo maxay ku falayaan dhar duug ah oo
        ay miskiinad ka furteen? Waxaa la isma wayddiiyo. Haddii ay doonaan
        Xamar ayay u dhoofinayaan.</p>
      <p>Askartu haddii ay dadka waddooyinka ka ugaadhsan jireen, guryahana ka
        la soo bixi jireen, qofkan daadduunka ah ee iskeed ugu timid waxay la
        mid ahayd laxdii indhaha la’ayd ee iyada oo wehel raadinaysa waraabaha
        eryatay. Waxay u sheegtay in la dhibaateeyay, magaaladana qariib ku
        tahay, sidaas aawadeed u baahan tahay in ay axsaan u sameeyaan oo
        geeyaan meel ay seexato. Kii la hadlayay, in kasta oo uu arkay dhaawaca
        qofta ka muuqda, haddana ma wayddiin cidda waxyeellaysay. Sidii ay taa
        uga filaysay ayuu boorsadii ka la booday, isaga oo furayana
        wayddiiyay:</p>
      <p>“Meeqaad lacag sidataa?” Isla markaas ayuu xidhmo lacag ah boorsada
        ka soo saaray, oo markiiba tirinteeda ku mashquulay. Waxay ku tidhi:</p>
      <p>“Intaas ayaan haystaa ee wax aan Xamar baabuur ugu raaco uun ii reeb,
        laakiin aad baan u xanuunsanayaa ee meel aan jiifsado i gee.”</p>
      <p>“Soo bax”, ayuu ku yidhi isaga oo qorigii garabka gashaday lacagtiina
        weli mugdiga ku tirinaya.</p>
      <p>Wax yar ayuu lugaysiiyay, ka dib albaab garaacay, inan dhawr iyo
        toban jir ah ayaana ka furay:</p>
      <p>“Waryaa yarow, gabadhan ma u jeeddaa, waa la xoogay, lacagna ma
        haysato, markaa qol ay caawa jiifato albeerkada ka sii, yaa.”</p>
      <p>Yarku xoogista kufsi u ma fahmin ee wuxuu mooday in uu lee yahay waa
        la dhacay, wuuna arkaa lacagta uu askarigu gacanta ku haysto. Sidaas
        darteed wuxuu wayddiiyay:</p>
      <p>“Oo yaa xoogay?” Askarigu isaguba in la kufsaday wuu maleeyay uune
        iyada ma wayddiin, in ay wax ka galeenba ma dareensana. Laakiin intii uu
        iyada wayddiin lahaa ayuu inankii canaantay:</p>
      <p>“Shaqadaada ma ahee meel ay cawada jiifato lee sii adiga.” “Kiradana
        yaa bixinaya?” ayuu yarkii wayddiiyay isaga oo xasuusan dabeecadda
        boobka iyo iimaan la’aanta ah ee ay askartu magaalada ku hayso.</p>
      <p>“Dhegeyso yarow, qoftani waa qof jirran, lacagna ma haysato, ee meel
        ay jiifato sii. Waa amar. Ma kastay?”</p>
      <p>Yarku wuxuu mooday askariga qudhiisu gabadha in uu soo dilay soona
        dhacay denbigana doonayo in uu isaga dusha ka saaro. Isla markaa wuxuu
        ka xumaaday qof aan lacag bixin in lagu khasbo in uu albeerkada seexiyo.
        Laakiin qoriga ayaa taliya, waxba ma samayn karo. Isaga oo ciil la liita
        ayuu dhawr fure oo meel ka laallaaday gabadhii mid u soo taagay.</p>
      <p>Askarigii bixid ayuu u holladay, dabadeed Leyla ayaa ka daba
        tidhi:</p>
      <p>“Haddii aad lacagtii albeerkada igala tagtay tii aan berri ku dhoofi
        lahaana miyaad illawday?”</p>
      <p>Maya ee muu illaawin, garaad xumadiisa mar haddii uu tuute iyo qori
        sito lacagta Burco taal oo dhan in uu isagu lee yahay ayaa u
        qoondaysan.</p>
      <p>“Siisawyadu gabdhaha bilaash ayay ku qaadaane isdebber nooh. Hadday
        ku dhibaanna aniga i la soo xiriir. Meesha la iga helo waad taqaan.”</p>
      <p>Leyli iyada oo ka la garan la dunidan ay caawa joogtaa in ay tahay
        tii ay taqaannay iyo mid kale, oo murugo, xanuun iyo yaab isu
        kaashadeen, ayay cabbaar sii taagnayd. Yarkii oo mooday in ay illawday
        in uu furihii qolka ay seexan lahayd siiyay ayaa isku dayay in uu
        xasuusiyo:</p>
      <p>“Maxaad la taagan tahay? Qolka lambarkiisu furaha aan ku siiyay ayuu
        ku qoran yahay.”</p>
      <p>Leyli waa ay ooyday, markii ay damacday in ay illinta iska masaxdana
        wejigii oo dhan ayaa wada damqaday.</p>
      <p>“Abboowe, askarigii ii kaa keenay iska illaw, anigaba waxaan haystay
        oo dhan ayuu iga dhacaye. Laakiin adigu axsaan ii samee oo caawa meel
        aan seexdo i sii. Lacagtana maalinta aan Xamar cagaha dhigo ayaan kuu
        soo dirayaa.”</p>
      <p>Yarka waxaa ku jira shaki ah in ay iyada iyo askarigu u soo
        heshiiyeen. Laakiin hadalkeedu wuxuu u noqday fursad uu warbixin
        dheeraad ah kaga heli karo.</p>
      <p>“Ma isaga ayaa ku dilay?” Cabbaar ayay ooyday, dabadeed mar dambe
        tidhi: “Isaga ama mid kale, miya ay macno samaynaysaa?” “Haddaa muxuu
        halkan ku seexinayaa? Maxaa idinka dhexeeya?” “Waxba nagama dhexeeyaan
        ee aniga ayaa ka baryay in uu meel aan seexdo i geeyo.”</p>
      <p>“Sow isagu ku ma dilin?” “Maya ee mid kale.” Jawaabahaasi yarka
        fahamkiisa wax badan ma ay tarin, wuxuu se gartay in ay tahay qof ay
        ayaandarro ku dhacday.</p>
      <p>“Waxba lacag ha ii soo dirin ee qolkaa caawa seexo, aroortana nabad
        gelyo.”</p>
      <p>“Maya ee abboowe, waan kuu soo dirayaa. Askari xun oo ina wada necebi
        ma aha in uu iskeen nacsiiyo.”</p>
      <p>Iyada oo ooyaysa ayay qubays gashay. Biyaha ay ku qubaysatay weligeed
        kuwo la qabow ah ku ma ay qubaysan. Iyada oo qarqaraysa ayay bustaha
        hoosta ka gashay. Badanaa ragga ayaa albeerkooyinka seexda, waana ay og
        tahay, laakiin dan ka ma leh. Hurdo la sheegi karo ma ay seexan, dhawr
        jeer oo ay gama’dayna mar walba iyada oo qaylinaysa ayay seleshay.</p>
      <p>Subaxdii markii waagu beryay ee ay muraayadda isku eegtay wejigeeda
        waa ay garan wayday. Aad ayuu u beddelnaa, gaar ahaan isha bidix dhiig
        ayay ka casaatay, barar ayaana qariyay. Labada dibnood waa ay barareen
        oo luun madow ayaa isku lingaxay. Garbasaartii ayay madaxa iyo wejiga oo
        dhan ku duubtay oo safar u ambobaxday.</p>
      <p>Markii ay soodhoweynta albeerkada damacday in ay furaha dhigto waxaa
        joogay yar aan kii xalay ahayn iyo nin weyn.</p>
      <p>“Waa la ii sheegay adiga oo dhibaataysan xalay in aad goor dambe
        meesha timid ee maad dhakhtar u tagtid, oo kollay cidina wax kaaga qaban
        mayso ee dadkii sidaas kuu galay ashkataysid?”</p>
      <p>Waa ay ooyday, laakiin waxay ku guulaysatay in ay odayga u jawaabto
        oo tidhaahdo:</p>
      <p>“Adeer, dhakhtar iyo dacwad toonna haleeli maayee waad mahadsan
        tihiin. Ii tilmaama uun halka ay baabuurta Xamar tagtaa ka baxdo.”</p>
      <p>“Ma kii halkan kugu soo tuuray baa ku waxyeelleeyay?” “Isaga iyo wax
        la mid ah.” “Dulli iyo wax xun oo dhan Alle idin bad! Waxaan se ku
        wayddiiyay, magaalada haddii aad qariib ku tahay meeye dadkii aad u
        timid?”</p>
      <p>“Adeer waa kuwa sidaas ii galay.” Odaygu labadaa arrimood wuu
        iswaafajin kari waayay, wuu se ka xishooday in uu sii qodqodo.</p>
      <p>“Haddaa adiga ayaan awalba dad khayr leh u iman. Maxaa waraabayaal ku
        cunaya wax kuugu daray? Gabadh baad tahaye naftaada dayaca waa laga
        ilaaliyaa. Nooli ma haysatid, sow ma aha?” “Baabuurta ayaan mid ka baryi
        doonaa in uu i qaado oo aan xaggaa ka siiyo ee ii tilmaan halka Xamar
        looga baxo.”</p>
      <p>Odaygii qaddar lacag ah ayuu jeebka ka soo bixiyay. “Bal hoo intan
        nooli ka sii dhigo oo mar uun meel nabad ah tag, dalkan meel nabad ahba
        anigu garan maayee. Waar Ducaalow, orod inanta istaanka Xamar gee!”</p>
      <p>“Adeer aad baad u mahadsan tihiin! Waxaan ballan qaadayaa maalinta
        aan Xamar tago cidda ugu horraysa ee aammin ah in aan idiinku soo
        dhiibo.”</p>
      <p>“Wax macno leh ma aha ee waxba ha isku caddibin ee bal lafahaaga uun
        meel gee.”</p>
      <p>Leyli markii ay Xamar ku soo noqotay in kasta oo ay nafta iyo
        jidhkaba ka damqanaysay haddana markiiba iyada oo siliskii habaarka
        qabay sidda ayay gurigii Hodan tagtay.</p>
      <p>“Waxaan rabaa in aan Hodan la kulmo”, ayay ku tidhi islaan daaradda
        tusbax dheer ku werdiyaysa.</p>
      <p>“Ma joogto, eeddo.” “Goorma ayaan heli karaa?” “Eeddo, awalba waa ay
        na soo yar gaadhay dhulkeedii ayayna ku noqotay.”</p>
      <p>Leyli waxay malaysay duqdu in ay Hodan ka qarinayso, wax ay se
        wayddiisay:</p>
      <p>“Oo ma soo noqonaysaa?” “Maya, soo noqon mayso.” “Haddaba waxaan
        jeclaan lahaa in aad ii sheegtid qof aammin ah oo aan farriin muhiim ah
        ugu dhiibo.”</p>
      <p>“Eeddo, habaryarteed baan ahay, waxii aad ii fartana cidda ugu
        horraysa ee tegaysa ayaan u sii fari, haddii Rabbi nafta iigu simo”,
        ayay tidhi islaantii iyada oo qabta baqdin ay bilawgiiba imaatinka Leyla
        ka qaadday.</p>
      <p>In kasta oo aanay islaantu gabadha siliska dhaca ah lagu sheegay ee
        gacankudhiiglaha u dhaxday weli arag, haddana waa ay malaysay in ay
        iyadii tahay. Sidii ay Hodan u la kulantay reerka oo dhami waxay qabeen
        dhiillo ah in xabsiga laga buuxiyo.</p>
      <p>Leyli boorsadii gacanta ayay furtay siliskii habaarka qabayna ka soo
        saartay, oo inta ay islaantii calaacasha ugu shubtay u raacisay:</p>
      <p>“Waxaan kaa codsanayaa meel ay joogtaba alaabtaa in aad iga
        gaadhsiisid. Qof weyn baad tahay oo waan hubaa in aad yeeli
        doontid.”</p>
      <p>“Haye eeddo, sida ugu dhakhso badan baan u gaadhsiin doonaa haddii uu
        Ilaaha awoodda lihi ii oggolaado.”</p>
      <p>Habartii yaab ayaa baqdintii ugu darsamay. Waxay ka shakiday Leyli in
        ay dagayso, in ay dabayso oo ujeeddo qarsoon arrinta ka lee dahay.
        Silisku in uu kii ay Hodan ka sheekaysay yahay garatay, laakiin sababta
        ay ugu keentay ma ay garan.</p>
      <p>Leyla malaheedu wuxuu u batay Hodan in ay Xamar joogto oo laga
        qarinayo. Sidii ayay noqotay oo dhawr cisho ka dib waxay aragtay tii oo
        siliskii xidhan. La ma ay hadlin. Waxay doonaysay iyada iyo Negeeye in
        ay xasuusteeda ka masaxdo, inta ay ka masixi karto. Markii ay Leyli
        iyada oo dhaawacan Burco ka soo noqotay, kana warrantay sidii ay wax u
        dhaceen, markiiba iyada iyo Raage waxay isu raaceen saldhigga bilayska
        Negeeye ayayna dacwad ka gudbiyeen. Halkaas waxaa loogu sheegay ninka ay
        dacweynayaan mar haddii uu yahay sarkaal xoogga ah in aan bilaysku shaqo
        ku lahayn ee ay u gudbiyaan Taliska Xoogga.</p>
      <p>Waa ay garanayeen hadalkaasi in aanu dhab ahayn ee iyaga ogaan loogu
        majare habaabinayo. Dacwad waxaa Xoogga loo gudbiyaa oo keliya haddii ay
        labada qof ee wax dhex mareen labaduba Xoogga ka tirsan yihiin. Ha
        yeeshee sidii ayay yeeleen. Halkaas kalena waxay ka la kulmeen: “Meesha
        wax kale ma yaallaan ee haddii aad rabtid in aad ninkaaga iska furtid
        maxkamadda madaniga ah la aad.”</p>
      <p>Isla markiiba Leyli maxkamadda ayay furriin ka codsatay, laakiin
        sidii ay moodaysay arrintu u ma ay fudadayn. Waa in ay sarkaal Negeeye
        ka derajo sarreeya oo u xoog sheegta heshaa. Waxay xaqiiqsatay
        furriinkeeda in ay ka la kulmi doonto hawl aan yarayn, waxayna la
        yaabtay sahalkii ay Negeeye ku guursatay iyo dhibaatada ay durba ka la
        kulantay.</p>
      <h3 id="section-8">9</h3>
      <p>Raage labadii qol ee cusbaa ayuu si kharash yar ugu aqalgalay.
        Aroosku wuxuu ahaa isla maalmihii ay Leyli dhaawaca la soo noqotay.
        Waxay aad u jeclayd in ay arooska ina adeerkeed minxiisad ka noqoto,
        sidii ay iyaga oo yaryar ku ballameen, laakiin weli wejiga waa ay ka
        dhaawacnayd, waxayna isu xilsaartay hawlaha kale in ay wax ka maamusho.
        Gurigeedii, ama gurigii Negeeye, sidii ay uga soo alaab qaadatay dib u
        ma ay ag marin oo waxay joogtay guriga Raage. Markiiba Raage qol kale oo
        aan guriga ka fogayn ayuu labaataneeyo kursi iyo dhawr miis oo duug ah
        dhigtay duruus afka ingiriisida ahna ka bilaabay. Markiiba waxaa ku soo
        qulqushay arday tiisii hore u badan.</p>
      <p>Negeeye isagu toddobaad keliya ayuu Leyla ka dambeeyay oo wuu ka daba
        yimid. Wax alla waxii dhacay denbiga iyada ayuu saarayaa. Naag waalan oo
        buugaag jinni ku mashquulsan, oo reer dhaqasho iska daa ee aan malaha
        diyaarba u ahayn in ay ubad u dhasho, in ay tahay ayuu ku xukumay. In ay
        carruur badan u dhasho, siiba wiilal, ayaa ahayd dantii uu awalba u
        guursaday. Isaga iyo aabbihiiba waxay ahaayeen madi, Kaliil isaguna weli
        waa madi, waana arrin aanu Negeeye sinaba u jeclayn. Maanta Xamar wuxuu
        ugu socdaa in uu xaalkeeda meel ku soo hubsado.</p>
      <p>Isaga oo Laankuruusar ciidanku lee yahay wata ayuu barqadii uu Burco
        ka soo baxay makhribkeedii Gaalkacyo soo gaadhay. Albeerko ayuu ku degay
        si uu caawa magaalada ugu dhaxo oo yaryarkii u sii arko. Markii uu
        qubaystay ayuu aaday gurigii ay Amran iyo ilmuhu degganaayeen.</p>
      <p>Kaliil waa shan iyo toban jir, fasalka afraad ee dugsiga dhexe ayuuna
        dhigtaa. Laf iyo dherer ayuu yeeshay, waana nin aamus badan oo had iyo
        jeer la moodo in uu dudayo, oo ah nooca ay reer banaadirku u yaqaannaan
        <em>qabiid</em>. Dadka ma maago, laakiin qofka ay wax dhex maraan sahal
        ku ma ka la baxaan. Hooyadii mooyee ma jirto cid uu maqlaa, gabdhaha ay
        walaalaha yihiinna waa ay ka baqaan oo eray ku ma soo celiyaan.
        Waxbarashada wuu ka adag yahay, wuuna dadaal badan yahay. Isaga ayaa
        isdira, waana dabeecad ay hooyadii ku jeceshahay. Sababta ugu weyn ee
        dadaalkiisu waa isaga oo neceb in ay dadku hoos u eegaan. Taasi in ay
        abuurtiisa tahay ka sokow talada keliya ee uu weligii Negeeye ka helay
        ayaa ahayd: “Weligaa nin qayrkaa ahi yuu hoos kuu eegin.”
      </p>
      <p>Idil iyaduna waa saddex iyo toban jir, dadkuna waxay wada yidhaahdaa
        “waa Amran oo halkaa taagan”. Dabeecaddeedu ta Kaliil ayay lid ku tahay.
        Gabdhaha ay isku da’da yihiin ee dugsiga mid aanay saaxiib la ahayni waa
        dhif. Qallafsanaanta Kaliil darteed asxaabta badanaa guriga ma keento ee
        guryahooda ayay u raacdaa. Fanka ayay aad u jeceshahay, heesaha ay
        maqashana inta badan waa ay xafiddaa kuna heestaa. Hooyadeed iyo dadka
        oo dhan waxay u sheegtay in ay heesaa noqon doonto. Luuqda waxay kaga
        dayataa Maryan Mursal oo ay aad u jeceshahay.</p>
      <p>Kaliil waxay kaga duwan tahay, iyadu aabbaheed oo aanay inta badan
        isarag haddana waa ay jeceshahay, muddadiibana mar ayay warqad u dirtaa.
        Laakiin badanaa jawaab ka ma hesho. Negeeye warqad qorista aad ayuu ugu
        liitaa, dadaalxumana waa ay u dheer tahay.</p>
      <p>Ubax iyadu waa bukaan, dugsigana ma dhigato. Marmar ay malcaamadda
        tagto mooyee inta kale hooyadeed ayay guriga la joogtaa. Walaasheed Idil
        ee ay guga keliya ka yar tahay waxaa la moodaa in ay saddex sano ka yar
        tahay. Waa oondiid weyd ah, qof aad ugu sii fiirsada ayuun baa malayn
        kara iyada iyo Idil in ay walaalo yihiin.</p>
      <p>Negeeye wuxuu rumaysan yahay cudurka Ubax haya, oo aanay
        dhakhaatiirtu wax ku sheegin, in ay ka qaadday qiiqii ay Amran habeen
        iyo maalin shidi jirtay berigii uu isagu dagaalka Soomaali- galbeed ku
        maqnaa ee ay Ubax dhalatay. Amran iyadu waxay rumaysan tahay arrin
        rooxaan ku lug leh in ay tahay, muddadiibana mar ayay hawlo noocaas ah
        ku la daashaa. Kurdado cascas, kuulo ka la jaad ah iyo cadar furcas ah
        ayay guriga ugu soo toomisay.</p>
      <p>Amran berigii hore Negeeye waxay wayddiisan jirtay in uu iyada iyo
        carruurta Gaalkacyo guri uga iibiyo, laakiin ma uu yeelin waayo wuxuu
        doonayay in uu ku cadaadiyo in ay Xamar u guurto. Sidii hore iyo ka
        daran ayuu gurigeedu u yahay gole quruumo dahsoon lagu la xaajaysto.
        Dhowaan ayay ogaatay in uu ina abtidii guursaday, sababtaas ayay caawa
        ugu kacsan tahay. In aanay araggiisa rabin ee uu guriga uga baxo ayay
        hadal uga bilawday, saaqid aan ubadkiisa ka war hayn in uu yahay ayayna
        ugu xijisay. Awalba isma ay qabin ee masayrka ayaa sidaas iska ah. Isagu
        xanaaqeeda waxba ka ma soo qaadin ee wuu maslaxay. Waxa ay doonto ha
        ahaatee carruurta ay ka hayso abaal buu ugu hayaa. Inta ay ku soo ag
        daadiso haddii ay kaga dhaqaaqdo xaggee buu geyn lahaa?</p>
      <p>Markii uu dejiyay ee ay iswaraysteen waxay sheegtay in ay ku talo
        jirto arrintii uu hore ugu kari waayay ee ahayd in ay Xamar u guurto.
        Shaki ku ma jiro in ay rabto guryaha Xamar in ay Leyla ku la tartanto,
        ayuu markiiba maleeyay. Taladaa wuu soo dhoweeyay, wuxuuna u
        sheegay:</p>
      <p>“Gurigii hore waxaa deggan Leyla, idinkuna ka cusub dega.”</p>
      <p>“Ka cusubi waa kee, ma ka Madiina iyo meel dunidaba ka fog lagu
        sheegay? Kaa degi maayo ee kii hore ayaan anigu degayaa.”</p>
      <p>“Kaa Leyla ayaa jecel waayo waa ay ku barbaartay, ee ka kale ayaa
        cusub kana weyn ee idinku dega.”</p>
      <p>“Xaafad sidaas u fog carruurta ma geyn karo ee iyada ayaan carruur
        hayn ee ha degto.”</p>
      <p>Canaadnimada Amran wuu la yaabay, wuu se xasuusnaa xaalku isaga iyo
        Leyla in uu meel xun ka marayo. Sidaas darteed bal horta in uu Xamar ka
        soo noqdo ayuu ku qanciyay.</p>
      <p>Habeenkaa markii uu reerka ka tegay albeerkadii uu ku degay ma tegin
        ee wuxuu ku leexday gurigii caanka ahaa ee ay beri hore u la baxeen
        Seybeeriya, wuxuuna ku la kulmay qaar ka mid ah dadkii hore iyo kuwo
        cusub. Halkaas ayuu ku qaatay habeen dheer kuna waaberiistay. Isaga oo
        aan hurdo laba indhood isgelin ayuu baabuurkii Xamar afka u saaray. Wuu
        lulaysnaa oo marba indhaha isku qabsanayay wuxuu se doonayay isla maanta
        in uu Xamar galo.</p>
      <p>Markii uu Dhuusa-Marreeb labaatan kiiloomitir dhaafay ayuu baabuurkii
        waddada ka la baxay oo xagga kale iska la rogay. Wuu nasiib badnaa waayo
        in yar ka dib baabuur kale ayaa isu taagay, isaga oo gacanta midig oo
        laba meelood ka jabtay barkan, dhaawacyo kale oo khafiif ahna qaba, oo
        miyir la, ayaa laga soo saaray.</p>
      <p>Isbitaalka Beledweyn ayaa la dhigay. Markii la kabayna ma hakan ee
        isaga oo ay gacantu duuban tahay ayuu Xamar soo galay. Gurigii oo
        haawanaya ayuu isku qaaday, markii uu Leyla ka waayayna inta uu gurigii
        Raage tilmaansaday isku sii daayay. Isaga oo aan albaabka garaacin ayuu
        si xanaaq leh dalaq u soo yidhi. Raage, Deeqa, Leyla iyo laba nin oo
        marti ah oo daaradda casariye ku wada cabbaya ayuu sidii qof la
        baacsanayo ka soo dul dhacay.</p>
      <p>“Waar yaa <em>Qaawane</em>, meeday naagtaydii? Ma adiga ayaa qaba
        mise aniga, maxaad halkan ugu haysataa?”</p>
      <p>Kooxdii meesha fadhiday midkoodna shaki ka ma gelin Negeeye in uu
        sakhraansan yahay.</p>
      <p>“Dhegeyso Negeeye, waxyaalo badan oo ay tahay in aynu ka wada hadalno
        ayaa jira, laakiin imika marti baa ii joogta ee ina ka la kaxee, mar
        kalena ha inoo ahaato.”</p>
      <p>“U malayn maayo wax aynu ka wada hadallaa in ay jiraan”, ayuu yidhi
        Negeeye, oo Leyla oo dadka xaggiisa ugu soo xigtay ku jeestay. ”Leyla,
        halkan fadhigeeda waa laguu dhaamaa ee soo kac oo kaalay reerkaaga
        dhaqo.”</p>
      <p>Leyla ciil ayay jiq la noqotay, sidii qofka uu la hadlayaa aanay
        iyada ahayn ayayna isu dhegoolaysay.</p>
      <p>“Leyla wax dambe idinkama dhexeeyaan, waayo waad og tahay waxa aad u
        geysatay, gurigana iiga bax oo mar dambe yaanan kugu arkin”, ayuu yidhi
        Raage.</p>
      <p>Negeeye Leyla ayuu ku foororsaday oo gacantii u bed qabtay cududda
        kaga soo qabtay si uu u kiciyo isaga oo leh: “Ninkan nacnacdiisa u ma
        baahniye soo kac!” Leyla mar keliya ayay sida bamka u qaraxday, oo inta
        ay iyada oo qaylinaysa istaagtay Negeeye wejiga ka diiratay.</p>
      <p>“I sii daa! I sii daa! Tuug yahow dhiigcabka ahi, i sii daa!” Negeeye
        ma sii dayn ee xoog ayuu u sii qabtay xaggii albaabkana u jiiday.
        Dabadeed Raage ayaa isa soo taagay isaga oo leh:</p>
      <p>“Waar sii daa gabadha oo iiga bax guriga, dameer yahow dameerku
        dhalay!”</p>
      <p>Negeeye inta uu Leyla sii daayay ayuu bastooladdii guntiga ugu jirtay
        la soo baxay oo Raage wejiga kaga qabtay uguna hanjabay:</p>
      <p>“Wallaahi haddii aadan arrimaha qoyskayga ka bixin inta xabbadood ee
        ku jirta in aanan mid kaaga reebayn! Inan gumeed yahow inan gumeedku
        dhalay!”</p>
      <p>“Igu dhufo, laakiin ha ku talo gelin adiguna in aad iga dambayso”,
        ayuu yidhi Raage isaga oo aan run ahaantii waxa uu taa uga dan lahaa
        fahamsanayn.</p>
      <p>“Inta aan kugu dhufto ayaan weliba laba cali iskaa wayddiinayn haddii
        aadan…”</p>
      <p>Isaga oo daldalmaya, eegmadana Raage ku la maqan, ayay Leyli gacantii
        uu bastooladda ku hayay labadeeda gacmood isugu geysay oo ku gilgishay,
        qaniinyana u raacisay, ilaa ay bastooladdii dhulka uga dhacday. Markiiba
        Raage ayaa la booday oo Negeeye qudhiisa wejiga kaga qabtay.</p>
      <p>“Wallaahi adiga ayaanan xabbad kaaga reebayn haddii aadan degdeg
        guriga uga bixin! Inan gumeed yahow inan gumeedku dhalay!”</p>
      <p>Wuu hakaday oo eegmo aad u kulul Raage indhaha ku gubay, dabadeed
        sidii ilmo yar ku sasabay:</p>
      <p>“Keen bastooladda, Raage. Waa hub dawladeede inta aanay dhibaato kuu
        soo jiidin iska keen.”</p>
      <p>“Orod dawladda aad sheegaysid u dacwood ha iiga kaa qaaddee, haddii
        kale soo soco.”</p>
      <p>Negeeye cabbaar kale ayuu Raage eegmada ku sii gubay, dabadeed
        debedda u dhaqaaqay isaga oo sii leh:</p>
      <p>“Waa yahay. Wa yahay. Yaan geesinnimadaas lagaa waayin.”</p>
      <p>Markii uu Negeeye in yar sii maqnaa koox bilays ah ayaa gurigii
        hareeraysay, laakiin Raage wuu maqnaa. Markiiba saldhigga bilayska ayuu
        aaday si uu bastooladda u geeyo isla markaas Negeeye oo uu hubay in uu
        soo dacweynayo kaga horreeyo.</p>
      <p>Raage oo weli saldhigga lagu hayo ayay qoladii guriga ku soo
        hungowday oo Negeeye la socdaa soo noqodeen. Taliyihii saldhigga iyo
        Negeeye oo wada socdaa markii ay soo galeen Raage inta degdeg warbixin
        kooban looga qoray ayaa qol ay koox tuug u badani ku jirtay lagu soo
        qufulay.</p>
      <p>Qof kasta oo Raage yaqaannay, qaraabo, deris iyo saaxiib, wuxuu galay
        olole uu wax kaga geysanayo sidii loo soo dayn lahaa. Dad taliyaha
        saldhigga ku kalsoon ayaa saqdhexe guriga ugu tegay oo wax u tusay
        arrintu in ay ka dhex dhacday ilmo abti isku yar xanaaqay. Dadaalkaa soo
        dayntu wuxuu midho dhalay galabtii la qabtay galabteedii.</p>
      <p>In kasta oo ay mashaqadaasi halkaa ku dhammaatay, tii Leyla iyo
        Negeeye waa ay sii cakirantay, dhaar ayuuna ku maray haddii ay indhaha
        dhiig ka keento in aanu furi doonin.</p>
      <hr />
      <p>Raage markii uu aroos baxay shaqadii ayuu ku noqday, tii gaarka
        ahaydna gelinka dambe ayuu geli jiray. Maalin ayuu maamule Diiriye
        barayaasha oo dhan kulan ugu yeedhay. Qolka barayaasha ayaa lagu kulmay,
        kuraas safsaf u taal oo dhan u wada jeedda ayaa la isku taxay. Diiriye
        oo kursi ka soo hor jeeda fadhiya ayaa caasha la wada saaray. Isaguna
        sidii atoor yaco ku dhex jira isaga oo giirka taagaya ayuu u
        sheegay:</p>
      <p>“Wasaaraddu waxay ina soo gaadhsiisay in dugsiyada sare ee gobolka
        Banaadir loo qaban doono tartan faneed ruwaayad ah, iyada oo ta kaalinta
        koowaad ku guulaysata lagu soo bandhigi doono xuska munaasabadda
        maalinta macallinka, taas oo uu madaxweynuhu ka soo qaybgelayo. Markaas
        waxaa loo baahan yahay dugsigeenna cid xilkaas u qaadda.”</p>
      <p>Waa la iswada eegay, haddana iyada oo la aamusan yahay sidii ido roob
        hayo gorodda hoos loo wada rogay. Barayaashu waxay u badan yihiin kuwii
        loo bixiyay ”raaca labaad”, kuwaas oo markii ay barayaashii asalka ahaa
        shaqada ka yaaceen iyaga laga maarmi waayay. Tiradoodu ciiddaas ka badan
        tayana lagu ma oga. Waa kuwa marka uu ardaygu su’aal suugaan ama af
        soomaali ah wayddiiyo inta ay isxanaajiyaan ugu jawaaba: ”Waxaasi waa af
        baadiye, af baadiyena anigu ma aqaan.” Markaas ayuu ardaygu uurka iska
        yidhaahdaa, oo af baadiyuhu haddii uu af soomaali yahay, iyaguna
        macallin yihiin, in ay bartaan maxaa qalad ka dhigay? In uu Diiriye
        horjooge u yahay waxay daliil u tahay tayo xumadooda. Aamuska barayaashu
        maamulaha wuxuu ku dhaliyay niyadxumo. Maalinta macallinka ee la
        sheegayo bil in ka yar ayaa ka dhiman, waqti badan la ma haysto. Diiriye
        waxa uu si dawarsi u eg u dhugtay Raage.</p>
      <p>“Raage, waxaan filayaa taa cid adiga kugu dhaantaa ma jirto, waana
        fursad aad ku heli kartid billad sharaf iyo dallacaad?”</p>
      <p>Fanka iyo suugaanta haddii dhaqan baadiye lagu eedaynayo Raage waa
        reer baadiye, jacaylkoodu haddii uu reer baadiyenimo yahayna wuu jecel
        yahay. Laakiin weligii halabuur isku ma dayin. Muu istijaabiyo? Waa run
        oo cid isaga taa ku dhaantaa dugsiga ma joogto, waana beerlaxawsi uu ku
        dallici karo. Diiriye isagu waa anaani oo dallacaadda Raage dan kama
        leh, laakiin isaga ayay dallacaad u tahay haddii uu dugsigiisu tartanka
        sharaf kaga qaybgalo amaba ku guulaysto.</p>
      <p>“Waa yahay”, ayuu Raage ballan qaaday. Markiiba wuxuu bilaabay in uu
        ka fekero mawduuc xiiso leh oo ku habboon meel uu madaxweynuhu joogo in
        lagu soo bandhigo. Waxa loo baahan yahay in ay tahay majaajillo gaaban
        wuu fahmay, waayo ruwaayad dheer madaxweynaha loo ma soo bandhigi karo.
        Waqti sidaas u dheer cid aan isaga ahayn in la dhegeystaa waa kacaan ka
        dheerayn, waana denbi.</p>
      <p>Fikrad aad u xiiso gelisay laakiin isla markaas baqdin ku abuurtay
        ayaa qunyar qunyar ugu dhalatay. Dabadeed habeen iyo maalin ayuu
        awooddiisa halabuur oo dhan miis isugu keenay. Qaabka iyo geeddisocodka
        sheekada ayuu dhisay, haddana hadal habboon urursaday, dabadeed sidii uu
        moodayay waaba ay ka fududayd. Markii uu abyay ee dib u eegayna wuu
        jeclaystay. Aad ayuu se u maleeyay guddiga qiimayntu in aanay sinaba u
        oggolaan doonin, fursad ay madaxda ku gaadhana siin doonin. Raadgadasho
        muu sameeyo? Majaajillo kale? Sidaas ayuu yeelay, dabadeed kooxdii la
        jili lahayd dugsiga ka xushay.</p>
      <p>Bandhiggii qiimaynta, oo lagu qabtay Xarunta Ururka Dhallinyarada,
        Raage wuxuu ku soo bandhigay majaajillo fiican laakiin munaafaqnimo
        badan. Waxay ka hadlaysay sidii ay bulshada soomaalidu ahayd Kacaanka ka
        hor, xagga wax qoris iyo akhris la’aanta, iyo sidii uu Kacaanku taa wax
        uga qabtay ka dib markii af soomaaliga la qoray. Wuu hubay waxa loo
        baahan yahay in ay tahay wax noocaas ah. Maalintii xigtay waxaa loo
        sheegay riwaayddiisa in madaxda loo soo bandhigi doono.</p>
      <p>Waxaa la gaadhay habeenkii xuska oo lagu qabtay Golaha Murtida iyo
        Madaddaalada. Madax badan oo uu madaxweynuhu ku jiro ayaa ka soo
        qaybgashay. Hees ay Ubaxa Kacaanka Oktoobar madaxweynaha ku ammaanayaan
        ayaa lagu furay, isaguna sidii boqor carbeed ayuu farxad ilaa qawlallada
        qoslay. Kooxda Wasaaradda Waxbarashada iyo Barbaarinta ee Iftin ayaa
        ammaan kale u qaadday, isaguna wuu sii qoslay. Kooxda Xoogga ee Waabberi
        ayaa hees kale oo labadii horeba ka sii ammaan badan u qaadday,
        madaxweynuhuna qosol iyo raynrayn ayuu ku sii rakaatay.</p>
      <p>In qof weyn oo soo taagan la ammaano, ama isagu yidhaahdo “ha la i
        ammaano”, amaba uu ammaantiisa u rixiyo, sideedaba dhaqanka iyo
        dabeecadda soomaalida si buuxda ayay lid ugu tahay. Waxa ay se ka mid
        ahayd dhalanroggii dhaqan ee Kacaanku keenay taas oo isugu jirta
        carabnimo iyo kelitalisnimo. Ammaanta carruurnimada ah iyo faanka beenta
        ah ee ay madaxda kelitaliska ahi dadkooda sanka ka geliyaan haddii ay la
        tahay in lagu jeclaanayo waa u garaadxumo, waayo waa uun lagu sii
        necbaadaa, ilaa ay gaadho heer lagu yalaalugoodo. Habeenkaa hees iyo
        khudbad waliba waxay ahayd ammaan, mid walbana sacab kulul ayaa
        raacayay.</p>
      <p>Waxaa bilaabatay ruwaayaddii. Ilayskii baa la gamaariyay, waana la
        aamusay, shib. Daahyadii cuslaa baa la ka la jiiday, wac. Waxaa soo
        baxay muuqaal kediso ah: dhul siman oo aad barwaaqo u ah oo ay doogga,
        caleenta iyo ubaxu dacallada isku la jiraan oo uu webi nadiif ahi si
        deggan u dhex qulqulayo, iyo cir aad buluug u ah oo ay daruur madaw oo
        goosgoos ahi ku teedsan tahay. Qorraxduna in kasta oo aanay muuqan
        ilayskeeda ayaa daruurta, biyaha iyo doogga muuqooda xoojinaya.</p>
      <p>Oday suudh qurux badan xidhan (Raage) ayaa soo galay, oo inta uu daah
        madow soo jiiday muuqaalkii barwaaqada ahaa ku qariyay. Warqad weyn oo u
        eg khariidada derbiyada lagu dhejiyo ayuu ka la bixiyay oo daahii ka
        laallaadiyay. Midabyada iyo xarriijimaha warqadda ku sawiran si fiican
        loo ma arko oo waxay u eg tahay wax lagu faygaray, haddii fahamkeeda la
        isku sii taxallujiyana waxaa laga qaadayaa madax wareer iyo xanaaq.
        Dabadeed inta uu suudhkii iska bixiyay oo calallo jeexjeexan xidhay, oo
        moqorofad la soo baxay, ayuu dawarsi bilaabay: “Yaa Alle wax
        siiyay!”</p>
      <p>Laba nin oo keli keli u socda ayaa soo galay qaddaadiic ayayna
        moqorofaddii dawarsiga ku daadiyeen. Odaygii markiiba lacagtii
        moqorofadda wuu ka la booday oo faraqa ku guntaday. Haweenay arradan oo
        laba ilmood ah oo caatada iyo arradka iyada ka daran wadata ayaa soo
        gashay, odaygii dawarsanayay ayayna isa soo dul taagtay oo ku tidhi:</p>
      <p>“Carruurtaada xilkooda qaad, oo maskaxdaada iyo muruqaaga ku kori,
        sidii aabbe lagu yaqaannay, haddii kale aniga ayaa korsanaya ee
        warqaddayda i sii, agtoodana yaanan kugu arkin.”</p>
      <p>Si hanjabaad leh ayuu fadhiga uga soo booday, oo inta uu si
        argaggixin leh dhuunta uga galay wejiga wejiga u saaray, sidii uu
        gebigeedaba liqi doono.</p>
      <p>“Naa maxaad ku hadlaysaa?” “Kartidaada oo dhami haddii ay tahay
        dawarsi, magacayga iyo magaca carruurtayda ha ku dawarsan ee iskaa u
        dawarso, gurigayga iyo noloshaydana iiga bax”, ayay u raacisay iyada oo
        aan dan ka gelin eegmadiisa naxariista daran ee ku soo maqan.</p>
      <p>“Cidda aan u dawarayaa waa adiga iyo waxan xunxun ee aad wadatid”,
        ayuu ku yidhi cod aad uga nolol badan kii daciifka ahaa ee uu ku
        dawarsanayay.</p>
      <p>“Aabbennimadu waa xilkasnimo iyo halgan, ee ma aha moqorofad lagu
        dawarsado?” ayay tidhi.</p>
      <p>“Nolol ayaa muhiim ah, sida loo noolaanayaa muhiim ma aha.” “Laakiin
        waa kuwaas ee maxay ku nool yihiin? Waalid ubadkiisa ku dawarsadaa waa
        jariimad aan denbidhaaf lahayn, waayo carruurta waxay ku abuuraysaa
        hoosayn, liidnimo, isku kalsoonidarro, niyadjab iyo quus. Waxaa ku
        abuurmaya ka haybaysashada dadka kale. Waajibka ugu weyn ee waalid
        saarani waa in uu ubadkiisa heerka sidaas u hooseeya ka badbaadiyo. Ma
        intaas baad garan wayday?”</p>
      <p>Wuu aamusay si xunna u eegay. Carruurtu iyada ayay ku duuban yihiin
        oo ay faraqyada haystaan. Sida ay isaga uga soo maagayaan aabbahood la
        ma moodo. Waaba ay ka baqayaan.</p>
      <p>Nin tallaabo dheeraynaya ayaa masraxii soo galay oo moqorofaddii
        odaygu gacanta ku hayay lacag qadaaddiic ah ku daadiyay. Haweenaydii
        ayuu dabadeed u qoslay, oo isaga oo aan hakan naaskeeda xantoobo ka
        buuxsaday, socodkiina sii watay. Iyaduna inta ay si xanaaq leh kab u la
        baxday ayay ka daba carartay, laakiin odaygeedii ayaa si xoog leh u soo
        qabtay isaga oo ku leh:</p>
      <p>“Naa miyaad waalan tahay? Ma ninka lacagta ina siiyay baad naas uu ku
        qabtay ka xanaaqaysaa?”</p>
      <p>Daawadaayaasha badankoodu aad ayay u qosleen, kuwii madaxweynaha la
        fadhiyayna qaar baa qoslay laakiin markii ay arkeen isagu in aanu
        qoslayn ayay dhakhso u aamuseen. Carruurtii khajilaad ayay la jeesteen,
        waxayna isku mashquuliyeen in ay marba dacal ka qooraansadaan muuqii
        quruxda badnaa ee daaha madoobi ku gudbanaa. Aabbahood ayaa dabadeed
        inta uu ku soo tallaabo dheereeyay halkii ay wax ka daawanayeen ka soo
        tukhaantukhiyay oo ku canaantay:</p>
      <p>“Ka taga meesha, wax aan edeb lahayn baad tihiine!” Jilayaashii waa
        ay baxeen, waxaana la isu diyaariyay la socodka muuqaalka labaad ee
        metelaadda. Isla markaas kuraastii daawadayaasha safka hore ayuu
        dhaqdhaqaaq ka bilawday. Dhawr qof baa ilayskii gamaarsanaa isdhex
        yaacay oo dhawr qof oo kale marba mid la faqay. Dhawr daqiiqadood ayaan
        xanshaashaq mooyee wax kale dhicin. Ugu dambayn ilayskii si caadi ah
        ayaa loo shiday, wasiirka Borobagaandada iyo Dacaayadda ayaa masraxa
        fuulay codbaahiyahana qaatay, oo sheegay barnaamijka qaybtii
        madaddaaladu in ay intaas ku eg tahay.</p>
      <p>Raage iyo kooxdiisii ciidan dharcad ah oo xanaaqsan ayaa qolkii
        jilayaasha ugu yimid, una sheegay hadaltirada ay meesha keenaan in ay
        halkaa ku joojiyaan, waxaana la geeyay meel loo qoondeeyay oo ah
        kuraasta u dambaysa daawadayaasha.</p>
      <p>Kuraas iyo miis dheer oo masraxa la dhigay ayaa madaxweynaha loo
        daaddihiyay, sacab, mashxarad iyo sawaxan ayaana lagu gelbi- yay.
        Labadii xigeennadiisa ugu sarreeyay ayuu labada dhinac iska xigsiiyay,
        markiibana khudbad dheer oo i-dhegeyso-ama-ha-i- dhegeysan ah soo
        afuufay.</p>
      <p>Taageerayaasha Maxammed Siyaad Barre waxaa laga maqli jiray: “Ma og
        tihiin madaxwenuhu in uu khudbadayn karo afar iyo labaatan saacadood oo
        aan kalago lahayn, isaga oo aan xiiq tiran, isaga oo aan weliba soo
        diyaarsan, taas oo ah rikoodhka khudbadaha dunida?”</p>
      <p>Markaas ayay kuwa necebina ugu jawaabi jireen: “Sababtu waxaa weeye,
        waa qofka keliya ee xaq u leh in uu afar iyo labaatan saacadood oo aan
        kalago lahayn hadlo, isaga oo aan xiiq tiran, kana biqin eray qaldan oo
        uu yidhi in ay cidi ka la xisaabtanto, isla markaana waqtiga intaa
        dherer la’eg heli kara dad u sacabbiya.”</p>
      <p>Caawana waa kaa dabada qabsaday hadal dheer oo uu og yahay in aan
        cidina ka la xisaabtamayn oo cay, habaar iyo hanjabaad isugu jira.
        Malaha wuxuu doonayay in uu jiritaankiisa iyo weliba madaxweynenimadiisa
        dadka xasuusiyo, sidii aan la ogayn ama la illaawey.</p>
      <p>Qof meesha joogitaankeeda raalli ka ahi waa dhif, haddana sacabka
        xooggiisa waa lagu dhego barjoobayaa. Dadku fulaysanaa oo munaafaqsanaa!
        Fulaynimada iyo munaafaqnimada loo ma dhasho ee waa la bartaa. Marba
        dhanka ay eegmada madaxweynuhu u badan tahay ayuu sacabkuna u badan
        yahay. Miyaa laga baqayaa, mise waa la khatalayaa? Ma mowqif la’aan iyo
        gurdanraacin baa, mise waa doqonnimo iyo garasho xumo? Malaha dadkani
        intaaba waa ay isugu jiraan?</p>
      <p>Raage markiiba waxaa ku bilawday shaki. Majaajillada iyada oo
        madaxweynuhu daawanayo la joojiyay saadaal xun ayuu u arkay. Laakiin ma
        uu doonayn col hortii in uu baqo. Dhan kale ayuu fekerkiisa u godlay.
        Kooxda caawa halkan ku la xaraysan ee malaayiinta qof mas’uulka ka ah
        ayuu mid mid u eegay ugana fekeray. U ma uu arag in ay yihiin dad xilkaa
        sinaba u mudan. Bilawgii Kacaanka iyo caawa intii u dhaxaysay isbeddelka
        dhacay iyo labadaa marxaladood ka la duwanaantooda ayuu aad u la
        yaabay.</p>
      <p>Maxaa dhacay? Maxaa isbeddelay? Ninkan ku soo hor fadhiya, ee ay dad
        if iyo dad aakhiraba habaarayaan, sow ma aha isla kii toddobaatanaadkii
        loo wada ducayn jiray? Ma isaga ayaa doorsoomay mise bulshada inteeda
        kale? Bal malee caawa in uu diyaar u yahay dalkaa dhan dadka ku nool in
        uu halaago si uu habeen madaxweyne u sii ahaado! Hadda waa dadkiisii iyo
        dalkiisii, dal iyo dad kalena ma leh oo wuu og yahay! Hadda nolosha
        qofku in ay tahay maalmo tirsan, nolosha umadduna tahay qarniyo taxan
        wuu og yahay! Ma jiro noole aadamiga ka yaab badani.</p>
      <p>Markii golihii laga ka la dareeray Deeqa iyo Raage waxay ku lugeeyeen
        waddada Jamaal Cabdinaasir si ay isgoyska ugu dhow bas uga raacaan.
        Deeqi waa ay arkaysay mashaqada meesha ka dhacday, laakiin ma ay doonayn
        in ay belo sii saadiso. Su’aal kale oo ilaa caawa ku taagnayd ayay
        wayddiisay:</p>
      <p>“Raage, haddii aad madaxweyne tahay ma ku kici lahayd waxyaalaha uu
        Maxammed Siyaad ku kacayo?”</p>
      <p>Wuu la yaabay sida miskiinnimada ah ee ay wayddiinta u qaabaysay.</p>
      <p>“Maya. Waayo?” “Aniguna maan sameeyeen, una malayn maayo in uu jiro
        soomaali aamminsan in uu samayn lahaa. Muxuu markaa isagu u samaynayaa?
        Muxuu inagaga duwan yahay?”</p>
      <p>“Waxba inagagama duwana, laakiin arrimaha ayuu si qaldan u eegayaa
        meel qaldanna ka eegayaa, dad badan baana la mid ah.” “Muxuu si qaldan
        ugu eegayaa meel qaldanna uga eegayaa?” “Waxay ku xidhan tahay
        waayo’aragnimada uu nolosha ka soo maray oo go’aaminaysa sida uu
        xaaladda hor taal u eegayo iyo halka uu ka eegayo, taas oo dabadeed
        saamaynaysa fekerkiisa iyo fahamka uu arrinta ka la baxayo, iyo sida uu
        markaa ka dib ficil ahaan taa uga tarjumayo.”</p>
      <p>“Maxaa ka mid ah waxyaalaha uu waayo’aragnimada uu soo maray awgeed
        si qaldan u eegayo meel qaldanna ka eegayo?”</p>
      <p>“Waxaa ka mid ah qabyaaladda. Waa cudur ay bulshadu qofka ilaa
        yaraanta ku soo abuurto, hadhowna uu iyada ku dulmiyo.”</p>
      <p>“Laakiin haddii ay mushkiladdu tahay qabyaaladda, dadka oo dhami
        maxay sida madaxweynaha u wada ahaan waayeen?”</p>
      <p>“Waa ay wada yihiin… waa ay u badan yihiin. Laakiin xaaladdiisu ta
        bulshada inteeda kale waxay kaga duwan tahay, isagu wuxuu haystaa
        awoodda ugu sarraysa, awood jacaylkuna waa wax dabiici ah oo dadka oo
        dhan ku jira. Waxaa se jirta mar ay taasi gaadho heer waalli iyo cudur
        ah oo uu qofku wax walba u sameeyo sidii uu awoodda u qabsan lahaa,
        haddii uu hayana ugu faro adaygi lahaa.”</p>
      <p>“Laakiin dunida waxaa jirta madax badan oo haysata ama yeelatay
        awoodda uu lee yahay oo kale, isla markaa aan laga yaabin in ay dadkooda
        ku la kacaan waxa uu ku kacayo. Muxuu kaga duwan yahay?”</p>
      <p>“Kuwaasi marka horeba xoog ku ma yimaaddaan, ee waxay ku yimaaddaan
        doonista dadkooda, sidii ay ku yimaadeen ayayna ku khasban yihiin in ay
        kaga tagaan. Laakiin kuwa xoogga ku yimaaddaa diyaar u ma aha xoog
        waxaan ahayn in ay ku tagaan. Marka labaad, hoggaamiyaha awoodda
        dalkiisa sida nabadda ah ku yimaadda kagana tagaa waa qof aqoon ahaan
        iyo asluub ahaan dhisan, taas oo ah sababta marka horeba loo
        doortay.”</p>
      <p>“Laakiin waxaa jirta madax aan la dooran haddana aan sidan u
        dhaqmin?”</p>
      <p>“Taasina waxaan u malaynayaa in ay ku sal lee dahay waayaaragnimada
        iyo duruufta shakhsiga ee aan sheegay.”</p>
      <p>Gadaal ayay wada jalleeceen, markii ay xantooda in laga maqli karo
        cid u soo jirta arki waayeenna Deeqa ayaa wayddiin kale ku
        dhiirratay:</p>
      <p>“Haddii ay sidaas tahay, oo ay taasi ka suurtowdo qof kasta, yaa la
        aamminayaa? Sow ma nihin ummad mustaqbal la’aan ah?”</p>
      <p>“Haa, haddii ay sidan ahaato. Laakiin ma aha in ay sidan ahaato. Ma
        aha in marba qof miskiin ah la dabo yaaco, oo sacab macnodarro ah lagu
        waalo. Waa in aynu taladeenna u aragnaa muqaddas aan cid waliba hawaysan
        karin, ciddii ku qaldantaana haysan karin.”</p>
      <p>Markii ay albaabka gurigooda wax yar u jireen ayuu Raage dareemay
        jawi aan caadi ahayn. Wax baa muuqaalka xaafadda dheeraad ku ah ama ka
        dhiman. Wax maxay ah? Haa, meel albaabkooda dhawr tallaabo u jirta waxaa
        soo taagan baabuur laankuruusar ah oo cad. Isla markii uu gaadhiga arkay
        ayaa laba albaab oo ka la dhinac ah la furay, waxaana tallaabo giigsan
        iyo si abaabulan uga soo degay laba nin oo isdherer la’eg oo da dhexaad
        ah. Si toos ah ayay u soo abbaareen Raage iyo Deeqa oo irridda
        garaacaya.</p>
      <p>“Habeen wanaagsan!” ayuu labadii nin midkood ku bariidiyay. “Habeen
        wanaagsan!” “Raage Xirsi Geelle ma tahay?” “Yaa doonaya?” “Adiga magaca
        ma lagu yidhaahdaa?” ayuu si ay canaani ku jirto ugu celiyay.</p>
      <p>Isaga oo huba nimanka waqtigan guriga ku sugayaa magaciisa daaye
        lafihiisa cadcad in ay garanayaan ayuu ugu jawaabay:</p>
      <p>“Magacaas waan lee yahay ee maxaa jira?” “Nabadsugidda ayaannu ka
        soconnaa ee guriga ina geli.” Ninkii kale markiiba Raage ayuu baadhitaan
        ku bilaabay, markii uu damcay in uu iska waabiyana kii hore ayaa
        bastoolad guntiga ugu jirtay la soo baxay oo ugu digay:</p>
      <p>“Ha nagu kellifin in aanu xoog adeegsanno.” Isla markaas labada nin
        mid Raage baadhayay ka kalena bastooladda ku hayay ayay Leyla oo guriga
        joogtay irridkii furtay. Iyada iyo Deeqa dunidii ayaa ku soo yaraatay.
        Waxay hoos uga wada hadleen in ay yaacaan oo qaylodhaan tagaan. Laakiin
        yaa ay u qaylodhaamiyaan oo nabadsugid hubaysan la hadli kara? Raage
        ayay isku dhejiyeen sidii ay taabashada sharka kaga xijaabayaan.</p>
      <p>“Maxaa jira? Maxaad gurigayga uga baahan tihiin?” ayuu nimankii
        wayddiiyay.</p>
      <p>“Hadhow ayaynu ka wada hadli ee horta guriga ina geli.” “Laakiin in
        aad nabadsugid tihiin miyaydaan caddayn i tusayn?” Labadii nin waa ay
        iseegeen oo muujiyeen in ay tahay wayddiin macnodaran.</p>
      <p>“Adeer hadal u ma baahnin ee ina dhaqaaji oo guriga ina geli”, ayuu
        kii la hadlayay yidhi isaga oo mar kale bastooladda dareensiinaya.</p>
      <p>Markiiba gurigii ayay baadhitaan ku bilaabeen, wax kasta oo labada
        qol dhex yaallayna si qallafsan xagga kale uga rogeen. Sariirtii iyo
        kuraastii fadhiga ayay qalabageddiyeen. Wargeys, buug iyo wax walba
        fitir iyo faatir ayay u qaadeen.</p>
      <p>“Fur boorsadan”, ayuu afhayeenkii Raage ku amray isaga oo tilmaamaya
        boorso dhar oo fadhiga taallay.</p>
      <p>Markii uu Raage boorsadii furay waxii ku jiray oo dhar u badnaa
        debedda ayay uga soo qubeen, waxayna ka dhex heleen xidhmo dhambaallo
        ah. Afhayeenkii ayaa dabadeed dhambaalladii qaar ka mid ah akhriyay
        isaga oo aan wax hadal ah dhihin ayuuna jeebka gashaday.</p>
      <p>“Waa warqado caadi ah oo la ii soo diray mana jirto sabab aad jeebka
        u gashataa”, ayuu ku ashkatooday.</p>
      <p>“Waad na raacaysaa, arrin ayaannu wax kaa soo wayddiinaynaa.” “Arrin
        maxay ku saabsan?” “Waad ogaan ee baabuurka ina saar.” Kii kale markii
        uu baadhitaankii dhammaystay katiinad ayuu la soo baxay oo Raage
        labadible ugu yuururiyay, oo debedda u riixay.</p>
      <p>Deeqa iyo Leyli waxaas oo dhan sidii bisado dhaxamaysan ayay si
        miskiinnimo ah u eegayeen iyaga oo aan waxba ka qaban karin.</p>
      <p>Qabashada qofka haddii aan loo cuskanayn sabab sharci ah, ama aan la
        dhawrayn xuquuqdiisa muwaaddin iyo xushmaddiisa dadnimo midna, xaalka oo
        dhamina yahay argagixin iyo xoog, xaq iyo xaqdarro ma ka la jiraan.
        Awoodda dawladdu waxay sharci tahay marka ay sharci ku socoto, haddii se
        ay yeelato dhaqanka argagixisada, magaceedana lagu qawlaysto, waxaa
        bannaan cid kasta oo ka hor timaadda iyo si kasta oo looga hor yimaaddo.
        Ma jiro burbur bulsho ku dhaca oo ka weyn in ay awoodda ilaalinta
        sharciga u xil saaran qudheedu ku tumato.</p>
      <p>Fadhiga dambe ee baabuurka ayay Raage iyo afhayeenkii wada
        fadhiisteen, xagga horena ninkii kale iyo wadihii baabuurka oo aan awal
        isagu soo degin. Waa la dhaqaaqay, wax yar ka dibna ninkii Raage la
        fadhiyay inta uu maro yar oo masarka dumarka la’eg la soo baxay ayuu ku
        soo jeestay.</p>
      <p>“Maradan yar ayaan indhaha kaaga duubayaa…” “Ma in aad i indhoduubtid
        baad doonaysaa? U ma baahnid, nin weyn baan ahay, waan kuu ballan
        qaadayaa in aanan baxsasho isku dayin.”</p>
      <p>“Maya, maya saaxiib, annaga na laga ma baxsado ee waxaa jirta arrin
        kale. Inta aynu sii soconno ayuun bay kugu xidhnaanaysaa”, ayuu
        afduubihii yidhi isaga oo Raage maradii indhaha kaga giijinaya
        labadeedii dacalna qadaadka kaga guntaya.</p>
      <p>Raage wax iscaabbi ah ma samayn, sababta loo indho duubayo garay,
        waxay diidayaan meesha ay geynayaan in uu ogaado.</p>
      <p>Muddo uu toban daqiiqo ku qiyaasay ayuu baabuurku xawli ka la duwan
        iyo leexleexasho badan ku socday. Dabadeed waa la joojiyay, isaga oo
        weli indhoduuban ayaana la soo dejiyay oo tobaneeyo mitir la
        lugaysiiyay. Indhoduubkii iyo katiinaddii inta laga furay ayaa, iyada oo
        aan lala hadlin, qol mugdi ah lagu harraatiyay, albaab culus oo bir ahna
        lagu soo xidhay. Indhoduubkii uu muddada ku soo jiray ka sokow qolku waa
        mugdi haddii indhaha faraha lagaa gelinayo aadan arkayn.</p>
      <p>Habeen iyo maalin ayuu qolkii mugdiga ahaa ku jiray oo aanu juuq iyo
        jaaq maqlin, wax noole sheegtana arag, cunto iyo biyana afka saarin.
        Dabadeed habeenkii labaad, goor uu fiid ku qiyaasay, ayaa albaabkii
        cuslaa laga furay. Laba nin ayaa garbaha qabtay una kaxeeyay qol kale oo
        ilays leh.</p>
      <p>Markii qolka la soo geliyay waxaa lagu fadhiisiyay kursi, debedda
        ayaana looga baxay albaabkiina loo soo celiyay. Mugdigii uu ka soo baxay
        ka sokow waxaa indhaha ka haya ilays aad u cad oo ka soo baxaya nal
        qaawan oo wejigiisa toos ugu beegan, taas darteed wuu indhodaraandaray
        cabbaar dhan ayuuna waxba arki waayay oo indhaha marmaray. Markii uu
        araggii qunyar qunyar u soo noqday wuxuu arkay miis hortiisa qotoma.
        Nalku keligii ayuu ku soo jeedaa oo si ba’an indhaha uga hayaa.</p>
      <p>Meesha in uu keli ku yahay ayuu maleeyay, dabadeed inta uu yar
        dhiirraday oo istaagay ayuu indhaha ilayska ka laliyay. Garay meeshu in
        ay tahay qol yar oo aan cid kale ku la jirin, laba kursi oo miiska
        dhinaca kale ka soo yaal mooyee wax kalena dhex ool, albaabkuna soo
        ceshan yahay. Dabadeed fadhigii ayuu ku noqday.</p>
      <p>Isaga oo aan weli haleelin in uu xaaladda si wanaagsan u oddoroso
        ayaa loo soo galay. Ma arko waxa soo galay waayo nalka ayaa ka xiga
        laakiin tallaabada laba qof ayuu ku maleeyay. Labadii kursi ayaa lagu
        fadhiistay, warqado iyo qalin ayaana miiskii la saaray. Gacmo nin oo ay
        faruhu isdhaafsan yihiin ayaa waraaqihii oo iftiinku aad u hayo la soo
        dul saaray. Waxaa ka muuqda kaatun dahab ah iyo saacad qaro weyn oo
        <em>SEIKO</em> ah. Cabbaar aamus iyo dhaqdhaqaaq la’aan ah ayaa
        raacay.
      </p>
      <p>“Waa yahay, halkee ayaynu ka bilawnaa?” waxaa wayddiiyay cod nin oo
        maqalkiisa ku cusub. U ma uu jawaabin waayo u la ma ay ekaan su’aal
        jawaab ka sugaysa. Dabadeed ninkii ayaa isu jawaabay: ”Waxa aynu ka
        bilaabaynaa in aynu isku raacsan nahay arrimahan soo socda: In aad tahay
        Raage Xirsi Geelle oo ah macallin dugsi sare?”</p>
      <p>“Waan kugu raacsan ahay.” “Dhawr sano hortood in lagaa soo celiyay
        waxbarasho aad debedda ugu maqnayd?”</p>
      <p>“Waan kugu raacsan ahay.” “Sababta laguu soo celiyay in ay ahayd
        fikrado qarandumis ah oo aad faafinaysay?”</p>
      <p>“Kuguma raacsani.” “Sidee ayay haddaa ahayd?” “Waxay ahayd in arday
        aan ka mid ahaa duruufo dalka ka soo cusboonaaday dortood dib loogu
        yeedhay.”</p>
      <p>“Maxay ahaayeen duruufaha dalka ka soo cusboonaaday?” “Na loo ma
        sheegin.”</p>
      <p>“Ma jirtay in ay berigaa safaaraddu ku soo gaadhsiisay ashkato ku
        saabsan maqaal aad wargeys ku qortay?”</p>
      <p>“Haa.” “Ma jirtay in lagu xusuusiyay maqaalkaasi in uu ahaa fal
        qarandumis ah?”</p>
      <p>“Maya.” “Haye, sidee ayay haddaa ahayd?” “Waxay ahayd in uu qunsulku
        ii sheegay dawladdii aan martida u ahaa in ay maqaalkaas xumaan ka fahmi
        karto.”</p>
      <p>Raage waxa keliya ee uu ninka la hadlaya ka arkaa waa labada gacmood
        ee miiska dushiisa qalinka ku cayaaraya. Waxaa kale oo muuqata jawaabaha
        uu bixinayo in aan labada qof midkoodna qorayn. Diyaar ayuu u yahay in
        uu ka been sheego arrin kasta oo ay la tahay qirashadeeda in uu ku
        halligmayo, ilaa imika se wax in uu ka been sheego u baahan la ma
        wayddiin. Ninkii wax wayddiinayay waraaqihii hor yaallay ayuu rogrogay
        oo waxii ku qorraa cabbaar eegeegay, dabadeed sigaar iyo kabriid jeebka
        ka la soo baxay.</p>
      <p>“Sigaarka ma cabtaa?” ayuu wayddiiyay isaga oo Rothman u soo
        taagaya.</p>
      <p>“Maya, laakiin adiga oo mahadsan biyo ii keen.” “Biyo iyo cuntaba
        waanu ku siinaynaa haddii aad nala shaqaysid”, ayuu yidhi oo qofkii kale
        ee dhinac fadhiyay ku amray: ”Orod biyo u keen!” Dabadeed xabbad sigaar
        ah ayuu shitay qiiq culusna ilayskii ku afuufay.</p>
      <p>Qofkii biyaha loo diray bakeeri dheer oo buuxa ayuu Raage soo hor
        dhigay fadhigiina ku noqday. Gacanta biyaha u dhigtay iyaduna waa gacan
        nin. Degdeg ayuu u qurquriyay, wuxuuna dareemay sida ay caloosha madhan
        ugu dhacayaan.</p>
      <p>Afduubihii mar kale inta uu qiiq soo afuufay ayuu Raage
        wayddiiyay:</p>
      <p>“Ruwaayaddii xalay madaxweynaha loo dhigay adiga ayaa diyaariyay
        doorka koowaadna jilayay, sow ma aha?”</p>
      <p>“Haa.” “Haye, maxay ka hadlaysay? Bal ii macnee.” “Adigu ma
        daawatay?” “ wayddiimaha aniga ayaa leh adigana waa kugu jawaabaha.”
        “Waxay ka hadlaysay qoys dawarsi ku nool.” “Qoyska dawarsiga ku nooli
        waa ayo?” “Waa qoys soomaaliyeed.” “Macnaheedu waa maxay?” “Macnaheedu
        waa waxa ay metelayso.”</p>
      <p>“Maxay metelysaa?”</p>
      <p>“Qoys dawarsi ku nool.” “Maxaa ka galay munaasabadda aad ku soo
        bandhigtay?” “In ay madaxda gaadhsiinayso xaalka bulshada.” “Bulshadu ma
        qoys dawarsi ku nool baa?” “Majaajilladu waxay ka hadlaysay qoys dawarsi
        ku nool.” “Waxii la isku ogaa wax aan ahayn baad meesha keentay, sow ma
        aha?”</p>
      <p>“Haa.” “Sow caddayn u ma aha in aad tahay beenaale aan daacad
        ahayn?”</p>
      <p>“Majaajilladu been iyo daacad darro ma ay ahayn”, ayuu ku jawaabay
        isaga oo ku dadaalaya in uu jawiga degganaan ku hayo.</p>
      <p>Saddex dhambaal oo gacan ku qoran ayuu warqadihii hor yaallay ka soo
        saaray oo Raage u soo fidiyay kuna yidhi:</p>
      <p>“Bal warqadahan isha mari.” Raage wuu ka qaaday isha ayuuna mariyay.
        Waa warqado uu marar ka la duwan Rooble ka helay. Baqdin cusub ayaa ku
        abuurantay.</p>
      <p>“Su’aalihii aad i wayddiinaysay warqadahan waxba ka ma
        khuseeyaan.”</p>
      <p>“Wax badan baa ka khuseeya. Miyaad igu diiddan tahay in aad tahay
        mucaarad firfircoon?”</p>
      <p>“Warqadahani iga dhigi maayaan mucaarad.” Afduubihii warqadihii ayuu
        dib u la noqday oo mid ka mid ah dhawr sadar kor u akhriyay: _“…Raage,
        runtii waan u bo_gay <em>fikradaha warqaddaadii ugu dambaysay ku qorraa.
          Aragtidaada ku saabsan xalka mushkiladdu waa mid aad u qiimo badan
          laakiin u baahan fidin iyo fulin…’</em> Waa warqad xiiso badan. Rooble
        waa adeerkaa, sow ma aha?”</p>
      <p>“Haa.” “Bal wax iiga sheeg aragtidaada aadka u qiimaha badan ee ku
        saabsan xalka mushkilada ee aad fidinteeda iyo fulinteeda ku hawllan
        tahay?”</p>
      <p>“Ma jirto wax aragti ah oo aan fidinteeda iyo fulinteeda ku hawllan
        ahay.”</p>
      <p>“Waxaan u jeedaa tan uu adeerkaa kaala hadlayo?” “Waa wax qoyskayaga
        oo keliya khuseeya.” “Isagu shaqada uu mucaaradka u hayaa waa maxay?”
        “Shaqo noocaas ah ku ma aan ogayn.” “Laakiin warqadahan iyo warbixin
        kale oo aan hayaba waxaa ku cad in uu yahay mucaarad firfircoon. Caawa
        oo dhan ma dafiraad baad dabada haynaysaa?”</p>
      <p>“Adigu caawa oo dhan ma waxaad dabada haynaysaa denbi aanan lahayn in
        aad qoorta ii gelisid?”</p>
      <p>“Iyada oo aan waxba lagu wayddiin ayaa denbiga laguu haysto
        ciqaabtiisa lagugu fulin karaa. Sow taa ma ogid? Haddaba waxaan doonayaa
        in aad ii sheegtid aragtida aad ku xallinaysid mushkiladda adiga iyo
        adeerkaa idin wada haysata.”</p>
      <p>“Ma jirto wax aragti siyaasadeed ah oo aan mushkilad na haysata ku
        xallinayaa.”</p>
      <p>“Miyaad diidaysaa in aad mucaarad tahay?” “Haa, waan diidayaa.” “Waa
        yahay, halkaas caawa ha inoo joogto”, ayuu yidhi oo inta ay warqadihii
        urursadeen sida sheyddaanka mugdigii ku libdheen, qolkana ka baxeen oo
        albaabka soo celiyeen.</p>
      <p>In yar ka dib waxaa u soo galay laba nin oo uu codkooda ka gartay in
        aanay labadii hore ahayn. Qolkii ayay ka saareen una hoggaamiyeen barxad
        dhexe oo ciid ah. Katiinad ayay mar kale labadible ugu yuururiyeen, oo
        inta ay dhulka ku legdeen miigo dhabarka isugu laabeen, isaga oo xanuun
        la talalaya ayayna labada cagood dhegaha u sudheen.</p>
      <p>Wax badan ayuu maqlay jidhdilka loo yaqaan miigo, ama figayn, weligii
        se caawa ka hor ma uu fahmin xaqiiqada xanuunkeeda. Miigadu waxay dalka
        soo gashay sannadihii toddobaatanaadkii, waxayna ka mid ahayd
        dhaqammadii waxshiga ahaa ee ay askartu keentay, taas oo ka bilaabatay
        kuna dhex faaftay millateriga, dabadeed hay’adaha hubaysan oo dhan u
        gudubtay: nabadsugidda, hangashta, bilayska, asluubta, daraawiishta,
        guulwadaha iyo waxa la midka ah.</p>
      <p>Erayga <em>miigo</em> sida muuqata wuxuu ka yimid diyaaradda dagaalka
        ee Ruushku farsameeyo ee loo yaqaan <em>miig</em>. Sababta loogu magac
        darayna waa iyada oo qofka la ciqaabayo inta gacmaha labadible loo xidho
        cagaha oo dib loo soo laabay iyo gacmihii dib u xidhnaa la isa sudho,
        dabadeed qadaadka iyo badhida la isku dhejiyo, laabta oo soo fiiqantay
        dhulka loogu mudo, dabadeed faraha laga qaado isaga oo u eg miig hawada
        duulaya.</p>
      <p>Beryahaas markii ay dadnimadu goblantay waxaa jiray kuwo si gaar ah u
        bahaloobay oo bulshada ilkaha ku cuna, waxayna joogeen saldhig kasta,
        xabsi kasta iyo meelaha la midka ah ee dadka lagu ciqaabo. Haddii dib
        loogu fiirsado waxaa la ogaanayaa in ay ahaayeen dad qaba cudurro
        maskaxeed. Qaar iyaga ka mid ah ayuu miskiinkani caawa shillalka u
        saaran yahay. Daqiiqaddii dhabarka la isugu laabay, isaga oo sidii dibi
        la gawracay dhulka duuban, ayuu mid nimankii ka mid ahi si aan arxan
        lahayn bawdyaha qaare kaga garaacay.</p>
      <p>Xanuun ayuu ilkaha isgeliyay, laakiin wuu ka badnaa mid loo adkaysan
        karo. Marka uu qofku qabo xanuun xad dhaaf ah oo aanu joojin karin,
        wuxuu miciinsadaa suuxinta ama ambinta dareenkiisa nafsiga ah, wuxuuna
        fekerka maskaxdiisa u dhoofiyaa meel aad uga fog isha uu xanuunka hayaa
        ka soo burqanayo. Waa sida ay yeelaan haweenku marka ay foolanayaan, oo
        ay si ay xanuunka isu illawsiyaan maskaxda ka daawadaan sawir qurux
        badan oo ah ilmaha ay foolanayaan oo nabadqab kaga soo baxay oo ay
        farxad ku la cayaarayaan. Shaki ku ma jiro dhalanteedkaa sariirta foosha
        ka fogi in uu ka dhimayo xanuunka markaas haya. Raage isaguna wuxuu ku
        tiirsaday hannaankaas nafsiga ah, wuxuuna isku dayay in uu maskaxdiisa
        ku soo ururiyo feker iyo sawir kasta oo dhamacda uu dhex jiifo dhinac
        uga yar jiidi kara. Dad ay hortii awoodda sheyddaanku karbaashtay,
        labadiblaysay oo dishay ayuu maskaxda ka weheshaday. Laakiin ma ahayn
        xanuun dhalanteed lagu sabaalin karo. Wax ay garaacaanba mar dambe ayay
        ka tageen, keligii ayaana sidii shaag baabuur oo la tuuray isaga oo
        madow barxadda dhex giraangirsan. Cabbaar dhan ayuu sidaas ahaa ilaa uu
        mooday in meesha lagu illaawey. Awood kasta oo ilbidhiqsi keliya
        xanuunka ka dhimi karta, oo katiinadda ku roortay ee halbowlaha goysay
        ka debcin karta, ayuu u mahad niqi lahaa wax walbana siisan lahaa.</p>
      <p>Waxay ahayd maalintii uu garaad ku filan iyo aqoon maskaxdiisa
        gargaarta yeeshay markii uu go’aan ka qaatay qabyaaladda, wuxuuna
        aaminsanaa in ay tahay cudur halis ah oo u baahan in bulshada laga
        daweeyo, laakiin dadka dawaynayaa ay horta iyagu ka dawoobaan. Ha ahaato
        ee caawa reerkii uu ka dhashay oo inta ay hubka soo gurtaan u hiiliya,
        dadka sidan u silcinayana dhafoorrada xabbad ka la dhaca, isagana birta
        ka fura, dhabarka la isugu laabayna u toosiya, ayuu dunida ugu jeclaan
        lahaa. Wax walba wuu ka dooran lahaa in ay intaa u sameeyaan.</p>
      <p>Haddana hoosaynta fekerkiisa ayuu la yaabay. Ma sidaas ayaad u
        burburtay? ayuu iswayddiiyay. Sababta ay dadka u xanuunjinayaan waa in
        ay dadnimada ka dilaan, miyaa ay tahay markaas in aad daqiiqado ku
        burburtid? Ilkaha ayuu isa sii geliyay, wuxuu xasuustay tan oo kale
        diinta islaamku in ay ku tilmaanto “imtixaan” ay tahay in adkaysi lagaga
        gudbo. Miyaa ay tahay in aad duni wada tijaabo iyo imtixaan ah tii
        kowaad ku ka la daadato imtixaankii ugu horreeyayna ku dhacdo? ayuu isku
        canaantay.</p>
      <p>Goor dambe oo uu miyirbeel ku dhow yahay ayuu cod iyo tallaabo bani
        aadam oo ku soo socda maqlay. In kasta oo uu askarta si xad dhaaf ah u
        necbaaday, markii horena sanqadh kasta oo dhankooda ka timaaddaa
        argaggax hor leh ku abuuraysay, imika imaatinkoodu in aanu xanuun u
        dhiman ku soo kordhinayn ayuu ogaa. Iyaga oo wax aanu fahmin ku
        duryamaya ayay miigadii ka fureen, oo inta ay laba nin gacmaha si
        naxariisdarro ah isku mar u dhufteen cabbaar jiideen, dabadeed inta ay
        katiinaddii ka fureen isaga oo aan far qaadi karin qol madow ku rideen,
        albaab culus oo bir ahna u soo xidheen. Mugdiga dartii xataa ma garan
        karo qolku in uu yahay isla kii awal laga soo saaray iyo in kale.</p>
      <p>Halkii lagu tuuray saacado badan ayuu daadsanaa. Nigis keliya ayuu
        xidhan yahay, jidhkana inta badan dareenkuba wuu ka maqnaa, inta kalena
        waa ay wada dubaaxinaysay. Xanuunku wuxuu ugu darraa gacmaha, gaar ahaan
        halkii ay katiinadu ka haysay. Miyuu jiraa fal ka xun in qof bani aadam
        ah la jidhdilo? ayuu ka fekeray. Haddana wuxuu dareemay taasi in ay ka
        tahay nafjeclaysi fulaynimo ah oo markii ay dhibaatadu isaga ku dhacday
        uun ka damqaday. Wuu ogaa in ay ahayd arrin dalka oo dhan ka socota.
        Waxan oo liidnimo ahi miyaa ay kugu jireen? Waxan oo xanuun ahi miyaa ay
        jireen?</p>
      <p>In uu boqollaal arday macallin u yahay boqollaal kalena aflixiyay
        waxay ku abuuri jirtay islaweyni badan. In uu dad sameeyay ayuu
        aaminsanaa halka ay dad kale lacag sameeyeen. Askartu in aanay sidoodaba
        dugsiyo dhigan ayuu xasuustay, oo ay dheer tahay iyada oo la
        majarehabaabiyay laguna soo carbiyay in ay maamulka u adeegaan
        bulshadana ka adeegaan.</p>
      <p>Waxaa jira maamullo badan oo kelitalis ah haddana leh asaas
        waddaniyadeed, waxqabad horumarineed iyo daryeel ummadeed. Laakiin
        haddii uu maamulku ku dhisnaado una dhisnaado maslaxad hoose oo xaqiran,
        xaaraan ah oo lid ku ah ta bulshoweynta, maamul dawladeed ma aha ee waa
        <em>maafiyo</em>. Nadaam sidaas ku dhisan qofka u shaqeeyaa waa
        calooshii-u-shaqayste, dadka xaaladda noocaas ah ku jiraana waa
        lahaystayaal. Nacdashu qolaba si ayay ugu timaaddaa, soomaalidana waxay
        ugu timid askarinnimo.
      </p>
      <p>Xanuunka hayaa wuxuu gaadhsiiyay daqiiqad gudaheed in uu mar miyir
        beelo haddana soo miiraabo, ilaa ay labadaa xaaladood iskaga darsameen
        oo marba ta uu ku jiro iyo ta kale ka la garan waayay. Daqiiqadihii
        debedda ugu dambeeyay ayuu xasuusta ku celceliyay iyo Deeqa. Sida riyada
        ayay fekerka iyo xasuustu isugu dhex qubteen. Wax waliba waxay noqdeen
        sawirro aan si wanaagsan u muuqan iyo sheekooyin aan taxnayn. Dabadeed
        wuu suuray.</p>
      <p>Saddex bilood iyo labaatan cisho ayuu godkaa madow ku jiray. Marar
        badan iyo siyaabo ka la duwan ayaa muddadaas loo jidhdilay. Cuntada la
        siiyaa waxay ahayd mid loogu talo galay in ay bakhtiga uun ka ilaaliso.
        Afar iyo labaatankii saacadoodba mar baa shuuro qarax ah iyo bakeeri
        biyo ah loo keeni jiray. Dabadeed maalin baa loo sheegay in Xabsiga
        Dhexe loo gudbinayo.</p>
      <p>Warkaasi uga ma farxad yarayn iyada oo la sii daayay. Wuu ka fekeray
        sida iyada oo aan maxkamad la saarin xabsi loo geynayo, laakiin ku ma
        dhaco in uu ka hadlo. Sow godka lagu ma sii hayn karo? Wuu ogaa in ay
        xabsiyada fadhiyaan kumanyaal ku xidhan ciqaabta loo yaqaan
        ”ii-hay”.</p>
      <p>Sidaas ayuu ku galay xabsi aanu ogayn inta uu ku jiri doono. Laakiin
        wuu ku faraxsanaa, waayo jidhdilkii wuu dhammaaday, cidladii madoobayd
        waa ay dhammaatay, gaajadii joogtada ahaydna waa ay dhammaatay. Cadaab
        wehel lihi waxay dhaantaa mid aan wehel lahayn.</p>
      <hr />
      <p>Sidii Raage loo afduubay Deeqa waxay u ahayd oohin iyo welwel. La ma
        ka la ogayn in uu dhintay iyo in uu nool yahay, waxaa se la hubay in uu
        cadaw arxandaran gacanta u galay. Waxay eersatay Diiriye iyo ruwaayaddii
        jaan ee uu ku qalqaaliyay. Waxay eersatay waraaqihii sheyddaan ee Rooble
        ee guriga laga helay. Waxay eersatay wax kasta oo sabab u noqon karey in
        Raage la qabto. Taa waxaa ugu darsamay xanuun dumar oo beryahaa dhinaca
        u dhigay oontiina ka jaray.</p>
      <p>Iyada, Leyla, ehelkii iyo asxaabtii kaleba wax walba waa ay sameeyeen
        cid kastana la kaashadeen sidii ay u ogaan lahaayeen meesha uu Raage ku
        dambeeyay, iyo geeri iyo nolol waxa uu ku sugan yahay. Ugu dambayn nin
        ay aabbeheed Warsame isyaqaannneen oo sarkaal nabadsugidda ah ayaa soo
        sheegay Raage in uu ku jiro Godka Jilicow. Ma ahayn war la hubo, laakiin
        Deeqa wuxuu u ahaa naruuro.</p>
      <p>Shaqadii qaranka waa ay dhammaysay, laakiin sidii ay ku talo jirtay
        jaamacada ma ay dalban. Leyla ayaa guriga ku la nool oo wehel u noqotay.
        Leyli shaqo saxaafadeed macno leh markii ay wayday shaqadii hore ee
        Caymiska Qaranka ayay dib u qalqaashatay kuna noqotay. Gelinka dambena
        dugsigii gaarka ahaa ee uu Raage furay ayay ingiriisida ka dhigtaa.</p>
      <p>Deeqa iyo Leyli markiiba waxay warqad ku cayntaariyeen Raage
        reerkoodii miyiga, laba toddobaad ka dibna Xirsi-Micilibaax ayaa Xamar
        yimid. Qof kasta oo maamulka ka tirsan oo ay meel uun iska qaraabaysan
        karaan ayuu cid u kaxaystay oo albaabka xafiiska ama guriga ku garaacay,
        laakiin waxba u ma suuroobin. Qof waliba marka uu ogaado Raage in uu
        siyaasad u xidhan yahay ayuu miiska hoosta ka galaa, inta godka laga soo
        saarayo in la sugo ayaana lagu wada marmarsoodaa.</p>
      <p>Micilibaax dani waxay badday kii ay walaashii dhashay ee Negeeye
        ahaa, kaas oo uu khayr darradiisa miyiga ku maqlay. La ma oga awooddiisu
        inta ay gaadhsiisan tahay, waxaa se la hubaa isaga iyo asxaabtiisa uu
        Diiriye ka midka yahay in ay aad u galgal badan yihiin, waxyaalaha
        noocan ahna ka shaqaystaan. Dadka la xidho ama la qafaalo, dadka dhulka
        iyo hantida kale laga boobo, iyo xaaladaha la midka ah ayay lacag ku
        qaataan oo dad xafiisyada sare u fadhiya ku la galgashaan.</p>
      <p>Markii uu Micilibaax arrintaa u la tegay Negeeye wuxuu muujiyay
        waxtarnimo iyo niyadwanaag, wuxuuna u ballan qaaday hawshaa in uu ka soo
        dhalaali doono. Isaga iyo Raage isqaddarin badani ka ma dhexayn, ha
        ahaatee waa uu jeclaa in uu soo dayntiisa sabab u noqdo. Wuxuu doonayay
        isaga, Rooble iyo reerka oo dhan in uu iska dhiso oo sameeyo wax uu ugu
        abaal sheegto. Sidaas darteed bilawgii wax wuu isku dayay, markii se ay
        waxba u socon waayeen wuxuu door biday in uu odayga soo celceliyo oo
        rajo aan jirin geliyo, waayo ma uu doonayn in loo arko nin aan awood
        lahayn.</p>
      <p>Haddii uu xabsigu yahay meel loogu talo galay dilaaga, tuugga,
        khaa’in waddanka iyo guud ahaan dhuqurjaaga iyo cadowga bulshada, maanta
        waxaa yuurura dadka qofba kii uu ka dadnimo iyo garasho wanaagsanaa. Si
        kuwa damiirkoodu nool yahay meel loogu banneeyo ayaa kuwa uu damiirkoodu
        dhintay la sii daayaa. Sidaas ayuu xabsigu, oo awal ahaa ceeb la
        qarsado, u noqday milge lagu faano. Ha xanuun badnaado, laakiin maanta
        dad badan oo damiirkoodu siin waayay in ay bulshada burburtay la
        burburaan ayuu u yahay dhufays ay ku gabbadaan. Raage xabsiga wuxuu ku
        la kulmay dad badan oo aqoon leh, kuwaas oo uu intii uu halkaa ku jiray
        wax badan ka kororsaday. Taasi waxay u fududaysay culayskii ay
        noloshaasi lahayd.</p>
      <p>Markii halkaa loo beddelay ayaa si dhab ah loo ogaaday in uu nool
        yahay. Toddobaadkii xigay ayaa loo oggolaaday in xabsiga lagu soo
        booqdo. Waxaa u yimid Deeqa, Leyla, aabbihii Micilibaax iyo soddoggii
        Warsame oo wada socda.</p>
      <p>Dhawrkii cisho ee uu Xabsiga Dhexe ku jiray wax badan baa iska
        beddelay. Waa uu qubaystay, dharkii maxaabbiista oo nadiif ah ayaa la
        siiyay, gadhkii iyo timihii wuu iska gaabiyay, cunto ay maxaabbiista
        kale ehelkoodu u keeneen ayuu wax ka cunay, dabadeed dad ayuu u ekaaday.
        Sidaas oo ay tahay haddana sida uu noqday dadkii u yimid waa ay ka
        naxeen. Wuxuu ahaa lafo qayaxan. Maxay se yeeli lahaayeen haddii ay arki
        lahaayeen nabarrada sida maddanaha ugu suntan? Wuxuu doonayay qoysku
        welwelkii ay qabeen in uu ka dhimo, sidaas darteed dhibkii uu soo maray
        haba yaraatee la ma uu soo hadal qaadin. Wuxuu u sheegay uun in meel
        cidlo ah lagu hayay.</p>
      <p>Dadka booqashada ugu yimid waxay u ahaayeen daaqad uu mar kale dunida
        ka arkay. Muddadii uu godka ku dabranaa waxay u la mid ahayd sannado
        badan, waxaana si aan la malayn karin isagaga darsamay xaqiiqada iyo
        riyada. Waxyaalo badan ayuu ka la garan waayay in uu ku fekeray iyo in
        uu soo maray, in uu ku riyooday iyo in ay dhab ahaayeen. Laakiin imika
        waa tan Deeqi iyada oo sidii u qurux badan. Micilibaax oo da’du wax ay
        eryataba soo gaadhay waa kan dhab ahaan hortiisa fadhiya. Dubka kogay ee
        aad mooddo in uu dheecaankii ka dhammaaday, madaxa booska ah ee aan tin
        madow laga soo qabanayn, seedaha gacmaha iyo mergiyada ee la moodo
        taarar soohan oo ay shaqo badani riftay, wejiga ay muruqyadu ka
        dhammaadeen ee lafuhu wada muuqdaan, iyo indhaha sidii biyo sii gudhaya
        godka ku shiiqay, sinaba uguma ega kii inta uu awr sagaal jir ah qoorta
        isugu laabo dhulka ku legdi jiray. Ma aha doobkii dhiirranaa ee aar
        laayaan ah oo jeex fadhiya shafka u garaacan jiray. Waa siddeetan jir ku
        dhowaad socodkii uu ku dhashay weli ku jira, intaasna ay dhirbaaxada
        dhaxanta iyo milicdu ku laba dhacayeen, daalka iyo harraadkuna
        noloshiisa qayb joogto ah ka ahaayeen.</p>
      <p>Micilibaax dawlad, siyaasad iyo kelitalis midna ma aqoonsana, iyaguba
        isaga ma aqoonsana. Xabsiga inankiisa u ma arko wax aan ahayn colaad
        tolkii iyo qabiil kale dhex taal. Wuxuu aad uga xun yahay dagaalka oo ka
        duwan kii uu yaqaannay ee la isdili jiray. Welwel badan ayuu ka qabaa
        ninkan sida neef xoolo ah xerada lagu ootay.</p>
      <p>“Hadhow baan maqli adiga oo khuraafaad ku sheekaynaya oo leh qabiilka
        waa laga maarmi karaa, dawlad baynu nahay, iyo wax la mid ah. Ma tolkaa
        oo xukunka haysta ayay maanta niman qayrkaa ahi sidan kuu silcin
        lahaayeen?” ayuu wiilkiisa ku yidhi.</p>
      <p>Dhiidhi gelinta uu marar badan oo hore dhego nugul uga waayay ayuu
        malaha doonayay in uu xaaladdan qallafsan uga faa’iidaysto, si uu u
        taabsiiyo waxa uu u arko runta ma dhaafaanka ah ee ah in aanu jirin
        soomaali tolkii ka maarmi karaa. Waxa inankiisa halkaa dhigay wuxuu u
        arkaa nabsi uu tolkii ka galay, ee uu aamminay riyo iyo khuraafaad
        soomaalinimo la isku dagay oo magaceeda la isku dooxay.</p>
      <p>Raage marka uu aabbihii u fiirsado, hadalkiisana sii dhuuxo, wuxuu si
        fiican uga dhex arkaa dabeecadda dhabta ah ee ninka soomaaliyeed. Wuxuu
        ku baraarugaa xaqiiqada ay dhegaha ninka soomaaliyeed maqli karaan
        dhaayihiisuna arki karaan, ama sidiisaba maskaxdiisu ka fekeri karto,
        taas oo ah waxa uu tolkii la damcay ama reer hebel ka damcay. Micilibaax
        wuxuu xaq u lee yahay in uu madaxweyne, wasiir iyo janaraal intaba
        noqdo. Yaa kaga xaq leh oo fekerka geeljirka wax aan ahayn haya? Isagu
        layaab ma leh, madax iyo kuwo badan oo aqoon sheeganaya ayaa qabyaaladda
        hormuud u ah. Qaar badan ayaa taliska faashilka ah u taageeraya oo
        keliya in uu madaxweynuhu qabiilkooda yahay, kuwo kalena waxay u la
        dagaallamayaan oo keliya in aanu qabiilkooda ahayn. La isma waafajin
        karo qarannimo iyo qabiil in lagu wada noolaado. Sinaba. Labada xaalo
        mid uun in la doorto ayay ahayd, ta la jecel yahay.</p>
      <p>Raage wuxuu aabbihii ku la taliyay in uu miyigii iskaga noqdo, hawsha
        wax ka qabashada xabsigana dadka magaalada u daayo, isagana marba waxii
        soo kordha lala soo socodsiin doono.</p>
      <p>Leyli waxay Raage u sheegtay iyada iyo Negeeye in ay ka la
        dhammaadeen, dhibaatadii uu u geystayna beryahan ka ladan tahay, oo
        aanay doonayn marnaba in ay dib uga fekerto kana hadasho. Waxay ugu
        bishaaraysay dugsigii gaarka ahaa ee uu furay in ay iyada iyo macallimad
        kale sii wadaan, gelinka horena ay Caymiska Qaranka ka shaqaysato. Waxay
        kale oo u sheegtay in ay gurigii Hodan ka soo guurtay, buugtiina ka soo
        wada rartay, imikana Deeqa la nooshahay.</p>
      <p>Waqtiga booqashadu aad ayuu u gaabnaa, markii in la ka la tago la isu
        diyaariyayna Raage waxaa la siiyay alaabo yaryar oo ay ka mid ahaayeen
        saabuuno, cadayo, dhar hoose iyo cunto. Leyla oo aragtay sida ay Raage
        iyo Deeqi indho isu jeellan isugu eegayaan, sida muuqatana niyadda ka
        wada habaaraya sheyddaanka jacaylkooda ka la afduubay, ayaa inta ay ina
        adeerkeed afka u dhoweysay hoos ugu sheegtay:</p>
      <p>“Ku bishaarayso haddii ay ku dili lahaayeen adiga oo goblan ah ma aad
        dhimateene.”</p>
      <p>Mar kale ayuu Deeqa daawaday, wuxuuna arkay uur yar oo diraca hoos ka
        soo riixaya. Wuxuu jeclaystay in uu salaaxo ama dhunkado, laakiin
        odayaasha ayuu ka xishooday. Waa la isa sagootiyay.</p>
      <h3 id="section-9">10</h3>
      <p>Negeeye Togdheer ku ma uu noqon. Lacag badan wuu haystaa xaaladdii
        nabadgelyo ee xaggaasina waa ay ka soo dartay. Jabhaddii dhuumaalaysiga
        ku dagaallami jirtay imika waa ay gaamurtay oo dharaar cad ayay xeryaha
        ciidammada weeraraysaa. Mar haddii uu laba guri ka iibsaday, lacag badan
        ka soo xaabsaday, saddex xiddigoodna ka soo toshay wax kasta oo uu
        samayn karo waa in uu sameeyaa, cid kasta oo uu ku la galgalan karana ku
        la galgashaa si aan meeshaa jaan dib loogu celin.</p>
      <p>Gacantii uu ka jabay iyo galgal kale oo uu Xafiiska Wasiirka
        Gaashaadhigga ku sameeyay waxay u suurto geliyeen in uu Xamar u soo
        beddesho. Markaas ayuu kibray, araaji isdaba joog ah ayuu madaxweynaha u
        qortaa uu doonayo in wasiir, wasiir xigeen, amaba wax la mid ah laga
        dhigo. Cidina codsigiisa rakhiiska ah uguma soo jawaabto, waa se rajo ku
        nool sida dad kale oo badan.</p>
      <p>Leyli ashkatadii ay xafiisyada garsoorka ku la wareegaysay waxba
        kagama ay qaadin, markii ay ku daashay ayayna iska samirtay. Furriinka
        qudhiisa iyada oo albaab keli ahi u furmi waayay ayuu isagu ugu deeqay
        oo weliba hadalxumo u raaciyay isaga oo ku yidhi: “Wax macno ah ii ma
        lihid, waxaan se doonayay adiga iyo doqonkii ku daba socdayba in aan
        awooddiinna idin tuso.”</p>
      <p>Markii Xamar loo soo beddelay shaqo kale ma qabto oo aan ahayn in uu
        iska xaadiriyo Rugta Saraakiisha, wuxuuna waqti u helay tumasho. Gurigii
        Hodan ku yaallay markii ay Leyli ka qaxday Amran iyo carruurtii ayaa u
        soo guuray, halkaa ayayna waxeeda ku walwalaaqataa. Isaguna filladii
        Wadajir ayuu la wareegay oo xertiisa ku la xadreeyaa.</p>
      <p>Fillada cad ee Negeeye macaamiishu rag iyo dumarba aad ayay u jecel
        yihiin. Waxay ku dhex taal xaafadda Booliqaran oo ah meel deggan kana
        durugsan indhaha foqorada ee xaasidka ah. Waxay u la baxeen Fillo
        Adduun. Fureheeda dhawr nin oo isku kalsoon baa haysta. Waa lagu wada
        danaystaa laguna ka la danaystaa. Kharashka tumashada la isku ma
        riixriixo ee hadba ninka ay gacantiisu jeebka u horrayso ayaa bixiya.
        Khamri, qaad, heeso, cunto iyo galmo ayaa lagaga haqab la yahay. Dumarka
        meesha lagu quutaa waxay u badan yihiin gabdho aad u yaryar oo dhaylo
        loo la baxay oo faqrigu ka hiiliyay. Waxay sheegtaan rag Ilaahay wax
        siiyay, balaayo ayaa se wax siisay.</p>
      <p>Fillo Adduun waxaa ku meegaaran derbi saddex mitir dhulka ka kacsan,
        waxayna lee dahay beer qurux badan oo dhir, doog iyo ubax ah. Ganjeelo
        cas oo bir ah ayaa laga soo galaa, dabadeed wadiiqo jay ah la raacaa
        ilaa albaabka looxa ah ee guriga la gaadho. Wuxuu ka kooban yahay kijo
        weyn, laba musqulood oo qubays leh, fadhi weyn, qol cunto iyo shan qol
        oo kale. Qol uu Negeeye seexdo iyo mid kale oo ay sariir weyni taal
        mooyee inta kale waxaa goglan furshaan iyo barkimooyin debecsan, halkaas
        ayaana hurdo iyo soojeedba lagu danaystaa. Dhawr nin oo isyaqaan ayaa
        joogto ku ah, laakiin dumarka maalin maalin ayaa loo beddelaa. Ta keliya
        ee ku raagtay waa Raxmo-Yarey oo adeegto ku magacaaban si walba se looga
        muraadsaday.</p>
      <p>Filladaas ayaa waxii bad ka soo dega iyo waxii barri ka soo baxaba la
        isugu keenaa laguna burburiyaa. Qofkii raba in uu waasho qaboojiyaha iyo
        miisaskaba khamri baa uga buuxa, qofkii raba in uu marqaamo marduufyo
        dhaylo ah baa mafrishka daadsan, qofkii gaajo yar dareemana kijada ayaa
        heegan loogu yahay. Maxaa loo lee yahay dalku waa sabool? Waa dad baas
        oo dhanka xun uun wax ka arka. Inta bakhtiyaysaba la arag ee inta
        dheregtay maa la arko? Soomaaliya ha noolaato hana isku noolaato!</p>
      <p>Qofka qaad lagu qabtaa waa xabbis, gaadiidka laga helo iyo guriga
        lagu gadaana waa xaraash. Laakiin diyaaradda ayaa keenta dawladduna waa
        ay og tahay. Maafiyo ayaa lagu naasnuujiyaa Madaxtooyada ku xidhan.
        Dalku cashuur ka ma helo dadkana waa ku qaali. Laakiin Fillo Adduun
        waxba ka ma qaaliyoobaan waxbana mamnuuc ka ma noqdaan. Waxii qaaliyooba
        qiimo kasta waa lagu gataa, waxii sharcigu diidana shaati garbo cas baa
        loo xidhaa. Balwad baa shidan beesana waa loo hayaa. Waxaa la fuushan
        yahay mawjad lacag ah oo si xun lagu helo si xunna ku baxda.</p>
      <p>Filladaas ayaa maanta oo jimce ah sidii caadiga ahayd firaashan.
        Goortu waa fiid galabnimo ayaa se la fadhiistay. Xaafadi waxay xaafad
        ugu wareegtaa waa xasarade dhawrka qol midba xayn baa fadhida xaalkeedu
        u gooni yahay. Laba laba ayaa la isugu lammaan yahay. Qolka saddexaad ee
        bidix ka soo jeeda Negeeye iyo Diiriye ayaa laba gabdhood oo ay dhali
        karaan dhabta ku haysta.</p>
      <p>Waa qol waasac ah, waxaana dhulka si qurux badan u yaal furshaan iyo
        barkimooyin. Dhexda waxaa qotoma miis yar ballaadhan laakiin dhulka u
        dhow. Quraarado khamri ka buuxo, miirow badan oo ay caleen muus ku
        duuban tahay maro cad oo nadiif ahina ku sii duuban tahay, iyo baakado
        sigaar ah ayaa miiska dul saaran. Waxaa dhinac yaal rikoodh weyn oo
        <em>Panasonic</em> ah, kaas oo ay luuqdii jacayl calaacalka ahayd ee
        Cumar Dhuule ka soo burqanayso. Qaad kale ayaa gogosha lagu fadhiyo ku
        furan oo ay ilaa galabta afarta qof si habsami leh u laan qaadayeen.
        Cabbitaanka quraaradaha ku dhaansan lagu degdegi maayo waayo duulka
        meesha lagu hayaa waa hablo yar yar oo habid u baahan.
      </p>
      <p>Gelinkii hore, intii xanafta la isu qabay, sheekada waa la
        wadaagayay, laakiin goorahan waa la ka la soocmay. Laba waliba waxa ay
        isku qabaan waa u gooni oo qolka labadiisa gees ayaa barkimooyin
        buurbuuran lagu ka la lumay. Diiriye iyo yartiisii sida muuqata meel
        fiican ayay u maraysaa oo qosol ayay firixdu ka dhammaatay. Laakiin
        Negeeye tiisa fari ka ma qodna, waxaa ku soo hagaagtay mid geeso
        leh.</p>
      <p>Isaga macawis keliya ayaa korkiisa ku hadhay, laakiin iyada weli
        hugeedu wuu u dhan yahay. Qubays mooyee weligeed si kale dhar iskagama
        ay wada bixin, wuxuuba u la mid yahay dubkeeda. Maanta ayaa la barayaa
        dubkeeda iyo dharkeedu in ay ka la laba yihiin. Sidii loo qaawin lahaa
        ayaa falkeed la hayaa. Faraha afartan jirka ah ee marba meel ka
        xadantaynayaa waxay marsan yihiin fal iyo maddiido aanay iska caabbiyi
        karin. Labaduba waa nooca loo la baxay <em>dhaylo</em>, ta Diiriye la
        fadhida ayaa se in kasta oo ay gu keliya weyn tahay gaangistarsan. Durba
        waa taas miirowgii iyo maaxdii isku muudsatay ee jirjircadka u taal. Tan
        kale bilawgii aad ayay u didsanayd, welina waa ay fiigsan tahay, laakiin
        xaalkeedu waa “Qofkii qayrkii loo xiirayoow adiguna soo qoyso”.</p>
      <p>“Naa taadan yari, jaad uun baad afka ku haysaaye, ma waxaad tahay
        ri’dii Burco? Bal hoo bakeerigan farxadda la dhididaya dhabannada
        qabso”, waxaa ku yidhi Negeeye.</p>
      <p>“Adeer iga dhaaf.” “Adeer? Ma aniga ayaad adeer igu lee dahay?”
        “Maxaan ku dhahaa hee?” “<em>Gacaliye</em> i dheh.” “Haye,
        <em>gacaliye</em> waxaan weligay ma cabbin ee iga dhaaf.” “Wax walba mar
        uun baa la bilaabaaye hoo. Saaxiibtaa waxa qosol ka dhacaya sow maqli
        maysid?”
      </p>
      <p>“Qosol beele iga tag! Qoftaan waalatay ee maryihii xoortay maa qosol
        wax ka og?”</p>
      <p>“Maryaha farxad bay la tuurtaye, nolol aadan waxba ka ogayn waalli ha
        ku sheegine, bal horta dhadhami.” “Iga tag, Ilaahow aanan dhadhamine!”
        “Ha iska habaarine bal horta tijaabi. Imisa jir baad tahay?” “Toban iyo
        shan.” “Ma toban iyo shan ku dhan? Nin la’aan baad la dhali wayday
        markaasaad sharoobo ka baqaysaa.”</p>
      <p>“Sharoobo? Suntan maa sharoobo eh?”</p>
      <p>“Yareey, dawada sun ha ku sheegin!” “Alla beentaa iiga daran aan
        habartay dhahay saaxiibtay aan la soo seexanaa.”</p>
      <p>“Haddaba sow saaxiibtaa la ma joogtid?” “Haddii la joogo intee la
        joogaa? Saaxiibna ma aha ee waxan dhan ayadaa ii keentay. Wiilal fiican
        aan soo booqanaynnaa ku leheed! Saan maa fiicnaan eh?”</p>
      <p>“Wiilasha naga fiicani xaggee bay joogaan? Maxay haystaan?” “Waxaan
        dhan filin aa ka roon. Wallaahi beeso shineemo ku galo haddii heesan
        lahaa cawada inta ma idinla joogi leheen.”</p>
      <p>“Shineemada waxaa gala dadka aan guryaha waxba ku haysan. Maxaad u
        baahan tahay hadda aan kuu keenaa?”</p>
      <p>“Wax kasta oon rabo ma ii keenee?” “Haa, wax kasta oo suurtogal ah.”
        “Aniga iyo saaxiibtay laba buug ma noo gadee?” “Laba buug oo maxay ah?”
        “Sheeko cusub oo la dhaho ‘Jeceelkii jin aa galay’?” “Wax yar baad
        sheegatay. Aniga ayaa jacaylkaa jinku galay idiin iibinaya. Waa ballan.
        Laakiin dhar badnidaa ma salaad baad ku jirtaa? Kulaylkiisa aan kaa
        bixiyo ee keen.”</p>
      <p>“Alla maya adeer, waan ku tuugaa ii dhaaf.” “Sow ku ma aan odhan
        gacaliyahaaga adeer ha ku sheegin? Ma waxaad donaysaa in aan ku
        furo?”</p>
      <p>“In aan ku furo? Oo shimeen isguursannay?” “Markii aad ii timid. Maba
        ogid miyaa?” “Aar kanaa! Haye, shimee i furee?” “Marka aan doono,
        imikaba ma ku furaa?” “Maya, saacaddan xaafaddii ma aadi karo.” “Haddaba
        aan dharka kulaylkiisa kaa bixiyee keen, adiguna aniga iga bixi.”</p>
      <p>“Meeshanaa?” “Haa, meeshan. Ma cid aan saaxiibtaa iyo saaxiibkay
        ahayn baa ina arkaysa? Hadhowna qol kale ayaynnu labadeennu u
        guuraynnaa. Laakiin bal horta dharka iska fududee.” “Bacdeen qaawanaan
        maan joogaa?” “Maya, innaga ayaa isgashanayna.” “Innaga seen isu
        gashanaynaa dhar maan nahay?” “Aniga ayaa ku tusaya sida la isu
        gashado.” “I dhaaf! Dhaaf! I dhaaaaf!” Cabbaar ayuu xaaraamaha sidaas
        ugu doocdoociyay oo mar kaftan uga dhigay marna dhab. Wuxuu og yahay
        haddii uu balwad dhadhansiiyo in ay sidii qof maddiiddaysan agtiisa iyo
        aqalkiisa oggolaan doonto. Dhallinta da’dan ahina balwadda wax uga nugul
        oo sida ay wax walba ’ka war doon’ isu leh yihiin ayay af yaxaas galaan.
        Yartu waxan caawa oo dhan la daba wado, ee saaxiibaddeed jirjircadka u
        legday ee kaga qosliyay, may tijaabiso? Negeeye wuu farxay markii ay
        goor dambe soo debecday.</p>
      <p>“Waa kaa yeelaa, laakiin waxii dhaca ad lee waaye.” “Waxba dhici
        maayaane intaa isdhaafi.” “Uf, waxa ur badanaa!” “Xaggee baad sharoobo
        udgoon ku aragtay?” “Akh, qaraar badanaa!” “Carrabka ha geline caadi u
        kabbo. Haa, sidaas. Ha soo tufin ee liq!” “Akh, akh, akh! Balaayada
        qaraar badanaa, armaan ku dhintaa!” “Xaggee baad ku aragtay dawo lagu
        dhinto? Mar kale kabbo. “Qux, qux, qux!” “Shifo! Qufacu waa caadiye mar
        kale kabbo.” “Alla ceeb badanaa! Cawadaan u darnaa aan aalkolo cabay!”
        Miiskii ayuu Negeeye tiigsaday oo cajaladdii Cumar Dhuule mid Maamed
        Mooge ah ku beddelay. Iftiinku wuu gamaarsan yahay, wuxuu se dirqi ku
        arkay Diiriye iyo yartiisii oo inta ay cidhifka ugu fog ee qolka isku la
        durkeen laabta isku haya oo isku juuq daayay. Laba xabbadood oo sigaar
        ah ayuu soo shiday oo mid isagu nuugay midna inantii dibnaha u
        geliyay.</p>
      <p>“Imika sow maad kululaan? Keen haddaba dharka kaa yareeyee”, ayuu ku
        yidhi.</p>
      <p>“Sug nooh adiga, see waaye! Aaa! Adiga jinni maa qabtaa intee noo
        qaniinee!”</p>
      <p>“Ma dhunkashada ayaad qaniinyo u taqaan?” “Ilkaha maa la isku
        dhunkadaa?” “Wax walba waa la isku dhunkadaaye aamus oo adiguna i
        dhunko.”</p>
      <p>“Horta carrabkaaga naga dhaaf. Tartiib nooh adiga, waxaaga xoog
        waayee!”</p>
      <p>“Usuus!” Ilaa muddo dheer ayaa la durduuranayay, cosobkana la
        mayracanayay. Goor ay saacaddu tahay kowdii habeennimo ayay baroor
        gabdheed deriska intii seexatay toosisay intii soo jeeddayna dhego
        barjaysay. Waa labadii gabdhood oo iyaga oo aan cagaha isku taagi karin
        carrabkana ceshan karin Fillo Adduun horteeda galgalanaya. Labadii nin
        oo aan iyaga qudhooda hablaha dhaamin ayaa la legdamaya, marbana derbi
        ku la dhacaya, oo isku dayaya in ay guriga ku xereeyaan. Gabdhuhu miyir
        iyo muruq toonna ma hayaan laakiin waxay diidayaan in ay guriga galaan.
        Mid baa aad u ooyaysa oo cod daallan ku leh:</p>
      <p>“Adeeer… adeer… waaa… ku tuuugaaa… tagsi… isaar… imti… imtixaankii…
        habartay… waan… ballanqaaday… inaan baaso… faraha iga qaaad…”</p>
      <p>Nacnac! Faduushii Filla Adduun soo gelisay ha ka saarto! Meesha ma
        waxay moodayeen malcaamad Qur’aanka lagu barto?</p>
      <p>Negeeye iyo Diiriye waa ay feedho qaawan yihiin, qaarka hoosana laba
        macawisood oo fadhigii badnaa ku jactaday ayaa kaga duuban. Inta ay
        habluhu ooyayaan iyaguna waa ay duryamayaan oo waxay diiddan yihiin
        naagahaa yaryar ee kharashka iyo waqtiga badan ka lumiyay in ay
        habeenkii oo intii badnayd hadhay guryihii hooyooyinkood isaga hurdo
        doontaan.</p>
      <p>“Gurigayaga ma waxay moodayaan mawlac qofka meel kale waayaa u soo
        nolol doonto marka uu cokanaadana ka carraabo?” ayuu Negeeye ku
        dooday.</p>
      <p>“Denbiga oo dhan adiga ayaa leh, naago yar yar oo casarka soo
        xareediya cawayskana carrabka ceshan kari waaya wax badan baad aragtaye
        maxaad ugu oggolaatay in ay soo baxaan?” ayuu Diiriye saaxiibkii ku
        hiifay.</p>
      <p>“Balaayo ku dhacdaygu goor ay soo baxeenba ma anigaa ogaa.” Dad badan
        oo deriska ah ayaa meeshii ku soo xoomay. Negeeye iyo Diiriye waxay isku
        dayeen dhawrkii qof ee ugu soo horreeyay in ay ka la diraan.</p>
      <p>“Naga taga! Naga ag dareera! Guryihiinna miyaanu idiinku nimid? Naga
        qaada shoobbaraha.”</p>
      <p>Laakiin marka ay dadku soo bataanba xanaaquna wuu sii badanayay.
        Diiriye wuxuu isku dayay arrinta in uu qaboojiyo, oo xataa markii dambe
        wuxuu oggolaaday haddii ay habluhu diideen in ay guriga ku noqdaan in uu
        tagsi saaro. Laakiin yartii weli waa ay ooyaysaa, taasina dadkii meesha
        ku soo ururay ayay kaga xanaajisay, gaar ahaan markii la ogaaday
        gabdhuhu in ay sakhraansan yihiin isla markaasna imtixaan iyo dugsi u
        barooranayaan.</p>
      <p>“Waa kuwaas kuwa dalka qarribay dadkana fasahaadiyay. Bal inta ay
        laala’eg yihiin iyo waxa ay carruurta ku dullaynayaan eega! Dulli Alle
        idin bad!” waxaa ku haaraamay oday codkiisa xabeebtii hurdada uu ka soo
        kacay laga garanayo oo go hullaaban.</p>
      <p>Intii aanay Negeeye iyo Diiriye hadalka odayga ka jawaabin ayay cay
        iyo canaan kale sida hogosha ugu hooreen.</p>
      <p>Dadka Filla Adduun ku tunta iyo deriska aqooni ka ma dhexayso, ismana
        dhex galaan, xataa isma salaamaan. Laakiin intooda waxay u furan tahay
        ogi nacayb badan ayay u qabaan.</p>
      <p>Dhawr eray oo canaan ah markii la isweydaarsaday ayay xiisaddu cirka
        isku sii shareertay, Negeeye iyo Diiriye ayaa sida Buurta Carrafa dhagax
        la huwiyay. Iyaga oo nabarro qaba markii ay gudaha u yaaceen filladii oo
        dhan ayaa isu dayaantay. Quraaradihii daqaadaha oo dhulka u daadanaya
        ayaa la maqlay, ganjeeladii ayaa la gilgilay kooxdii gudaha ku jirtayna
        kabash kabashtii ayaa ka dhammaatay oo marba qol ayay isu dabo yaaceen.
        Dadka meesha ku jira waxaa ka mid ah Negeeye iyo sarkaal kale oo
        bastoolado ku hubaysan.</p>
      <p>“Iska fadhiya, iska fadhiya idinku, bani aadan kibiray aniga ayaa
        shaqadooda aqaane”, ayuu Negeeye martidii u sheegay, nabar dhafoorka
        kaga dhacay inta uu dhiig ka masaxay ayuu bastooladdii la soo baxay oo
        cabbaystay.</p>
      <p>Inta uu mar kale ganjeeladii furay ayuu dadkii oo dhagax la soo tuban
        laba xabbadood cagaha u geliyay. Kabtaydii meeday ayaa ka dhacday, iyaga
        oo orodkii isa sii dul fuulaya ayuuna sii daawaday. Labadii gabdhood ee
        muranku ka bilawdayna dadkii yaacay ayaa hore u sii jiitay.</p>
      <p>Habeenkaas ayaa dadkaa masaakiinta ah ugu dambaysay in ay filladaa
        barakaysan ku soo xad gudbaan.</p>
      <hr />
      <p>Raxmo waxay ugu dambaysay gabdho badan oo adeegto ka soo noqday Filla
        Adduun, kuwaas oo ay mid waliba maalmo yar gudahood shaqada ka carartay.
        Dhammaan waxay ka argaggaxeen xayodarrada meesha ka socota, iyo isla
        markaas ragga aan xishoodka aqoon ee Negeeye ugu horreeyo, kuwaas oo
        inta ay kijada ugu galaan kor iyo hoos meesha ay gacantoodu gaadhi
        kartaba gaadhsiiya, wax aanay u soo shaqo teginna ka qalqaashada. La ma
        tirin karo inta gabdhood ee sababtaas shaqada kaga tagtay. Laakiin Raxmo
        waa ay ugu miskiinsanayd ama ugu dulqaad badnayd.</p>
      <p>Da’deedu waxay ahayd toddoba iyo toban jir, laakiin ka ma ay dheerayn
        mitir iyo afartan, culayskeeduna afartan wuu ka hooseeyay. Waxay ku
        dhalatay Afgooye, iyada oo sagaal jir ah markii ay hooyadeed dhimatay
        ayuu aabbaheed Xamar ku guursaday naag kale oo Raxmo aad ugu darrayd.
        Nolol silic leh oo guriga aabbaheed ee aan laga jeclayn iyo ka
        habaryarteed ee faqiirka ah u dhaxaysa ayay ku soo kortay. Weligeed
        dugsi ma ay dhigan, iyada oo kow iyo toban jir ah ayayna markii ugu
        horreysay adeegto noqotay taas oo ay habaryarteed u soo heshay. Markaa
        ka dib dad ka la duwan ayay xirfaddaa ugu soo adeegtay, kuwaas oo ay
        qaarkood ka soo martay waayo’aragnimo xun.</p>
      <p>Qurux lagu ammaano ma leh, laakiin dadkeeda waa ay iskaga dhex
        jirtaa. Gaabnaanta iyo lafo yaraanta dartood jeer wejigeeda la arko
        waxay u eg tahay ilmo yar. Waxay nolosha kaga riyootaa oo keliya nin
        jeclaada oo guursada kana saara adeegtonimada. Laakiin nin gol qabateeya
        mooyee mid guur ka la hadla waxaa ka jiray oday lixdan jir ah, kaas oo
        ay qoyskiisa beri adeegto u ahayd. Isagana shaqadiiba waa ay uga
        carartay iyada oo leh: “Duqaan quxuubka ah fiiri! Aniga qof oo isnacday
        maas ii malaynaa?”</p>
      <p>Guriga Negeeye waxa ka dhaca iyo dadka isku roorsada iyadu ma jecla
        laakiin dan ka ma gasho. Iyada oo heeso hindi ah iyo kuwo banaadiri ah
        marba mid qaadaysa ayay shaqadeeda si daacad ah u gudataa, taas oo ka
        kooban cunto kariska, nadaafadda iyo u adeegga dadka halkaa ku laacdama.
        Habeenka ay shaqada ku daahdo ama aad u daallan tahay waxay isaga
        hoyataa qolkaa kijada ku xiga oo ay kuwii iyada ka horreeyayna seexan
        jireen. Hawsha gurigu ha iska dhib badnaato, jawigana ha ku diiqadooto,
        laakiin dhaqaale ahaan raalli ayay ka tahay oo mushaharkeedu adeegto ku
        ma xuma, dadka guriga ku tuntana dhacdhac ayay ka heshaa. Iyaguna
        Raxmo-Yarey ayay u la baxeen oo waxay ku jecel yihiin daacadnimada iyo
        dhego nugaylka.</p>
      <p>Maanta martidu waa ay badnayd, hawshuna waa ay cuslayd. Saqdhexe ayay
        Raxmo iyada oo aan daal isqaadi karin furaashkii qolkeeda dhulka yaallay
        isku tuurtay. Iyada oo aan dhinaceedu gogosha gaadhin ayay gama’day.
        Laakiin dadkii iyagu weli waa ay bulaamayaan oo cawayskooda fari ka ma
        qodna. Goor dambe iyada oo hurdo mayd uga dhow, ilayskuna u dansan
        yahay, ayay ku toostay gacmo waaweyn oo jidhkeedii yaraa dhan walba u
        xulaya, timo qodxo la moodo oo dhabanka ka mudmudaya iyo neef ay sigaar
        iyo khamri ka buuxaan.</p>
      <p>“Yaa waaye?… Yaa waaye?…” ayay ku qaylisay iyada oo argaggaxsan.</p>
      <p>“Usuus! Raxmo, waa Negeeye ee aamus!” “Adiga ma waalatay, Negeeye? I
        dhaaf, i dhaaf, iga kac aniga gurigaaga haddaan kaaga baxaaye…”</p>
      <p>“Ramxo, miskiinnimada iska daa, kaniba waa gurigaagii ee xaggee baad
        ka aadaysaa”, ayuu ku yidhi, isaga oo isla markaa yartii sidii libaax
        sagaaro qabtay laabta gashaday dharkii yaraana midba dhan uga
        tuuray.</p>
      <p>“I dhaaf aniga, i sii daa aan ku dhahay. Iga kac! Waa i xoogee miyaa?
        Alla aaboow!…”</p>
      <p>Iyada oo sidaas u cataabaysa ayuu ka dan dhammaystay. Kuwii kale
        markaas waa ay wada hurdeen, haddii se ay qaylada iyo baroorta Raxmo ku
        toosi lahaayeen sakhrad iyo qaaddiro ayay la daateen oo dadka xabaalaha
        ku jira ka ma duwana.</p>
      <p>Markaa ka dib wuxuu bilaabay in uu maslaxo oo ku yidhaahdo: “Raxmo,
        maxaad la ooyaysaa, wax naag lagu sameeyo wax ka badan miyaan kugu
        sameeyay? Waan ku jecel ahay, haddii aad rabtidna waan ku aroosaa,
        gurigan aad ka shaqaysana adiga ayaa yeelanaya.”</p>
      <p>“Arooskaagana ma rabee i dhaaf aniga”, ayay tidhi oo sii ooyday.
        Raxmo-Yarey caawa ayaandarro u dhimani ma jirto. Nolosheeda wax qiimo u
        leh oo ay ilaashato waxaa ka jiray gabadhnimadeeda oo ay aad ugu soo
        faro adaygtay, cadaw badanna ka soo badbaadisay, tiina waa taa caawa
        balaayo hurdada ku miratay. Habaryarteed iyo aabbaheed haddii ay u
        dacwooto maxay u qaban karaan? Muraayada yar ee ka burburtay miyaa ay u
        soo kabkabi karaan? Dawlad loo dacwoodaa ma jirtaa? Oo dawlad aan
        Negeeye ahaynba ma iyadaa taqaan. Ilaahayoow aniga sidee yeelaa? ayay ku
        calaacalaysaa. In ay mustaqbal la’aan tahay, cid wax dambe ku falaysaana
        jirin, ayay hubtaa. Qalanjadii hindiga ahayd ee webiga isku ridday ayay
        soo xasuusatay. Anigana in webi isku rida waaye, nolol maa ii hartay?
        ayay ku fekeraysaa.</p>
      <p>Aroortii xigtay dadkii qolka cuntada u soo quraac doontay waa ay ku
        hungoobeen. Raxmo-Yarey sidii xalay ayay sariirta uga ooyaysaa. Negeeye
        ayaa iyada oo halkii duuban u soo galay, oo inta uu sariirta dacal kaga
        fadhiistay mar kale sabaalin u galay.</p>
      <p>“Raxmo, sidaas ayaad ii neceb tahay miyaa? Qoftaadii jacaylkeedu iga
        batay, ee aan rabay in aan arooso, ee aan iyada darteed naagihii kale oo
        dhan u la hadli waayay, miyaa sidaas ii neceb?”</p>
      <p>“Jeceelkaagana ma aqaane ammaan lee aan kaa helo. Jeceel ku lahaa!
        Xoog maa jeceel eh?”</p>
      <p>“Raalli ahow, Raxmo. Ii sheeg abbaayo wax aan kuu qabto. Maxaan kuu
        soo gadaa? Waxaad rabto maanta afkaaga ka sheego.”</p>
      <p>“Waxaan kaa rabo ma leh ee mar leh ammaan i sii.” “Bes waaye, anigaa
        haddaba wax fiican kuu soo gadaya oo kaaga farxinaya, naag aan adiga
        ahayna ma guursanayo. Okeey?”</p>
      <p>Maalintaas gelinkii dambe markii uu Negeeye guriga ku soo noqday
        Raxmo-Yarey geed beerta ku yaal ayay hooskiisa fadhiday oo dhabanka iyo
        gacanta isku haysay. Taa wuu ku farxay, waayo awal wuxuu ka baqayay in
        ay aabbaheed iyo habaryarteed u cararto oo fadeexadayso. Maxay carartaa
        in ay nooshahayba ma iyadaa isu haysata. Wuxuu mar kale bilaabay in uu
        maslaxo, wuxuuna siiyay iskujoog uu u soo iibiyay oo ka kooban
        garbosaar, guntiino iyo kabo. Cabbaar kale ayuuna sii maslaxay.</p>
      <p>“Wax ma ku warsan karaa?” ayay goor dambe u tidhi si lamafilaan
        ah.</p>
      <p>“Haa, waad i warsan kartaa.”</p>
      <p>“Waa ku aroosaa ma dhihinoo?” “Haa, i ma rumaysnid miyaa?” “Shimee
        hee?” “Marka aan hawlo iga ka la daadsan isku hagaajisto.” “Habaryartay
        Iisho ma u sheegi karaa?” “Raxmo, adiga maxaad dabbaal isaga dhegee?
        Dadka aan gabadhooda guursanayo in aan anigu u tago oo lacag u geeyo oo
        wayddiisto ma ahoo? Marka aan diyaar noqdo aniga ayaa si sharaf leh ugu
        tegaya ee adigu cidna ha la soo qaadin, yaa?”</p>
      <p>“Gabarnimadeeydii adaa ku dheeshay, nin kale oo sidan igu rabana ma
        leh, ee waa ku aamminaa, yaa?”</p>
      <p>“Bes waaye, i aammin, boqolkiiba boqol.” Weli beerta ayay joogeene
        inta uu laabta ku qaatay ayuu sariirta qolkiisa la tegay, oo isaga oo in
        uu ninkeedii yahay ku sasabaya ka haqab beelay.</p>
      <p>Maalintaas ka dib sidii ay xaas u tahay ayuu marka uu doono ku
        jimicsan jiray. Iyaduna far ma dhaqaajiso oo haddii ay diidi lahayd
        waxay ka baqday guurkii uu u ballan qaaday in uu kaga baxo. Ma ku rabee
        bax haddii i dhaho intee aadaa? Qof oon gabar eheen yaa rabo? Maya, ma
        ku dhahaayo. Ilaahoow ha i ceebeen! ayay mar kasta ku fekertaa. Sidaas
        ayay rajo ku nool u ahayd, markaa ka dibna shaqada guriga adeegto ahaan
        u ma gudato ee gurigeedii ayay ka dhigtay.</p>
      <p>Qaybta ay jimanku ku xeroodaan in ay shaqo u tagto mooyee wax kale ku
        ma darsato, marka ay wax geynaysana albaabka ayay garaacdaa oo ka
        dhiibtaa. Wax walba se waa ay la socotaa oo marar badan ayay indhaheedu
        la kulmeen rag iyo dumar candhooyin qaawan isla dhex fadhiya oo Negeeye
        ka mid yahay, dabadeed yaxyax dib u la carartay.</p>
      <p>Waa ay ka masayrtaa naagaha uu Negeeye wadwado, marka ay isaga ka la
        hadashana sidii qof dhaandhaamad ah ayuu ugu sheegaa in ay wada qayilaan
        keliya ee aan wax kale ka dhexayn. Iyadu runta waa ay og tahay ee in ay
        ku qayliso ama canaanato ayaanay ku dhicin. In uu ku xanaaqo dabadeed
        guriga ka eryo guurkana kaga baxo ayaa wax walba kaga daran.</p>
      <p>Waa ay la yaabban tahay dadkan aan isqabin ee habeen iyo maalin
        sidaas isu dhex fadhiya. Dadkaan yaab waaye! Noloshooda dhan saan miyaa?
        Dad oo waaweyn waayee ma isku sheexaanoo? Jaad leh cunoowyiin,
        beesadooda wax kale ma ku gataanoo? Heesahooda dhanna af baadiye waaye
        oo wax ma laga fahmooyo. Kan oo Diiriye la dhahaayo aaba iigu daran.
        Faras aa tahay ku ma lahoo! Faras Alle kaa dhig, ree baadiye waaxid! Qof
        dhan oo bani aadan eh aas faras ku sheegaa!</p>
      <p>Waxay ujeeddaa Diiriye oo isaga oo doonaya in uu ammaano maalin ku
        yidhi: “Waxaad tahay faras.”</p>
      <p>Negeeye marmar ayuu Raxmo isku maaweeliyaa ama marka aanu wax dhaamo
        haysan ayuu naf ka dhigtaa ee macne kale uguma fadhido. Laakiin iyadu
        waa ay isu dhiibtay oo marka uu waqtigu sii durkaba rajada guurka ayaa u
        soo durkaysa. Maalin iyada oo qado karinaysa ayay madax wareer iska
        dareentay, haddana yalaalugo, ka dib hunqaaco ka wareegtay. Waxay
        yeelatay uur. Iyada oo welwel iyo baqdin la kurbanaysa, dhanka kalena
        rajaynaysa xaaladda cusubi in ay guurka u soo dedejiso, ayay arrinta
        Negeeye u sheegtay. Isaguna shiddaba isma uu gelin ee wuxuu bishaaro uga
        dhigay:</p>
      <p>“Waxba ma aha, berri ayaan dhakhtar kuu geynayaa oo lagaa soo
        tuurayaa.”</p>
      <p>“Lagaa soo tuuraa? Maxaa jira, ilmaheennii maa hinoo maxaan isaga
        tuureeynaa? Hore lee maan iska aroosno?”</p>
      <p>“Maya, Raxmo, hadhow labaatan ilmood haddii aad rabtid dhal, laakiin
        hadda inaga dhaaf. In aan diyaar garoobo oo aroos fiican oo la isu
        sheego inoo dhigo ayaan rabaa.” “Bes waaye, waa ku aamminaa.” ***</p>
      <p>Beryahaas oo dhan labadii sarkaal ee isaammini karaaba fursadda ay
        helaan iyo fadhiga ay ku kulmaan waxay kaga doodi jireen sida uu ugu
        suurto geli karo afgembi ay talada dalka ku qabsadaan. Mid waliba wuxuu
        rumaysnaa isaga oo habeenkaa muufo ku casheeyay maalinta xigta in uu
        dhaylo ku qadayn karo, isaga oo ay shaqo la’aan cadceeddu ugu dhacdayna
        wasiirnimo iyo xataa madaxweynenimo ugu soo bixi karto. Meeshu waa
        Afrika, waa Soomaaliya, wax kastaa waa suurtogal sida aanay waxba
        suurtogal u ahayn.</p>
      <p>Sarkaal waliba wuu ogaa in ay habeen walba jiraan boqol qorshe iyo
        shirqool loo diyaarinayo ka takhalluska taliska iyo qabsashada maamulka
        dalka. Sidaas awgeed waa in uu u digtoonaadaa ilaalinta fursaddaa iyo ka
        mid noqoshada hoggaanka cusub, haddiiba aanu noqon hoggaamiyaha cusub.
        Ninkii seexda ayuu sacii dibi dhalay. Laakiin doodda iyo riyada
        nimankaasi waxay u badnaayeen kuwo quus ah oo ay waqtiga adag iyo
        dulmiga ay badankoodu tirsanayeen kaga madaddaalan jireen.</p>
      <p>Saraakiishaas oo badankoodu lahaa caado bulshada soomaalida ku cusub
        taas oo ah khamri cabnimo, had iyo jeer goobaha khamriga lagu cabbo
        iyaga ayaa u badnaan jiray, waxayna badankoodu gaadheen heerka sakhraan.
        Taa darteed qorshayaashaa joogtada ah ee afgembigu waxay badanaa ka
        bilaaban jireen kuna dhammaan jireen miiska ay quraaradda cawaysku
        saaran tahay dushiisa. Laakiin mar kasta waxaa jiray meelahaa badan ee
        lagu riyoodo meelo ka mid ah iyo raggaa badan ee riyooda qaar ka mid ah
        oo ay arrintu dhab ka ahayd, Maxammed Siyaadna taas wuu ogaa, Negeeye
        isaguna wuu ogaa.</p>
      <p>Laakiin dhalanteedkaas sakhraansani ma ahayn rajada keliya ee uu
        Negeeye mustaqbalka ka qabay. Barqo kasta marka uu hurdada ka kaco ugu
        horrayn wuxuu Xiddigta Oktoobar ka indho indhayn jiray bal wax isbeddel
        ah oo intii uu hurday siyaasadii dalka ku dhacay. Laakiin isbeddelka
        keli ah ee joogtada ahi wuxuu ahaa dad shaqada laga eryay iyo dad kale
        oo shaqo la siiyay, iyo isku shaandhayn wasiirrada iyo guddoomiyayaasha
        gobollada lagu sameeyay. Wasiirro shaandhayntaa iyo dallacaadahaa
        joogtada noqday, in kasta oo ay qiimo beeleen ka dib markii macno cusub
        laga waayay, waxaa qunyar qunyar u bilawday xiise ay dad badani arrinta
        u hayaan. Qof walba waxay rajo ka gashay in maalin uun isaga oo
        meelahaas iska lugaynaya uu raadiyowga ka maqlo mid ka mid ah
        jagooyinkii xaraashka ahaa in loo magacaabay.</p>
      <p>Dad aan weligoodba la maqal ayaa wasiirro noqday. Nin isaga oo
        Xabsiga Dhex fadhiya ama dil ku xukuman wasiirnimo loogu bishaareeyay,
        mid isaga oo qurbaha daroogo ku gadaya dalkii uu joogay danjire looga
        dhigay, nin isaga oo tagsi wada agaasime loo magacaabay, iyo xataa nin
        isaga oo geel shubaya gobolkii uu joogay guddoomiye looga dhigay, intaba
        waa la arkay. Markaas yaa looga nasiib badan yahay? Qof waliba in uu
        hawada ka sharraxnaado sow xaq u ma leh?</p>
      <p>Negeeye wuxuu rumaysnaa in aan taa cidina kaga xaq lahayn, mar haddii
        uu magaciisu xafiiska madaxweynaha yaalna inta aan toogasho loo taagin
        uu dallacaad u taagan yahay.</p>
      <p>Taas oo jirta haddana wuu ogaa qofka jago cusub lagu maamuusayo in
        looga baahan yahay laba shardi: in uu dabaysha xilliga la haysto oo
        danayste yahay, iyo in uu tolkii taageero ka keeni karo. Shardiga hore
        waa mid qof kasta oo bililiqada diyaar u ahi ka soo bixi karo, laakiin
        waa qodobka labaad ka ay tahay in uu Negeeye dib uga fekero. In kasta oo
        aanu isagu deeq iyo dood midna tolkii ka la masuugin, haddana sidii uu
        yaraantii uga caasiyoobay xushmad badani ka ma dhaxayso. Maanta lacagta
        iyo derajada yar ee uu haysto ayay ugu hamranayaan, oo xafiisyada la
        isugu qolo sheegtay ayay kaga danaysanayaan ee wuu og yahay maalinta ay
        intaa ka waayaan in ay salaanta la dhaafayaan, sidii ay u la dhaafi
        jireen markii uu agoonka ahaa.</p>
      <p>Si kasta ha ahaatee wuxuu ku tashaday in uu xoojiyo xidhiidhka uu
        reerka la lee yahay, wuxuuna bilaabay in aanu sina uga baaqan kulammada
        ay isugu yimaaddaan, mararka qaarkoodna uu qudhiisu taa abaabulo. Awal
        isaga oo gurigiisa iska jooga ayaa qaadhaanka loo la iman jiray, laakiin
        markaa ka dib wuxuu bilaabay in uu qudhiisu hawshaa hormuud ka
        noqdo.</p>
      <p>Negeeye iyo intii la nooca ahayd iyaga oo xaaladdaa doqonta ah iyo
        majaajilladaa liidata ku jira ayuu waqtigii dhammaaday, laftii la
        xaganayayna xabaal ku dhacday.</p>
      <p>Barqo uu hurdadii uu ku daahay ka toosay, weli se aanu sariirta ka
        kicin, ayuu telefoon soo dhacay. Guriga keligii ayaa joogay,
        wasiirnimadii uu sugayayna wax xalay ka suurto galay weli warkeedii ma
        hayo. Wuu ogaa madaxweynuhu in uu dalka debedda kaga maqnaa, sidaas oo
        ay tahay haddana markii uu telefoonka maqlay si firfircoon ayuu ugu soo
        booday. Waa janaraalkii Abbaanduulka.</p>
      <p>”Xaalad dagaal! Soo lebbiso oo soddon daqiiqo gudahood Rugta
        Saraakiisha ha lagaa helo!” ayaa la amray.</p>
      <p>Xaalad dagaal! Fekerkiisii ugu horreeyay wuxuu ahaa in afgembi dalka
        ka dhacay, taas oo ay ku xoojisay maqnaanshihii madaxweynuhu. Baqdin aan
        weligii hore u soo marin ayaa dabooshay. Wuxuu maskaxdiisa ka daydayay
        sabab kale oo xaalad dagaal abuuri karta, laakiin ka ma helin. Ma
        Itoobbiya ayaa soo duuli karta? Waa maya. Ma mucaaradkii baaba’a ka ma
        dambaysta ah qarka u saarnaa, ee idaacaddii xumayd dhowaan laga qufulay
        xeryahoodiina oodda loo jiiday, ayaa Xamar soo geli kara? Iyaduna waa
        maya. Maxaa haddaa jira? Cabbaar ayuu kursigii ku sii fekeray oo dhidid
        labada dhaban ka masaxay.</p>
      <p>In afgembi dhacay shaki ku ma jiro, yaa se ka dambeeya? ayuu
        iswayddiiyay. Saddexdii qabiil ee madaxnimada iimaanka lagaga qaaday iyo
        saraakiishii ugu firfircoonayd ayuu maskaxda ku soo ururiyay, oo mid mid
        waraysi u la yeeshay, laakiin wuxuu helay jawaabo isku dardarsan oo aan
        dhan loo raaco lahayn. Sida ay doonto ha ahaatee wuxuu rajeeyay in ay
        noqdaan koox wax u oggol, ugu yaraan nolol u oggol.</p>
      <p>Sidii uu amarku ahaa in uu degdeg isu xaadiriyo wuu goostay, wuxuu se
        ka fekeray in uu arrinka si kale uga xog doono. Cabbaar ayuu dhakada
        salsalaaxay dhafoorkana xoqxoqay, ilaa uu helay fikrad uu u riyaaqay.
        Saaxiibbadii muu waco? Haa, oo horta habaarqabayaashii maad ka war
        doontid? Kii ugu horreeyay wuxuu kaga war helay: “Telefoon degdeg ah
        ayaa ku soo dhacay oo Rugta Saraakiisha ayuu u cararay.” Kii labaadna:
        “Xalayba guriga u ma soo hoyan.” Awalba kaasi wuxuu ahaa sakhraan dibjir
        ah, ayuu ku hiifay.</p>
      <p>Raggaas uu telefoonka ku waayay in ay seeftii hore la tagtay ama ay
        kuraastii ugu sarraysay ku fadhiisteen ayuu u maleeyay. Intii aad
        hurudday ayaa noloshii dhib iyo dheefba la qaybsaday, ayuu ku fekeray.
        Degdeg ayuu dirayska u boobay, fatuuraddii oo maalmahan cillad tuumbada
        qiiqa ah u fadhiday ayuu furaha ku rogay shokaantana boobay. Guuxeedii
        xumaa ayaa madax xanuun ku sii kiciyay. Weligaaba cabaad ee aniga
        Shiirkole uun i gee, ayuu niyadda kagala hadlay. Maanta ayaaba isugu
        keen dambaysa, adiga ayaa dhimanaya ama aniga. Sidii haash sigaar ayaan
        ku tuuri, oo <em>TOYOTA XL</em> ah ama Laankuruusar la soo bixi, ama
        adiga ayaa sidii fulay ay fallaadhi faraskii ka xoortay i tuuri, ayuu
        baabuurkii sidii wax garaad leh ugu la hadlay. Naftiisa welwelku ka
        buuxay ayuu ku madaddaalinayay.</p>
      <p>Intii uu sii xiimayay wuxuu arkay dhaqdhaqaaqii magaaladu in uu caadi
        u eg yahay, waxa ay se indhihiisu ku dhaceen dhawr jiib oo aad u
        dheeraynaya. Saaraakiishii baabuurtaa saarnayd haddii uu wax wayddiin
        lahaa la isuma hakan hadalna la isla ma haleelin. Waxay ahayd maalin aad
        u kulul, hoglihii guga ee maalmo yar hortood Xamar ku daatayna waxaa ka
        dambeeyay hanfi iyo habaas.</p>
      <p>Markii uu soo gaadhay Rugta Saraakiisha, saacaddu waxay dul saarnayd
        sagaalkii iyo labaatan daqiiqo, waxaana markiiba welwel hor leh ku
        abuuray, in wax weyni jiraanna dareensiiyay, saraakiil badan oo irridka
        isku garbinaysay. Mucaaradkii hubaysnaa baa Burco qabsaday.</p>
      <p>Jimcihii dagaalku Burco ka dhacay sabtidii xigtay Xamar waxay u
        ekaatay xero millateri. Waxaa waddooyinka is’hor iyo dabo marayay
        saraakiil lebbisan oo jiibab iyo baabuur kaleba saaran. Mar keliya ayay
        Xamar u ekaatay Hargeysa, taas oo reer banaadir ku cusbayd kuna
        xasuusteen siddeed iyo toban sano ka hor maalintii ay askartu talada
        qabsatay.</p>
      <p>Maalintii dambe ee uu madaxweynuhu soo degayayna sagaalkii barqannimo
        ayaa Xamar meel walba ciidammo hubkoodu u dhan yahay la dhigay.
        Waddooyinka intooda badan waa la xidhay. Gaar ahaan waxaa ciidammo lagu
        taxay inta u dhaxaysa Garoonka Dayuuradaha iyo Madaxtooyada. Saddexdii
        ayuu madaxweynuhu soo degay, laakiin ilaa afartii waddooyinku waa ay sii
        xidhnaayeen. Shaqaalihii, ardaydii iyo dadweynihii damcay in ay
        xaafadahoodii ku noqdaan waxaa u suurtoobi wayday in ay wadada dhanka ay
        ka joogeen mooyee dhinaca kale uga gudbaan.</p>
      <p>Qorraxdu waxay u egayd in ay gubista soomaalida ka qayb qaadanayso,
        cirkana daruur lagu ma oga. Dabadeed sidii xoolo ay qorraxi lamadegaan
        ka heshay ayaa haraaryo la isla tubay. Ma aha markii koowaad ee ay dadku
        go’doon iyo dhibaato noocan ah la kulmaan. Muddadiiba mar waxaa dalka
        yimaadda mid ka mid ah kelitalisyada kale ee ay kan saaxiibka yihiin.
        Markaas ayaa dadka inta ubaxyo iyo caleemo loo dhiibo khasab waddooyinka
        lagu tubaa, loona egaysiiyaa in ay dad la jecel yahay soo dhoweynayaan.
        Taas ayaa la yaqaannay, waxaa se cusub in imaatinka ama dhoofka
        madaxweynaha nolosha magaalada loo xayiro.</p>
      <p>Ugu yaraan toban daqiiqo waxaa socotay baabuur aad u dheeraynaysa oo
        ay madaxi saarnayd iyo jiibab hubaysan. Baabuurtaas waxaa laga dhex
        halacsaday <em>Mersedes-Benz</em> madow oo calanka Jamhuuriyaddu ka
        babbanayo, kaas oo la isu sheegay in uu Maxammed Siyaad Barre saarraa.
        Laakiin habeennimadii magaalada waxaa soo galay war lagu kalsoon yahay
        oo sheegaya kaasi in aanu isagii ahayn ee uu xaajiyad khamsiin xaabo
        sidda waddada 21 Oktoobar ku maray, halkaasna Afsiyooni ka galay. Dad
        badan ayaa isku raacay in ay indhahooda ku arkeen oo uu gashanaa dharka
        kuuliga.</p>
      <hr />
      <p>Dagaalka sokeeye sidii uu uga soo daray nabadgelyada maamulku, siiba
        ta madaxweynuhu, waxay ahayd xasaasi. Digtooni badan iyo dadaal hub iyo
        hanti labadaba leh ayaana taa lagu bixin jiray. Saraakiil badan ayaa
        xabsiyada lagu guray, kuwo kale oo badanna waxaa loo sheegay in aanay
        guryaha ka soo bixin. Laakiin Negeeye wuxuu ka mid ahaa intii la
        aamminay. Sannadkaa markii la soo gaadhay bishii oktoobar ee Kacaanku u
        dabbaal degi jiray isaga oo gaashaan cas labada garab ku sita ayuu
        horjooge ka ahaa mid ka mid ah xoogaggii madaxweynaha gaardiga ku hor
        maray. Cutub xashiish ah oo soomajeeste laga metelay laakiin ardaydii
        gurmadka ah ayuu ahaa cutubkaasi.</p>
      <p>Mar haddii uu ciidan soomajeeste ku magacaaban watay isaga ayaa cid
        fagaaraha soo marta ugu dambeeyay. Markaa waxay ahayd goor dambe oo aad
        u kulul, waddada gaardigana waxaa daboolay dhaandabaggaalle oo dhidid
        badan ayaa dhulka u daadanayay.</p>
      <p>Laakiin Negeeye ma uu damqan ee wuuba qiiraysnaa. Wuxuu xasuusnaa in
        ay tahay munaasabaddii dadka ka dhigtay, ee dhawr iyo toban sano hortood
        ku dhalisay in uu askari noqdo. Taa miyaad ku qaldanayd? Maanta cid ku
        nolol dhaanta dalka miyaa ay ku badan tahay? Waxaa labadaada garab ka
        casi sow gaashaan ma aha? ayuu ku fekeray.</p>
      <p>Isaga oo cagaha oo durbaanka la socda xoog dhulka u la dhacaya, oo
        codka soomajeestaha ku cabaadaya, ayuu si abaalgud u eg madaxweynaha
        salaan sharaf kulul u siiyay. Salaan sharaf magaca ayuun baa isaga baxay
        ee ma ay ahayn meel sharaf leh iyo maalin sharaf leh toonna.</p>
      <p>Habeenkii xigay Negeeye waxaa lagu casumay xaflad lagu qabtay Rugta
        Saraakiisha oo ay madaxweynaha, madax kale oo badan iyo boqollaal
        saraakiil ahi ka soo qaybgaleen. Magaca ayuun bay xaflad ka ahayd ee
        xafladna ma ay ahayn. Khudbado dhaadheer oo been, ammaan iyo fulaynimo
        ka dibbirsan markii cabbaar la daldalay ayaa billado geesi iyo
        dallacaado la qaybsaday. Madaxweynaha ayaa gacantiisa ku qaybinaya
        isagana qaar baa la siinayaa. Negeeye habeenkaa wuxuu dallacay xiddig
        kale, wuxuuna noqday gaashaanle dhexe.</p>
      <p>Kulanka madaxweynaha ee habeenkaa Negeeye waxaa u xigay koodii u
        horreeyay ee ahaa berigii uu dhibbooga ka baxay. Berigaa waxaa ka
        muuqday xoog iyo caafimaad, iyo weliba niyadsami. Laakiin caawa waa oday
        isku daatay oo la moodo in welwelkii iyo baqdintii dunida oo dhan
        keligii dusha laga saaray, caafimaadkiisuna wuu liitaa. Markii uu
        gacanqaaday wuu ka naxay qabowga iyo jileeca la moodo qof mayd ah.
        Haybaddii iyo buruudkii ma leh. La mid ma aha kii berigii Negeeye
        saamaynta yaabka leh ku yeeshay. Saamaynta keliya ee uu maanta cid ku
        yeelan karaa waa qabyaalad, dil iyo dumin.</p>
      <p>Markii billadihii iyo dallacaadihii macnodarrada ahaa la qaybsaday
        ayaa casho hilib geel u badan loo jeestay, dabadeed markii la dhergay la
        ka la yaacay. Iyada oo findhicil waaweyn bidix iyo midig loo tuurayo
        ayaa mar kale sida ayaxa dalka lagu figaasay.</p>
      <p>Negeeye beryahan tumasho ayuu iskaga jiray oo adduun wuu illaawey.
        Kulankan uu caawa madaxweynaha iyo saraakiisha kale ku la kulmay wuu ku
        baraarugay. Araajidii shaqo ee uu madaxweynaha u dirtay jawaab ka ma
        hayo. Xamarta jaan sow adigan ku habsamay, ayuu ku fekeraa. Caawa laga
        bilaabo waa gaashaanle dhexe, yaa se maanta waxaa qiimeeya. Dadkuba waa
        wada gaashaanle dhexe iyo janaraal. Derajo awalba xaaraan ahayd haddii
        aan lagugu naasnuujinayn maxay taraysaa? Waxay taraysaa oo keliya in aad
        shacabka ku baaddo?</p>
      <p>Lacagtii badnayd ee uu Waqooyi ka la yimid, ee uu moodayay in aan
        jinnina dhammayn karin, durba ku leef. Laba sano ayaanu tumasho birta u
        ka la maydhin, muddadaana shilin ka baxa mooyee jeebkiisa shilin ma soo
        gelin marka laga reebo mushaharada yar ee aan cidina ku xisaabtamin.
        Afkiina wuu ka weynaaday oo waxba deeqi maayaan.</p>
      <p>Markii uu Waqooyi ka soo cararay ma uu moodayn xaalku in uu sidan
        noqonayo. Wuxuu islahaa naasweyn baa dihin oo waxaa laguu dhiibi meel ay
        tuumbada lagu nuugaa wax ka soo qaadayso. Laakiin dadka madaxtooyada ka
        raadinayay in loo dhiibo meel ay tuumbadu wax ka soo qaadaysaa berigaa
        aad ayay u badnaayeen. Dabadeed waa in uu si kale lacag ku sameeyaa,
        sida Diiriye.</p>
      <p>Wuxuu bilaabay in uu siyaabo kale wax u farsameeyo. Kuwo noociisa ah
        ayay isku xero iyo xeer yihiin oo ay xoog iyo xatooyo maalinba waxa ay
        helaan qaybsadaan. Xerta Fillo Adduun awal isaga ayaa kabiir u ahaa,
        maxaa yeelay isaga ayaa ugu jeeb roonaa waana aqalkiisii, laakiin
        beryahan macallinka weyni waa Diiriye. Lacagtii soomaalidu Xamar-Caddey
        ayay ku soo wada xerootay, cidina Diiriye ugama aqoon badna sida
        Xamar-Caddey loo maalo.</p>
      <p>Iyada oo derajada Negeeye iyo indhogaradka xad dhaafka ah ee uu
        Diiriye xafiisyada ku lee yahay la adeegsanayo, ayaa maalinba meel
        weerar lagu qaadaa. Meelaha dhadhanka ugu badan lagu qabaa waa dad
        masaakiin ah oo dhul laga qaado dabadeed dib loo iibiyo. Ganacsato aan
        madax dusha ka ilaalisa lahayn ayaa meelahaas laga eegtaa dabadeed afka
        dhulka loogu dhuftaa. Kuwo reer waqooyi ah oo noloshii cadaab ku noqotay
        ayaa lagu eedeeyaa in ay xidhiidh la leh yihiin ururka mucaaradka ah ee
        loo yaqaan SNM (Somali National Movement), oo godka jilicow ama godka
        Nabadsugidda amaba godka Hangashta lagu ritaa, dabadeed madaxfurasho
        lagu soo daayaa. Bangiga lacag la ma dhigto oo waa laga aammin baxay,
        guryaha iyo meel kasta oo lagu qarin karo ayaa lagu qarsadaa, taasna
        Negeeye iyo Diiriye waa ay og yihiin kana faa’iidaystaan. Waxaas iyo wax
        ka daran ayay ku nool yihiin. Sidaas ayay u noqdeen maafiyo aan biyo
        ismarin.</p>
      <p>Negeeye caawa markii uu xafladda Rugta Saraakiisha lagu qabtay ka soo
        baxay isaga oo keli ah ayuu baabuurkii waddada 26-ka Juun ku soo daayay.
        Fulay xantii ma mooga, wuu og yahay isaga iyo inta la shaqada ah sida
        loo neceb yahay. Caawana khudbadihii macno la’aanta ahaa iyo
        boqollaalkii iimaanlaawe ee uu meesha ku la xeraysnaa maskaxdiisa waa ay
        baraarujiyeen. Khuraafaadka la isu sheegayo iyo xaqiiqada dalku sida ay
        u ka la fog yihiin ayuu la fajacay. Waxaa maskaxdiisa isku duqeeyay
        su’aalo markii hore madaxweynaha ku wajahnaa dabadeed qunyar qunyar
        isaga qudhiisa isugu soo rogay. Xaaladdiisu in aanay ta Maxammed Siyaad
        ka duwanayn ayuu ka fekeray, isbeddelka akhlaaqeed ee uu ninka hore ku
        xamanayaa isagaba in uu ku yuururo ayuuna qirtay.</p>
      <p>Adigaba maxaa ku beddelay? ayuu iswayddiiyay. Waddani miyaad tahay?
        Daacad miyaad tahay? Xalaalcun miyaad tahay? Jeebkaaga miyuu caawa
        shilin xalaal ahi ku jiraa, gurigaaga se shay xalaal ahi u soo hoydaa?
        Sidaas u feker. Haa, haddii aadan xaqiiqada ka baqayn sidaas u feker.
        Maxammed Siyaad isaguba waa nin ku la mid ah ee adiga oo aan tiisa ku
        mashquulin, bal adigu xisaabtan. Ha waalnaan uun, oo sidii ay dabayl jin
        ku martay ha u ordin, qoyaan iyo qallayl waxii aad aragtana sida
        xanfalayda carrabka ha marin, ee bal makhaayaddaa yara fadhiiso oo
        feker.</p>
      <p>Isaga oo dirayskii ciidanka ku taagan, dadkii waddada qulqulayayna
        baabuurka ku dhex jibaaxaya, ayuu sidii qof waalli soo wata isu la
        hadlay. Wuxuu ku leexday makhaayad uu marar hore fadhiistay oo waddada
        ka yar baxsan. Waa meel ilays deggan iyo beer qurux badan leh oo wax
        laga cuno waxna laga cabbo. Isagu caawa casho ma tawana oo xafladda ayuu
        kaga soo haqab beelay, wuxuu se doonayaa in uu koob kulul oo kobbashiino
        ah afka ku dhufto cabbaarna keligii ahaado. Malaha wuxuu doonayay in uu
        miisaamo inta madaxiisa maskax ku hadhay iyo inta damiirkiisa dadnimo ku
        sii dambaysa, waayo wuu isdareensiiyay labadaasiba in ay gabaabsi ku
        yihiin.</p>
      <p>Maalintii aad ciidanka ku biirtay waad ogayd niyaddaada iyo
        fekerkaagu sida ay ahaayeen, bal haddaba caawa xaalkaaga ka warran?
        Indhaha soomaaliweyn ee Ina Siyaad Barre arkayaa, waxa uu samaynayana
        xukumayaa, adiga iyo falalka aad geysatay haddii ay arki lahaayeen
        miyaad isaga ka duwanaan lahayd? Inta ku taqaan sow adiga kaa ma necba?
        Reer togdheer iyo reer mudug bal dareenkooda malee? Nasiibkaagu sow
        dadkan aad caawa dhex lugaynaysaa in aanay ku aqoon ma aha? Gabadh
        foodley ah oo dhulka aad og tahay caawa fursad ay nafta kaaga qaaddo
        heshaa miyaa ay ku bixin lahayd? Nacaybka intaa la’egi wax aad
        galabsatay sow ma aha? Maxaad markaa isugu mashquulinaysaa aayo xumada
        cid kale loo tirinayo?</p>
      <p>Isaga oo sidaas isu la hadlaya ayay gabadh da yar oo qurux badani
        kobbashiinadii u keentay. Indhahoodu isku ma cusba oo habeenkii isugu
        horreeyay ayuu weerar hungoobay ku qaaday, intii ka dambaysayna adeegto
        iyo loo-adeege ka la ceeb la ayay ahaayeen. Caawa se indhaheeda cadho
        ayaa ka muuqata, wejigeeduna ma faraxsana. Hadal kale iska daaye
        salaantii sharciga ahayd waa ay ka la aamustay. Sababta wuxuu ku
        maleeyay dirayska uu gashan yahay, Oktoobarta Kacaanku u dabbaaldegayana
        waa ay noqon kartaa. Soomaalidu waa dad yaab leh oo bilaha Ilaahay mid
        gooni u neceb, ayuu naftiisa ku la kaftamay. Laakiin dan ha u gelin,
        maxaad dan uga gelaysaa? Weligeedba yartu oktoobar iyo millateriga ha
        necbaato, maxaa kaa galay?</p>
      <p>Kobbashiinadii ayuu xoorka ka xaydxayday iyada oo kululna afka la
        tiigsaday, oo inta uu dhigay xabbad sigaar ah shitay, garnaqsigiina sii
        watay. Nin keligii garramay iyo nin dhul gamay midkoodna ma gefo, inta
        badan isaga ayaa isla gar leh. Noloshiisa caawa ayuu dhinac dhigay
        berigii uu arrad daraaddii inta badan dirayska ciidanka ku socon jiray,
        ee uu xalaal cunka ahaa, Amran iyo carruurtana dhididkiisa ku quudin
        jiray. Hooggii iyo gaajadii Damalweyn ayuu xasuustay. Wuxuu mooday in uu
        riyoonayo oo ay labadiisa nololood midi been tahay. Wuxuu nacdalay
        faqrigii uu soo maray oo ahaa mid xanuun leh, haddana wuxuu nacdalay
        noloshiisa cusub ee fasaadka badan.</p>
      <p>Waxaa uu la yaabay sida uu cibaadada uga fogaaday, iyo sida uu
        xaaraanta ugu hamuumayo. Awalba diinta ku ma uu wanaagsanayn, laakiin
        marmar wuu tukan jiray gaar ahaan jimcayaasha qaarkood iyo ciidaha,
        maanta intaana wuu isku kari la yahay. Goorma ayaa masaajid uu foodda
        geliyo ugu dambaysay? Goorma ayaa xaaraan iyo xalaal uu ka la sooco ugu
        dambaysay? Ilaahayow iimaanka ha naga qaadin! ayuu ku talogal la’aan ugu
        ducaystay. Laakiin wuu ogaa in beri hore Ilaahay imaankii ka qaaday, waa
        haddii uu iimaanku yahay ka la saarista xumaha iyo samaha, xaqa iyo
        baaddilka.</p>
      <p>Waqtigaa dadkii siyaasadda ku jiray waxay u qaybsanaayeen saddex
        kooxood: mid mucaarad ah oo sidii dhurwaa raq laga kiciyay duleedka ka
        ciyaysa, koox dulmi tirsanaysa oo sidii rah jiilaal dhoobada ku dhegtay
        qaddarkana ka wardhawraysa, iyo koox maamulka ku jirta oo sida yeeyda
        hadba laftii dux leh ku xoomaysa. Isagu in kasta oo uu ka tirsanaa
        kooxda ugu dambaysa ee dalka ku bahalowday, haddana marka uu xaaladdiisa
        barbar dhigo ta rag badan oo kale ma uu garawsanayn in uu waqtigii sii
        dhammaanayay la dhammaanayo oo cadceeddii sii ciiraysay la carraabayo.
        Ha iska carrab dheeraado, ha iska cir weynaado, hantidii qarankana
        qaybtiisa ha cuno, miyuu se iska la mid dhigi karaa nimanka dalka liqay
        waxii dhuunta u mari waayayna debedaha dhigtay? Marka uu sidaas u fekero
        wuxuu istusaa ku noolaanta dalka in uu weli xaq u lee yahay. Waxaa se
        maalinba ta ka dambaysa ku soo kordhaysay baqdin xoog leh, siiba marka
        uu ka fekero maamulkan oo dhaca mid kalena yimaaddo.</p>
      <p>Wuxuu ka fekeray haddii maxkamad la saaro dacwada lagu oogi karo iyo
        denbiyada lagu heli karo. Sawirradii xilliga ayuu sida albumka xasuusta
        ku rogrogay, maalmihii Mudug iyo Togdheer ayuu dib u milicsaday,
        foolxumo wax aan ahayn ayuu ka soo waayay. Askari baad ahayd oo waa lagu
        amrayay ayuu sida carruurta isku sasabay. Maxkamad ayuu isa saaray,
        denbi la’aan ayuu isku xukumay. Balaayo aan muuqan ayaa haddana cod
        xabeeb leh ku la xanshaashaqday oo mid cusub ku oogtay. Xasuuq dadweyne
        iyo bililiqo markhaati leh ayaa lagu helay. Baqdin ayuu la dhididay,
        dabadeed inta uu dacwaddii baas iska laabay kursigii degdeg uga booday
        oo Baar Afrika khamri isaga doontay, si uu waxaas oo dhan u illaawo.</p>
      <hr />
      <p>Caways ka mid ah cawaysyadii Fillo Adduun, oo ay saacaddu sagaalkii
        tiigsaynayso, ayay mid ka mid ah gabdhihii golaha fadhiyay cajaladdii
        baxaysay damisay oo Raadiyow Muqdisho shidday. Waxaa ka soo baxay sacab
        iyo sawaxan badan.</p>
      <p>“Naa waxa naga bakhtii oo cajaladda noo daa”, ayay kuwii kale isku
        mar ku la haliileen iyaga oo mooday khudbad madaxweyne iyo wax la nooc
        ah.</p>
      <p>“Abboo, hirgelintii heesaha waayee noo dhaafa.” Sacabkii iyo
        sawaxankii waa ay yar go’een, waxaana soo galay luuq iyo hees macaan oo
        dunida ku cusub. Dadkii golaha joogay ee uu Negeeye ka midka ahaa isku
        mar ayay aamuseen dhegahana raariciyeen. Waa cod gabadh da yar oo lagu
        laqanyoonayo. Tuducii hore ee heestu markii uu dhammaaday dhextaal waxaa
        u ahaa muusig si yaab leh looga daryaaminayo.</p>
      <p>Quraarad kuusan oo litirqaad ah ayuu Negeeye miis hortiisa yaal ka
        tiigsaday, waxii ku jiray oo shaah bigays ah u ekaana bakeeri yar ku
        shubtay. Ma uu cabbbin ee labada calaacalood oo dhiibsan ayuu bakeerigii
        labada dhaban kaga qabtay oo sidii uu cajiimayo hore iyo gadaal ugu
        wareejiyay. Raadiyowga ayuu labada indhood si ba’an ugu hayaa sidii uu
        codka ka soo baxaya arkayo. Waa cod ugub oo laga dhadhansanayo hilaw
        xanuun leh. Waxaad mooddaa farriin cabasho oo ka imanaysa duni aad u
        fog.</p>
      <p>Heestii markii ay dhammaatay, muusiggiina go’ay, ee ay qayladii
        jibbaysnayd ee dadweynuhu mar kale cirka isku shareertay, ayuu Negeeye
        bakeerigii sidii uu liqayo af ka la waaxan ku la booday oo waxii ku
        jiray mar keliya isku shubay dabadeed isaga oo faaruq ah miiska gunta
        ugu dhuftay. Kuwa kale heesta ayaa dareenkooda kicisay una sharxeen in
        ay tartanka caawa ku guulaysato. Laakiin isaga fekerkiisu kaas ma ahayn,
        codka heesaya ayuu gartay, waa gabadhiisii lix iyo toban jirka ahayd,
        Idil.</p>
      <p>Shalay galab ayay aabbeheed guriga ugu timid si ay ugu wargeliso
        tartanka ay ka qaybgelayso ee caawa ka dhacaya Golaha Murtida iyo
        Madaddaalada. Waxa ay se u timid isaga iyo asxaabtiisa oo inta ay isku
        sakhraameen isdilaya, iyada oo ooyaysa ayayna dib u carartay. Firxadkii
        gurigoodii waa ay dhaaftay oo waxay u gashay Leyla iyo Deeqa. Labadooda
        ayaa habeenkaa Tiyaatarka u raacay, oo kumanyaalkii qalaadaa ee ay u
        heesaysay wehel uga noqday.</p>
      <p>Dadkii Fillo Adduun mar kale ayay cawayskoodii xiisaha lahaa sii
        wateen, laakiin Negeeye waxaa ku furantay duni kale, duni aan ku cusbayn
        haddana ku cusub. Ma ilmihii yarayd baa qofka caawa raadiyowga ka
        heesaysaa? Goorma ayay intaas la’ekaatay? Waqtigu dheereeyee ma jin baa
        eryaya?! Yaa Idil fikradda ku dhaliyay? Yaa heesta u dhiibay? Kaliil
        mee, curadkii reerku? Muxuu Dunida ka og yahay? Taariikhda ma yaqaan?
        Damalweyn ma yaqaan, iyo ilmo Goodir?</p>
      <p>Negeeye arrin uu dhowaanahan ka fekeri jiray laakiin haleeliwaa kaga
        gudbanaa ayaa caawa isu ballaqday. Meel uu joogo iyo xaalad uu ku jiraba
        wax kale ha illaawo mase illaawin nimankii ay dhagartu ka dhexaysay ee
        ilmo Goodir. Wuxuu og yahay kii ugu weynaa, CaliDheere, ee waah hore
        xerownimada Xamar ku soo galay, isaga oo ganacsade ah in uu xaas iyo
        carruur ku lee yahay Degmada Kaaraan, laba isaga ka yaryar oo walaalihii
        ahina halkaa ku weheliyaan. Labada yaryar Negeeye waxaa ugu dambaysay
        iyaga oo carruur ah, dadkana ka ma uu aqoon haddii ay ka soo hor baxaan.
        Sidaas darteed mar hore ayuu dadaal u galay in uu wejiyadooda si
        qarsoodi ah ku barto si uu isaga ilaaliyo. Taasina waa ay u suurto
        gashay.</p>
      <p>Sida uu u la socdo si la mid ah ayay iyaguna u la socdaan isaga iyo
        wiilkiisuba in ay Xamar joogaan, ha ahaato ee isma arkaan. Sidii uu
        magaalada u soo degay mar keliya ayuu Cali-Dheere arkay oo ka gabbaday.
        Sababta ugu weyn ee ay isu arki waayeen waa noloshooda iyo dhaqankooda
        oo aad u ka la duwan. Meelaha uu badanaa Negeeye tago ama maro,
        waqtigana inta badan ku qaato, ilmo Goodir maba oga in ay jiraan. Wuu se
        malaynayaa haddii ay raadinayaan muddadaa in aanay fursad u waayeen.
        Sidaas oo ay tahay weligii isma uu dhigan ee intaa wuu digtoon yahay.
        Laakiin caawa baqdinta uu naftiisa uga qabo waxaa ka weyn ka uu Kaliil
        oo gaashaanqaad noqday uga qabo. Horeba taa wuu uga fekeray caawa ayay
        se ku xoogaysatay.</p>
      <p>Habeenkii ay Idil tartanka hirgelinta heesaha ku adkaatay galabtii
        xigtay, kooxdii ay wada fadhiyeen inta uu ka fasax qaatay, ayuu isaga oo
        baabuur wata gurigii ay carruurta iyo Amran degganaayeen afka saaray.
        Gurigu aad ayuu uga duwan yahay markii ay reer Rooble ku noolaayeen.
        Waxa dad buuqaya ee galaabaxaya, waxa uunsi, cadar iyo sigaar ka la
        duwan ka soo kakamaya, derbiyada sidii ay habar jin iyo boorane qabtaa u
        cuskanaysay waxa dufan madoobeeyay la ma malayn karo. Gurigu ha iska
        foolxumaado, laakiin reer Rooble laga raysay. Weli waxaa loo arkaa in ay
        ahaayeen qoys derisnimo xun oo dhaqan xun. Odaygii afka taagi jiray iyo
        duqdiisii buurnayd ee sidii laba gaal gacmaha isqabsan jiray, iyo
        gabadhoodii aan weligeed bir xalaalaysa gudaheeda la taabsiin, iyo
        geeljirkii yaraa ee ay sidooda ka dhigeen, midkoodna loo ma darsan.
        Sidii ay Amran u soo degtay gurigu waa goob khayr leh iyo xarun
        xaawalaydu ku kulanto. Waxa cudur ay dhakhaatiirtu cilinkiisa saari
        waayeen lagaga dawoobay, waxa manfac iyo madaddaalo wadajir ah laga
        helay, iyo waxa waagii beryaba miskiin hor taagan ee aan cunto ka waayin
        la ma tirin karo.</p>
      <p>Negeeye mar haddii ay booqashadiisa reerku yar tahay, maanta se u
        yimid, wuu jeclaa in uu fadhiisto oo cabbaar la joogo. Markii se uu
        arkay habraha meel walba daadsan wuu ku diiqadooday, wuxuuna ka baqay in
        uu qaar ku joogsado. Taas awgeed intii ay dhallinyarada oo uu magaalada
        u qaadi lahaa diyaar garoobayeen isagu Amran ayuu daaradda la
        taagnaa.</p>
      <p>Amran in kasta oo aanay maanta ahayn qalanjadii reer damalweyn, oo ay
        raadadkii waqtigu korkeeda ka wada muuqdaan, misana marka ay dufanka iyo
        qiiqa ka qubaysato, ee dhar bilic leh gashato, eegmadu waa ay ku
        raagaysaa. Wejigii bashaashka ahaa ee goor walba dhididka khafiifka ahi
        saarraan jiray weli waa tabtii. Indhihii galgalacsanaa ee la moodi jiray
        in ay hunguroonayaan weli waa tabtii. Waxoogaa shilays ah mooyee
        xaalkeedu waa caaddaa. Negeeye oo ay ka da weyn tahay in ay ka yar tahay
        ayaa la moodaa. Jin baa uga xoog sheegtaye naag kale ku ma uu
        doorsadeen. Imikadan qudheeda marka ay iyada oo dirac khafiif ah gashan
        hortiisa taagan tahay, ee uu gaaddada ilaa caloosha arkayo, iyo dibnihii
        buurbuurraa, neecaw hilaw ah ayaa qalbigiisa maraysa. Waxaas oo qurux ah
        jin baa calfaday, ayuu niyadda iska yidhi.</p>
      <p>Amran mooyee afartii kale inta ay baabuurkii isku gureen ayay jidka
        cabbeen. Labada gabdhood ayaa gadaal fadhiya intaana hoosta wax ka
        xamanaya oo ka qoslaya. Negeeye iyo Kaliil iyagu sidii laba sanam ayay
        iyaga oo shib ah xagga hore isdhinac qotomaan.</p>
      <p>“Maxaad la aamusan tihiin?” Idil ayaa labadii nin wayddiisay, iyada
        iyo Ubax ayaana qosol ku wada dhuftay.</p>
      <p>Negeeye dib ayuu u soo yar jalleecay. “Malaha waxaad rabtaa in aan
        sidaada Raadiyow Muqdisho ka qayliyo?”</p>
      <p>“Aabbe, miyaadan guushii xalay iigu hambalyaynayn?” “Hambalyo? Wax
        aadan ab iyo isir, dhaqan iyo dhalasho, u lahayn baad gashay markaasaad
        weliba hambalyo iga filaysaa?”</p>
      <p>“Aabbe, haddaa yaa isir iyo dhaqan u leh?” “Cidda u leh waxba kaa ma
        gelin ee yaanan waxaa dib kuugu arkin. Ma i maqlaysaa?”</p>
      <p>“Laakiin fanka maxaa xumaan ah ee ku jira?” “Xumaan oo dhan baa ku
        jirta ee anshax xumadaa dib ha ugu noqon. Sow maqli maysid? Maalin dambe
        yaanan kugu arkin.”</p>
      <p>Halkaa wuxuu ka bilaabay hadal dheer oo waano iyo talo ah, wuxuuna
        ugu celceliyay in aanay reerkoodu fan iyo fannaannimo dhaqan u lahayn ee
        ay ka fogaato. Iyadu juuq ma ay celin, intii dambe oo dhan xaggiisaba ma
        ay eegayn ee daaqadda ayay wejiga ku haysay oo duni kale ka daawanaysay.
        Waxay u egayd qof riyoonaysa, dhegaheeda waxaa ka sii baxayay sawaxankii
        iyo sacabkii xalay, qalbigeedana waxaa ka sii diirranaa farxaddii ay
        taasi ku abuurtay.</p>
      <p>Ubax mooyee qof qoyska ah oo guushaa ku ammaanay ma jiro. Amran waa
        ay canaanatay, Kaliil wuxuu ugu dhaartay haddii uu dib ugu arko in uu
        garaaci doono, odaygiina waa kan sidan u hadlaya. Yaa qaldan, ma adiga
        mise iyaga? ayay iswayddiinaysay. Ma bulshada sacabka kulul guusha kugu
        siisay mise qoyskan jaanjaanka ah? Fanka aad jeclaatay maxaa dhaama oo
        ay iyagu hayaan? Ma jinka iyo jaanka ay Amran habeen iyo dharaar u
        adeegayso? Mise sakhradda iyo tumashada silloon ee Negeeye? Mise
        shakhsiyadda isku duuban iyo dookh la’aanta Kaaliil ee aanu xataa
        qayrkii kubbadda la cayaari karin? Adduun ka la war la! Maxay ka og
        yihiin riyadaada ah in aad sida Maryan Mursal u caan baxdid? Maxay ka
        yaqaannaan gacaliye Farxaan ay dhunkashadiisa keli ahi dunida oo dhan
        kaaga qaalisan tahay? Maxay ka og yihiin liibaanta aad ka heshid marka
        ay farihiisa iyo dibnihiisu ku taabtaan? Maxay ka og yihiin waxa
        wadnahaaga ka buuxa? Waxaas oo dhan waxba ka ma oga ee qiiqa iyo qaadka
        ha iskaga dhex jireen.</p>
      <p>Negeeye maalintaa carruurta wuxuu geeyay dukaamo Xamarweyne ku yaal
        oo aanay markaa ka hor tegin, si aad ah ayuuna u soo arrad tiray, taas
        oo ahayd arrin uu ku liitay. Wuxuu kale oo casho aad u wanaagsan ka
        siiyay baar qurux badan oo aanay weligood meel la mid ah hore u
        gelin.</p>
      <p>Fiidkii markii ay soo noqdeen hablihii inta uu guriga dhigay ayuu
        Kaliil baabuurka ku qaatay oo magaalada ku la noqday. Makhaayad yar oo
        aan laga aqoon ayay kuraas debedda taal, meel dhegaha dadka ka yar fog,
        fadhiisteen shaahna dalbadeen. Kaliil wuxuu noqday caato dheer, wuxuuna
        dhigtaa sannadkii dugsiga sare u dambeeyay. Waa nin urursan oo haddii
        da’diisa loo eego aad u qaladdaad yar. Dhar xidhashada iyo nadaafadda
        guud waxaa ka muuqda xilkasnimo iyo dishibbiliin wanaag. Hadal yaridii
        uu la yaraa ayuu la weynaa-day, waana ay adag tahay in uu cid wax
        wayddiiyo, haddii isaga wax la wayddiiyana jawaab waafi ah ma bixiyo.
        Waxaas oo dhami se waa dabaciga guud ee shakhsiyaddiisa dhabta ah weli
        wax badan laga ma saadaalin karo; nin yari waa nin ban soo ordaya. Isaga
        qudhiisa nolo-shu waxay u tahay wax ban soo ordaya, kolayga ay soo
        siddana far-xad iyo fajiciso wax ku jira la ma oga. Negeeye denbi wuu ka
        dareemaa aabbennimada Kaliil ee uu dayacay, laakiin wuxuu ku laab
        fayoobaadaa marka uu isagu carruurnimadiisa dib u jalleeco. In aan
        Kaliil habeen keliya gaajo ku seexan, dunidana lagu ciilin, halka uu
        isagu gaajo iyo silic ku soo koray, ayuu ku fekeraa. Aad isuma arkaan,
        arrinta ilmo Goodir ayaa se ah sababta kulankan caawa.</p>
      <p>Inantii shaaha u keentay markii ay ka tagtay ayuu inankii ku
        yidhi:</p>
      <p>“Damalweyn baan ku dhashay kuna kacaamay, maxaan markaa uga imid ayay
        ku la tahay?”</p>
      <p>“Xor baad ahayd.” “Laakiin waxa xorriyad loo sameeyaaba sabab ayay
        lee dahay.” Kaliil ma hadlin, Negeeye ayaa dabadeed raaciyay: “Habeenkii
        aan dhashay ayay aabbahay dileen, ka dibna ku heshiiyeen in ay
        dhiiggayga duudsiyaan. Haddii aan yeeli waayayna soo dhacsigii aanadayda
        cidna garawsho kagama aan helin.”</p>
      <p>“Waa ayo cidda ku duudsiday ee aad garawshaha ka wayday?” “Umad dhan,
        shisheeye iyo sokeeyeba.” “Waxaa igu maqaalo ah magtii aabbahaa in la
        bixiyay, arrintana laga heshiiyay, adiguna aad dhaaratay”, ayuu Kaliil
        yidhi isaga oo indhaha aabbihii ee nalka makhaayadu hayo toos u
        eegaya.</p>
      <p>Hadalkaasi Negeeye kagama farxin. Wuu malaynayay in uu Kaliil warkaa
        cid kale ka maqlay, waayo dad badan oo ay isxigaan ayaa intaa Damalweyn
        ka yimaadda, guriga Amran ee uu goor walba raashinka rooxaanta loo
        kariyaa ka bisil yahayna waa bartilmaameed ay dadkaas gaajaysani soo
        wada beegsadaan. Laakiin ma war sidaas u tifotiran? Waxa uu caawa Kaliil
        ku hadlayaa waa dhaliishii weligii loo soo jeedin jiray ee uu ku daalay.
        Garawshaha uu curadkiisa ka waayay waa ayo cidda uu ka sugayaa?</p>
      <p>Kaliil isagu arrinta ilaa yaraantii xan ayuu ku maqli jiray, laba
        sano hortood ayuu se oday reer damalweyn ah oo Xamar soo booqday sidii
        ay wax u ahaayeen oo dhan uga sheekeeyay. Intii maalintaa ka dambaysay
        dabeecadda labadiisa waalid indho dheer ayuu u lahaa, wuuna ka xumaa in
        ay arrin sidaas u weyn ka qarinayaan. Sidaas oo ay tahay haddana isma
        dareensiiyo tariikhda aabbihii in ay isaga wax badani ka khuseeyaan.
        Noloshiisa yar ku ma xidhiidhin karo dhacdooyin iyo xilli sidaas uga
        fog.</p>
      <p>Negeeye isaga oo fekerka yarka fahmay kana xanaaqay ayuusan haddana
        doonayn in uu u muujiyo. Caawa in ay si cad u wada hadlaan ayaa muhiim u
        ahayd.</p>
      <p>“Fikraddaadu ha dambayso, waxaa se muuqata arrinta in aad ka
        dheregsan tahay”, ayuu yidhi Negeeye.</p>
      <p>“Bartire meel ma wada joogo warna isku ma seeggana.” “Ciddii doontaa
        ha heshiiso, magtii la doonana ha la ka la qaato, ee aniga oo keliya
        ayay i khusaysay.”</p>
      <p>“Miyaad ku khasbanayd in aad dhaaratid?” ayuu Kaliil aabbihii
        wayddiiyay isaga oo xiganaya faallo uu odaygii u warramay ka maqlay oo
        ah Negeeye in uu Ilaah iyo aadami labadaba ku wacad furay.</p>
      <p>“Haa, waan ku khasbanaa. Adigana waxaa ku la gudboon in aad garatid
        cidda maanta ciil qabtaa in aanay adiga ahayn ee ay tahay iyaga, waayo
        ciilqab waa inan gumeed. Waxaan kaaga digayaa nimankaasi in aanay
        weligood sabrayn, sidaas darteed aad meel kasta oo idin kulansiin karta
        ka fogaatid.”</p>
      <p>“Nimanka aad sheegaysaa in ay halkan innala joogaan sow ma ogid?”
        waxaa wayddiiyay Kaliil.</p>
      <p>“Haa, waan og ahay.” “Markaa haddii ay doonaan waa ay ina heli
        karaan, sow ma aha?” “Wax waliba waqti ayay leh yihiin. Waxaa laga
        yaabaa aniga in ay igu dhici waayeen, waayo waa ay og yihiin in aan
        hubaysan ahay, adiguna imika ka hor nin yar baad ahayd. Si ay tahayba
        waxa ay samayn waayeen inama khusayso ee waxa ay samayn karaan ayaa ina
        khusaysa.”</p>
      <p>Wuxuu ku talo jiray in uu yarka u warramo una digo, wuxuu se imika
        hor fadhiyaa nin weyn oo isaga qaladaad ku eedaynaya. Malaha waa ka la
        maqnaanta badan ee haddii aad koritaankiisa joogto u la socon lahayd
        waad aqbali lahayd ninka sidan kuu dhaliilayaa in uu yahay dhallaankii
        shalay.</p>
      <p>Kaliil digniinta habeenkaa waxba ku ma qaadan waxbana ka ma soo
        qaadin. Markaa ka hor iyo ka dib toonna baqdinta ilmo Goodir ku ma
        seexan ku mana soo toosin. Isaga oo og aanada aabbihii in ay tiisa tahay
        ayaanay haddana marnaba naftiisu ku qancin in sababtaa loo malgi
        doono.</p>
      <p>Kulankaas isaga iyo aabbihii laba bilood muddo aan ka badnayn markii
        laga joogay ayuu Kaliil goor caways ah gurigooda Kaasa Boballaare ku
        yaal u soo lugeeyay. Wuxuu ka soo baxay shineemo Hodan, wuxuuna soo dhex
        maray Suuqa Siigaale oo laga ka la carraabay, oo malaha ah suuqa dunida
        ugu foolxun uguna nadaafad daran. Waa cooshado mugdi ah oo jawaanno
        duugoobay, jiingado daxalaystay iyo qoryo gaboobay ka dhisan. Waxaa
        daadsan qudaartii iyo waxyaalihii kale ee maanta halkaa lagu iibinayay
        oo aan la xaaqin. Ur ka la duwan oo xoog leh ayaa cooshadaha cidlada ah
        ka soo baxaysa, waxaana marba dhan isu baacsanaya eey, bisado, jiirar
        iyo baranbaro.</p>
      <p>Wuu tallaabo dheereeyay si uu meesha foolxumadeeda dhakhso u dhaafo.
        Markii uu suuqa ka sii baxayay wuxuu arkay laba qof oo si miiggan u soo
        daba socda. Dhiillo isma gelin ee socodkii ayuu sii watay. Wax yar ka
        dib, intii aanu weli xaafadaha ilayska leh gaadhin, ayay labadii nin soo
        gaadheen, iyaga oo aad ugu dhow ayay dhinacyada ka ka la mareen, midkood
        ayaana ku tiraabay:</p>
      <p>“Kaliil!” “Waa kuma?” ayuu u celiyay oo tallaabada yar dhimay. Halkii
        uu jawaab ka sugayay ayuu kii dhanka kale ka marayay toorray xiiraysa
        calosha ka mariyay. Isaga oo dooxan ayuu hubkii iyo ninkii ku dhuftay
        degdeg isugu duubay. Laakiin kii kale ayaa toorray kale degdeg kelyaha
        uga darandoorriyay, ilaa uu isaga oo calal dhiig leh u eg maydnimo
        dhulka u dhacay. Waxay ahaayeen ilmo Goodir, labadii Cali-Dheere ka
        yaryaraa.</p>
      <p>Miskiinkaa aan waxba galabsan waa taa god loo qoday ee iil lagu
        gufeeyay ciidna lagu daboolay. Maryihiisii dhiigga lahaana waa taa god
        kale lagu aasay. Waxaa ka soo hadhay oo keliya timihii maydkiisa laga
        xiiray, iyagiina markii ay Idil damacday in ay aasto waa taas dabayshu
        ka ka la filiqday.</p>
      <p>Kaliil nolosha miyuu ka hadhay mise iyada ayaa ka hadhay? Miyay ka la
        leexdeen mise waa ay ka la ambadeen? Xaqiiqadiisa yari ma waxay qayb ka
        tahay xaqiiqo weyn, mise waxay u taagan tahay iskeed? Horta xaqiiqo yar
        iyo mid weyni ma ka la jiraan? Xabbad caleen ah oo geed ku taal xidhiidh
        ma la lee dahay caleemaha kale? Marka ay go’do geedku ma tabaa, iyadu se
        geedka ma tawdaa? Miyay ka raysataa mise waa ay u darsataa, mise waa ay
        macno beeshaa oo luntaa? Hore macno ma u lahayd?</p>
      <p>Haddii aad indho beeshid arag la’aantu miyaa ay tahay in ay dunidu
        mugdi noqotay? Haddii se aad dhego beeshid aamusku miyuu yahay in ay
        sanqadhu go’day? Dhegoole onkod ma yaqaan, indhoole se hillaac? Labadaas
        xaaladood ee ay mid waliba ka kale xaqiiqadiisa ka baxsan tahay ka
        indhaha iyo dhegaha qaba sow xaqiiqadiisa ku ma wada jiraan? Sidaas sow
        garashu ku noqon mayso hirar ka la shisheeya oo marba hirka muuqdaa
        yahay waxa sugan, wixii kale oo dhamina male male iyo hummaag?</p>
      <p>Ma jirtaa xaqiiqo ka baxsan aragga, maqalka, dhadhanka, urinta iyo
        taabashadu? Riyada, mala’awaalka, farshaxanka iyo afshaxanku, tusaale
        ahaan, xaqiiqada ma ku lid baa mise waa hirarkeeda fogfog oo dirqi ku
        muuqda?</p>
      <p>Negeeye wax badan ayuu qof dhintay arkay, qaar badan ayuuna
        gacantiisa ku malgay, waa se markii labaad ee uu aas ka qaybgalo. Markii
        hore waxay ahayd ayeydii Dahabo. Maanta ayuu dareemay xanuunka ay lee
        dahay qof dhan oo soo taagan in ay dadkiisu waayaan. Waa inankiisii keli
        ahaa ninka ciidda hoos maray, rag ilmo Goodir ugu horreeyaanna waa ay
        isu dhaarsan yihiin. Wuxuu xasuustay maahmaahdii reer miyiga: “Haddii uu
        Ilaahay wiil ku siin waayo cadawgaaga ayuu kaaga hiiliyay, haddii aad
        adigu dhali waydana cadawgaaga ayaad isaga hiilisay, haddii aad madi
        dhashana cadawgiisa ayaad uga hiilisay (cadawga ayaad u hiilisay).”</p>
      <p>Amran iyo hablihii oo baroori ka dhammaatay meel dhinac ah ayay dumar
        kale ku hayaan, laakiin Negeeye Kaliil ayuu bud’dhigayaa. Markii ciidda
        lagu rogay ayuu wadaad kitaab yar oo duug ah kilkisha ka la soo baxay,
        dadkiina wayddiiyay magaca ninka la xabaalay iyo ka hooyadii. Markii loo
        sheegayna sidii qof nool ayuu ku la taliyay: “Kaliil Amranow, waxaa kuu
        imanaya laba malag, waxay ku wayddiinayaan Ilaahaaga, diintaada iyo
        ergaygii laguu soo diray. Waxaad u sheegtaa: Ilaahaygu waa Alle,
        diintaydu waa Islaam, rasuulka la ii soo dirayna waa Maxamed…”</p>
      <p>Negeeye wuu garanayay afkaasi in uu yahay af diineed aanu wax badan
        ka aqoon, wuu se la yaabay wadaadka oo aad mooddid in uu qof hor taagan
        wax u sheegayo. Runtii Kaliil ma maqlayaa waxa loo sheegayo? Ma waxaa
        lala hadlayaa raqdan qabow ee godka dhex taal, mise naftii oo aan
        muuqan? Waxaa kale oo uu Negeeye la sii yaabay sababta inankiisa loogu
        magacaabay ina Amran. Markii aaska laga dareeray ayuu se taa Diiriye ka
        shaafiyay: “Qofna aabbihii la ma hubo hooyadii se waa la hubaa.”
        Dabadeed Negeeye wuxuu xasuustay maalintii ay Amran iyada oo Kaliil
        xambaarsan u la timid.</p>
      <p>Geeridu waa xaq, tan se masaalkeed la ma arag. Amran uurkutaallada ay
        qabtaa curadka ay wayday oo keliya ma aha ee sida ay ku wayday baa laba
        geeriyood ku ah. Waxay hubtaa dhimashadiisa in ay iyadu sabab buuxda u
        tahay. Waa taas iyada oo qaylinaysa daaradda guriga hawaarta, ee labada
        gacmood mar dhulka la dhacaysa mar madaxa marna bawdyaha. Quruumaheedii
        oo dhami waa kuwaa ku soo xoomay, waxba se u ma qaban karaan. Buraanbur
        ay muruga-du u hal abuurtay ayaa oomato u ah oo ay habeen iyo maalin
        afka ku haysaa:</p>
      <p>Danabkaan dhaloow hooyo anigaa ku dilay Anigaa kugu dooxay ableydii
        darrayd Daabka anigaa hayoo degdeg kuu la dhacay Dakano kaa fog anigaa
        debed kuugu xidhay Dacar qooshan anigaa dawo kaaga dhigay</p>
      <p>Taas waxa ay ka waddo cidina ma fahamsana. Sir buuraha ka culus
        baddana ka baaxad weyn ayay weligeed caloosha ku sidday oo ay maagganayd
        in ay Kaliil ku wareejiso. Maalinta uu dugsiga dhammeeyo ee noqdo nin
        culayska intaa la’eg qaadi kara ayay la sugaysay. Laakiin waxay ahayd
        meel Alle wax ka wado. Inta ay nafteeda hiifayso in la’eg ayay Negeeye
        hiifaysaa; in la’eg ayay macangegnimada iyo hubsasho la’aanta ilmo
        Goodir hiifaysaa; in la’eg ayay odaygii inkaarta qabay ee reer Damalweyn
        hiifaysaa; in la’eg ayay qaddarka hiifaysaa.</p>
      <p>Negeeye markiiba wuu ogaaday ilmo Goodir habeenkii ay dilka geysteen
        in ay magaalada ka baxeen, taas oo ahayd tallaabada keliya ee uu hubay
        in ay qaadayaan. Dabadeed toddobaad dhan ayuu keligii ahaa oo khamri iyo
        sigaar isku daldalayay in ay cidi u soo gashana diiday. Mar haddii aanu
        maanta gacantiisa ku aarsan karin, dacwad dalluun ka qoddo dheer oo aan
        gunteeda cidina ka gayoonayn in uu daboolka ka rogo wuxuu ka door biday
        in uu ilmo Goodir waqtiga la sugo. Sidaas ayaan dilka Kaliil cid loo
        qabto iska daaye cidna loo dacweyn.</p>
      <p>Saddex toddobaad ka dib, Negeeye oo sidiisii koox rag iyo dumarba leh
        Fillo Adduun si habsami leh u la bulshaynaya, ayay Amran oo aan weligeed
        halkaas ku soo booqani kediso ugu timid. Raxmo-Yarey oo albaabka ka
        furtay ayay in uu u soo baxo u fartay, iyaduna geed beerta ku yaal
        hooskiisa ku sugtay. Isaga oo feedho qaawan, cankana qaad uga buuxo, oo
        dhidid ka qubanayo, ayuu u soo baxay. Intii uu ku soo socday waxay ka
        fekertay in ay yihiin labada qof ee dunida ugu ayaandaran.</p>
      <p>“Berri ayaan Damalweyn u socdaalayaa ee hablaha ka sii war hay,” ayay
        ku tidhi.</p>
      <p>“Maxaa Damalweyn kaa jira?” “Nimankii wiilkayga qashay ayaan
        raadsanayaa.” “Oo maxaad ka qaban kartaa? Miyaad dagaal tegaysaa?”
        “Dagaal iyo dood mid ay noqotaba waa in aan tagaa.” “Amran, arrinta ha
        iga dhabqin ee aniga ii daa.” “Dhegeyso Negeeye, waxay i la tahay in la
        joogo goortii aynu sidii dad waaweyn u wada hadli lahayn.”</p>
      <p>“Haye?” Waa ay aamustay. Sidii ay wax ugu sheegi lahayd waa ay soo
        diyaarsatay, erayada ay ku dhihi lahaydna soo xulatay, laakiin hadalba
        wuu ka soo bixi waayay. In ay qof qalbi adag tahay ayay weligeed isu
        haysatay, laakiin maanta ma qalbi adka. Oohin ayay ka wareegtay, illin
        iyo dhidid isku milan ayaana wejiga qooyay, orod ayayna ganjeelada kaga
        baxday.</p>
      <p>Negeeye waxaa ku dhacay yaab iyo fajac, wuxuuna aad isu wayddiiyay
        waxa ay doonaysay in ay ka la hadasho ee ay awoodi wayday. “Sidii dad
        waaweyn” maxay ka wadday? Awal ma sida carruurta ayay kuu la hadli
        jirtay? In kasta oo ay Amran feker yaab leh ku ridday, haddana galabtaas
        ka ma uu daba tegin. Xaalad tumasho oo aan la quudhi karin ayuu ku
        jiray, sidaas darteed wuxuu ku tashaday in uu hawshiisa iska sii wato oo
        berri gurigeeda kaga war doono.</p>
      <p>Maalintii xigtay qaaddiro darteed ayuu hurdada aad ugu daahay, kowdii
        duhurnimo ayuuna kacay. Saddexdii galabnimo ayay ahayd markii uu
        gurigeeda yimid, laakiin Amran ma ay joogin oo saaka ayay baabuurkii u
        horreeyay ku dhacday. Markii uu gabdhaha xaalka hooyadood ka waraystay
        ku ma ay kordhin wax aan ahayn in ay nimankii Kaliil dilay Damalweyn ka
        doonatay.</p>
      <p>Intii aanay Amran Xamar ku soo noqon Negeeye wuxuu ogaaday in ay
        Damalweyn ka dhacday gar jilibcarro ahi. Gartaasi waxay dhex martay ilmo
        Goodir oo dhinac ah iyo Amran iyo Xaaji Haybe oo isku dhinac ah, waxaana
        gawaanta dhexe taallay naftii mindiyaha lagu gooyay ee Kaliil. Gun iyo
        gunaanad xaajadaasi waxay noqotay sidan: Kaliil ma uu ahayn ina Negeeye.
        Wuxuu ahaa ina Xaaji Haybe. Gole ay ilyartu isqabatay ayay Amran iyo
        Xaajigu taa isla qirteen.</p>
      <p>Sidaas ayay ahayd. Siddeed iyo toban sano ka hor markii ay Amran
        uurka Kaliil isku ogaatay Xaajiga ka la ma ay gabban in ay u sheegto
        xaqiiqada uu isagu sababteeda lahaa. Isaguna wuxuu talo waayeel uga
        dhigay: “Amran, dantaada ma ahi adiguna dantayda ma tihid ee ina wada
        astur. Lacagtaas nooli iyo nolol ka sii dhigo oo Negeeye meel uu jiraba
        kaga daba tag.”</p>
      <p>Amran waa ay yeeli kari lahayd in ay Xaaji Haybe faraqa ku dhegto,
        laakiin sidii uu isaguba sheegay iyada oo soddon jir ka yar danteedu
        lixdan jir ku ma jirto. Sababtaas ayay taladiisa u qaadatay oo Negeeye u
        soo raadsatay. Dharaartii ay Baydhabo ugu timid waxii illin ka dhacaysay
        ka dhab ma ay ahayn, waxa ay se ku heshay naxariista Negeeye kaas oo aan
        aad u naxariis badnayn.</p>
      <h3 id="section-10">11</h3>
      <p>Waa shantii galabnimo, qorraxduna waa ay qabowday oo dharkii caddaa
        ee maanta mid ka qurux badan oo dahab u eg ayay gashatay. dayrka dhagaxa
        ah ee dhinac ka qabyada ah, ee ganjeelada buluugga iyo caddaanka ah leh,
        waxaa ku dhex yaal laba qol oo keliya oo isu furan albaabkooduna yahay
        loox cagaaran. Dhulka deryka iyo labada qol u dhexeeyaa waa ciid,
        waxaana ka baxay doog khafiif ah oo gogol la moodo. Doogga waxaa ka sii
        qoyan hogol duhurkii magaalada martay, waxaana dhan ka mayracanaya laba
        qoolley, dhanka kalena waxaa dermo ku fadhida gabadh ilmo nuujinaysa.
        Iyada oo baraad la, ilmaha dhabta u saaranna daawasho ugu maqan, ayay
        xasuusatay beri ay yarayd oo ay caruusad ay ku cayaaraysay ka dhigtay
        ilmo ay dhashay oo naas aan weli u soo bixin nuujisay. Iyada oo
        xasuustaa ku maqan oo yar dhoollo caddaynaysa ayaa ganjeeladii la
        garaacay. Inta ay dharka urursatay fadhigana hagaajisatay ayay
        tidhi:</p>
      <p>“Soo dhaaf!” Qofkii wuu soo galay, mise waa Raage. Deeqi iyada oo
        farxad ka la badatay ayay ku qaylisay: “Alla waa Raage! Alla waa Raage!
        Alla hooyaday waa waliyad, habeen hore ayay soo dayntaada ku riyootay!”
        Iyada oo aan ilmihii dhigin ayay Raage albaabka kaga hor tagtay oo isku
        duubtay.</p>
      <p>Waa keligeed, qoyskooda oo badanaa u yimaaddana cidi ka la ma joogto,
        Leyli iyaduna waxay jirtaa shaqadii dugsiga. Raage gabadha u dhalatay ee
        lixda bilood jirta, oo Hoodo loo bixiyay, hore ayaa xabsiga loogu soo
        tusay. Markii ay isaga iyo Deeqi cabbaar isku duubnaayeen, ee dhunkasho
        isku la daaleen, ayuu Hoodo la wareegay, wuxuuna dareemay farxad uu wax
        badan kaga illaawey darxumadii xabsiga.</p>
      <p>Daaraddii iyo gurigii uu muddada dheer ka maqnaa, had iyo goorna ku
        fekeri jiray, ayuu doc walba ka eegay oo dhinac dhigay sawirradii uu
        jeclaa ee uu maskaxda ku haystay ee uu had iyo jeer isku maaweelin
        jiray. Wax walba wuxuu u jeclaystay si xad dhaaf ah oo aad uga badan
        intii aan la afduubin. Gaar ahaan Deeqa iyo Hoodo waxay u la mid
        ahaayeen duni uu ka dhintay oo u soo noolaaday.</p>
      <p>Markii xabsiga loo beddelay waxaa laga joogaa sannad, muddadaana ugu
        yaraan toddobaadkiiba mar Deeqa iyo Leyli waa ay soo booqan jireen.
        Beryahan dalku fowdadii ayuu ku sii fogaaday; mucaaradkii hubaysnaa
        gudaha ayay ka soo buuxsameen, maamulkuna waa sakaraad. Si fudud ayaa
        dadka loo dilaa, si fudud ayaa xabsiga lagu galaa, si fudud ayaa haddana
        looga bixi karaa. Qof kasta oo maamulka awood ku lahaa wuxuu bilaabay
        sahay urursi, wuxuuna ku dadaalay mar haddii uu dalka ka cararayo in uu
        boorsada ku sii qaato lacagta ugu badan ee uu heli karo. Sidaas ajligeed
        Xabsiga Dhexe wuxuu ka mid ahaa meelaha uu ka ganacsiga dadku sida
        firfircoon uga socday.</p>
      <p>Dad u xidhnaa denbiyo waaweyn, oo uu dilku ka mid yahay, ayaa inta
        lacag laga qaaday iyaga oo laafyoonaya duhur albaabka ka baxay, kuwo
        kale oo dulmi ku xidhan laakiin aan lacag haysan ayaana halkaa ku
        abaaday. Mar haddii se ay duufaanta taliska ridaysay xoog lahayd, oo si
        waalli ah wax walba jirridda ugu bixinaysay, kuwa dadka ka ganacsadaa
        iyaguna degdeg la mid ah ayay ku shaqaynayeen, si xawli leh ayuuna
        sicirku hoos ugu dhacayay.</p>
      <p>Maxaabbiista raashin loo ma hayo, askarta ilaalinaysa mushahar la ma
        siiyo, cidina ma ka la haybaysato, qof waliba nafta ayuu nacay oo
        dhimashada dan ka ma leh. Qof waliba meesha uu furaheeda hayo isaga ayaa
        iska leh. Waxaa la marayaa in baakidh sigaar ah iyo marduuf qaad ah
        maxbuuska lagu sii daayo. Kuwii intaasna laga waayo bilaash ayaa oodda
        looga qaadaa. Waxaa bilaabatay xaalad aan denbiile iyo denbilaawe ka la
        lahayn. Qof waliba waa denbiile haddii wax laga helayo, denbi kasta oo
        uu galana loo ma qabto haddii uu wax bixiyo.</p>
      <p>Saddex bilood iyo labaatan cisho oo uu godka ku jiray, iyo sannad iyo
        bil uu Xabsiga Dhexe ku jiray, markii uu xidhnaa ayaa Raage loo sheegay
        in uu albaabka ka baxo. Dulmi badan ayuu tirsanayay, wuxuu se ka nasiib
        badnaa kuwo tobannaan sano iyada oo aan xataa maxkamad la geyn halkaas
        ku dabranaa.</p>
      <p>Fiidkii ayay Leyli si lamafilaan ah Raage guriga ugu timid, waxayna u
        faraxday si aan xad lahayn.</p>
      <p>“Alla walaal, ducadii waa la iga aqbalay. Dhawrkii cisho ee ugu
        dambeeyay ugu yaraan malyuun goor Ilaahay waan ka baryay in dhakhso
        laguu soo daayo. Laba arrimood oo i la soo gudboonaaday midna ma aan
        doonayn adiga oo xidhan in aan sameeyo…”</p>
      <p>“Kow, midi waa in aad guursanaysid”, ayuu Raage Leyla hadalka kaga
        boobay</p>
      <p>“Haa, taasi waa sida aad u garatay. Ta kalena waa aabbe iyo hooyo oo
        fiise ii soo diray doonayana in aan Ingiriiska ugu tago. Hooyo bukaan
        ayay noqotay oo waa ay ii baahan tahay.”</p>
      <p>“Leyla, ma run baa? Miyaad guursanaysaa?”</p>
      <p>“Walaal, waan kaala xishooday adiga oo xabsi ku jira in aan
        waxyaalahaas ku la soo qaado. Nin aannu meel ka wada shaqayno oo aanu
        muddo wada soconnay ayaanu isguursanaynaa, haddii Alle idmo. Hore
        waxaannu ugu heshiinnay in aannu dib u yar dhigno, laakiin mar haddii
        aan dhoofayo waa in aanu isa sii guursannaa.”</p>
      <p>“Waa talo fiican. Markaa ma adigaa soo noqonaya mise isaga ayaa Yurub
        imanaya?”</p>
      <p>“Dalkii waakan sii xumaaday, hooyana igama maaranto, markaas waxaan
        ku talo jiraa in aan xaggaa fiise uga soo qalqaaliyo. Idinka qudhiinna
        waan isku dayi doonaa in aan dalka meel uun idiinka saaro.”</p>
      <p>Sidaas ayaa qofka aad jeceshahay Soomaaliya maanta loo la hadlaa. In
        dalka la iska saaraa waxay la macne tahay in dhimasho la hubo la iska
        badbaadinayo.</p>
      <p>Galabtii Raage la soo daayay tii ku xigtay Leyli waxay guriga keentay
        Axmed oo ahaa ninkii ay isjeclaayeen. Hore ayay isaga iyo Deeqa isu
        barteen, laakiin galabta wuxuu u yimid in ay Raage isbartaan.</p>
      <p>Axmed, oo loo yaqaannay Dhabarey, Leyla guyaal aan badnayn ayuu ka
        weyn yahay, laakiin waa nin shilis oo la moodo in uu intiisa ka weyn
        yahay. Hore u ma uu guursan, waana nin aad u furfuran oo kaftan iyo
        qosol badan. Markii hore ee ay Leyli Caymiska Qaranka ka shaqayn jirtay,
        intii aanay jaamacadda bilaabin, ayay Dhabarey oo isaguna berigaas
        shaqada ku cusbaa isbarteen. Berigaa intan wuu ka dhuubnaa, sidan ayuuna
        u kaftan badnaa. Berigaas wax xidhiidh ah ma ay yeelan, imika ayuu se u
        qirtay markaaba in uu ka helay laakiin u arki jiray naag kibir
        badan.</p>
      <p>“Markaas miyaad iga baqday?” ayay wayddiisay. “Maya, weligaaba kibir
        badnow waan ku laylyi lahaaye, waa adigii si lamafilaan ah shaqada uga
        tagay, meel aan kuu raaco ayaanan garan waayay.”</p>
      <p>“Waa iska nasiib, waxii aan soo maray ayaa ii qorraa.” “Waxba ha
        qoomamoon, waxii farxad inaga tagtay waa aynu qallayn karraa. Dhunkasho
        walba shan jeer ayaynu ka dhigaynaa.”</p>
      <p>Runtii barashada Dhabarey waa ay u ayday. Kaftanka iyo qosolkiisa
        badan ee la moodo ilmo yar oo aan hawl adduun qabin waxay ku illawday
        xanuunkii ay guurka Negeeye ka qaadday. Iyada oo aan nin ahaan u jeclaan
        ayay dadnimadiisa jeclaatay. Iyaga oo aan wada shaqaynta wax ka badan
        wadaagin ayayna agtiisa iyo sheekadiisa u hilawday. Iyada oo aan
        dareenka ay wehelnimadiisa ka heshay wax u la mid ahi jirin ayay markii
        ugu horreysay ruwaayad ku casuntay. Qunyar qunyar ayay dabadeed
        isaragtay iyada oo jacayl besteed la ah.</p>
      <p>Habeen ay shineemo ka soo wada baxeen, markii ay isa sagootiyi
        lahaayeen, ayuu isla yar taagay una sheegay in uu jecel yahay. Inta ay
        farxad la waalan gaadhay, dhunkashana ku boobtay, ayay ku qaylisay:</p>
      <p>“Alla gacaliye Axmed, aniguba in aan ku jecel ahay waad og tahay!
        Waan hubay in aad i jeceshahay!”</p>
      <p>Dhabarey sigaarkana ku dheh oo wax balwad ah ma leh, nolol iska qabow
        oo waxiisu ku filan yihiin ayuuna ku nool yahay. Reerkoodu dhaqaale
        ahaan waa ay iska ladan yihiin oo dukaan iyo dhawr guri ayay magaalada
        ku leh yihiin, beer weyna duleedka Afgooye. Laakiin isagu shaqadiisa
        ayuu ku qanacsan yahay. Wuxuu qol kaga jiraa guri aabbihii lee yahay oo
        ku yaal Boondheere. Waqtiga uu fasaxa yahay makhaayadda ayuu asxaab ku
        la kaftamaa, ama shineemo ruwaayad iyo kubbad mid uun galaa. Ma aha,
        sida Raage, qof siyaasad lagu falay, isboortiga iyo filimada ayaana ugu
        badan waxa uu ka sheekeeyo. Reer miyiga iyo reer gobolka uu had iyo goor
        xifaaleeyo waxaa u sabab ah isaga oo in uu Xamar ku dhashay wax weyn u
        haysta. Taasi waxay iska hor taagtay in uu nolosha Xamar ka baxsan haba
        yaraato ee wax ka barto. Xataa af soomaaliga wuxuu ka yaqaan kana
        qiimeeyaa inta Banaadir lagaga hadlo.</p>
      <p>Dhabarey maalintii la isbaray tii xigtay seeddigii Raage si uu
        noloshii xabsiga uga fogeeyo wuxuu u dalxiis geeyay beertooda Afgooye
        iyo Xeebta Jasiira. Labadooda iyo labada gabdhood ayaa wada qaatay
        baabuurka Dhabarey, Hoodona waxay kaga tageen reer abtigeed.</p>
      <p>Barqo kulul markii ay Afgooye wax yar ka baxeen ayay waddadii laamiga
        ahayd mid ciid ah uga leexdeen. Dabadeed inta ay baabuurkii meel
        dhigteen ayay wadiiqo dhulka ka yar sarraysa oo gacan beeraha waraabiyaa
        dhinac qulqulayo ku lugeeyeen. Caleenta muuska ee wadiiqada labada dhan
        kaga soo foororta, ee ay dabayshu ruxayso, laga ma garto xer xadraynaysa
        ama hablo dhaantaynaya. Kulaylka qorraxda waxaa debcinaya hawo bari ka
        soo dhacaysa oo webiga soo dul maraysa iyo rays udgoon oo dhulku soo
        daacayo. Caleenta muuska waxaa saaran sayax. Webiga iyo damasha waxaa
        isaga gooshaya shimbiro aan tiro iyo xaddi lahayn. Magacyada
        shimbirahaas oo ay badankooda garan waayeen ayay intii ay tamashlaha ku
        jireen isku xujeeyeen.</p>
      <p>“Beertaas ma u jeeddaan?” ayuu yidhi Dhabarey isaga oo tilmaamaya
        beer aad u weyn oo midig ka xigta. “Inta ay isu ka la jirto ma malayn
        kartaan, sida aan maqlay waa beerta labaad ee Soomaaliya ugu weyn.
        Berigii sixirka hantiwadaagga lala wareegayay ayaa shirkad talyaani ah
        laga qarameeyay, haddana beri dhexdaas ah ayaa nin agaasime ah hadiyad
        loo siiyay. Muuska ka soo go’aa miisaaniyadda dalka qayb weyn ayuu ka
        noqon lahaa.”</p>
      <p>Raage iyo dumarkii beertii ayay wada eegeen. “Laakiin qaybta dalagga
        la idinka qaado isagana sow laga ma qaado?” ayuu Raage wayddiiyay.</p>
      <p>“Maxaa looga qaadayaa iyada oo dhan baaba bilaash loo siiyaye!”
        Markii ay wax yar socdeen ayuu haddana beer kale tilmaamay. ”Taas kalena
        ma u jeeddaan? Qoys weligii beeroley ahaa ayaa laga qaaday, haddana
        waxaa leh nin ay madaxweynaha qaraabo yihiin. Weligii ka ma shaqayn ka
        mana faa’iidaysan, waa taa kayn noqotay. Bal kuwii dheefsan lahaa muxuu
        ugu qoonsaday?”</p>
      <p>“Axmed, yaa khii siyaasadda waa la idinku wada falaye naga dhaaf. Sow
        tii aad lahayd ma xiiseeyo?” waxaa tidhi Deeqa oo sidii Raage loo xidhay
        siyaasadda ka waalatay.</p>
      <p>Beertii ay u socdeen markii ay soo galeen waxaa ka hor yimid hugunka
        dabaysha iyo muuska cayaaraya oo u eg dabbaaldeg iyaga lagu soo
        dhoweynayo. Waxay isu ka la jirtaa ili ka aragtay. Geedo aan badnayn oo
        cambe ah mooyee inta kale waa muus. Sidaas oo ay u weyn tahay haddana
        hawsha ay reerku geliyaan iyo manfaca uga soo noqdaa isma leh. Maamulkan
        la isku ibtileeyay ayaa beeralayda dalagga u go’a intiisa badan ka faro
        maroojiya. Xabbado muus ah oo bisil ayay goosteen cabbaarna beerta dhex
        mushaaxeen.</p>
      <p>Ma jirto naf aadami oo aan daawashada dabeecadda ku raaxaysani,
        laakiin naf waliba meel ayay ka la falgashaa. Dhul biyo yarood iyo
        jiilaal dheer u badan ma jirto dadkiisu wax ay ka jecel yihiin aragga
        biyo iyo doog. Muuqaalka dahabka u eg ee biyaha Webi Shabeelle iyo
        jannada ay hoobaantu raaracdo ee labada daamood kaga goglan ma jirto
        dawo ka waxtarsan oo uu Raage kaga bogsan lahaa abaartii qalbigiisa
        gubtay iyo xeradii dhagaxa ahayd ee uu waqtiga dheer ku oodnaa.</p>
      <p>Markii ay qorraxdu sii kululaatay baabuurkii ayay dib ugu noqdeen oo
        Xeebta Jasiira afka u saareen. Markii ay cabbaar dabbaasheen ayay dermo
        dhigteen bacaad nadiif ah oo biyaha buluugga ah ee badda ka yar
        sarreeya, waxayna furteen cunto bisil iyo cabbitaan ay siteen.</p>
      <p>Barwaaqada la haysto qiimaheeda la ma dareemo jeer la waayo.
        Dalxiiska la wada yahay, hawada nadiifta ah ee la qaadanayo, nicmada
        indhaha iyo naftaba u roon ee la daawanayo, wadajir ha loogu
        faraxsanaado laakiin afarta qof mid walba macne dareenkiisa u gaar ah
        ayay u lahayd. Leyla in ay uskaggii Negeeye ugu dambayn ka qubaysatay,
        nolosheeduna mar kale caadi ku soo noqotay, oo ay dhowaan aroos gelayso,
        oo ay waalidkeed Ingiriiska ugu tegayso, waxay u ahayd liibaan aan xad
        lahayn. Dhabarey isaguna ma da yara, muddo ayuu guurdoon ahaa, qof
        naftiisa ku habboon oo uu isku aammini karo in uu helo ayaa ahayd
        farxadda keliya ee ka dhinnayd, tiina in uu maanta hayo ayuu rumaysan
        yahay. Deeqi fekerka maskaxdeeda iyo rajada nolosheeda oo dhan waxay ku
        xidhay mar labaad oo ay iyada iyo Raage nolosha wadaagaan, maantana in
        ay geed hadhac ah hoostii dhabta kaga jiifto dhab iyo dhalanteed ayay u
        ka la garan la dahay. Marba si aan caadi ahayn ayay u eegaysaa ama isugu
        duubaysaa, si ay u hubsato in aanay riyo ku jirin ee ay run tahay.</p>
      <p>Raage isagu arrin ayuu la yaabbanaa ka fekerkeedana ku mashquulay,
        taas oo ah qiimaha xorriyadda, iyo sida ay u ka la duwan yihiin
        xaaladdii uu dorraad ku jiray iyo tan maantu. Neecawda xambaarsan rayska
        iyo diirrimaadka qorraxda ee dhabannada ka maraysa, ma ay jirin wax uu
        ku meteli karo oo aan ahayn timaha Deeqi marka ay sidaas oo kale wejiga
        uga maraan. Waa uu rumaysan kari la’aa in aan araggiisa iyo cirka
        buluugga ah waxba u dhaxayn; in aan maqalkiisa iyo codadka ka la nooca
        ah ee shimbiraha wax u dhaxayn; in aan isaga iyo Deeqa wax u dhaxayn; in
        aan isaga iyo doonistiisa cidi u dhaxayn. Ma jiro wax qof aadami ah
        xornimo uga qiimo badani, mana jiro wax ka hooseeya in qof xornimada
        laga qaado. Xornimada iyo la’aanteedu waxay isu yihiin nacdal iyo
        barakada Ilaahay.</p>
      <p>Wuxuu isu eegay waxyeelladii loo geystay iyo falkii lagu maagay,
        wuuna la yaabay sida ay u ka la cuslaayeen. Haddii uu moodayo in uu
        waxaas oo dhibaato ah ka la kulmayo wuxuu samayn lahaa wax intaa ka
        natiijo roon. In kasta oo uu dulmiga iyo dullaynta dadka lagu hayo aad
        uga niyad xumaa, waxii isaga la yeelayna marka uu ka fekero aad uga
        damqanayay, haddana maalmahaas oo dhan wuxuu ku dadaalayay taa in uu
        illaawo. Guntin nacayb ah haddii aad wadnaha ku haysatid ka duwanaan
        maysid kuwa aad maanta la yaabban tahay, ayuu islahaa.</p>
      <p>Wuxuu ka fekeray inta nin maanta meel xabbad iyo xasad la yuurura,
        dabadeed isaga oo aan isogayn ku qayliyay: “Ilaahow waa mahaddaa mar
        haddii aan gacantayda iyo damiirkayga midkoodna dhagar qabin!”</p>
      <p>“Iyaa?” waxaa wayddiiyay Dhabaray oo mooday in uu hadal soo wado.</p>
      <p>Raage su’aasha wuu ku hambaberay, sidii qof selelay ayuuna saddexdii
        qof marba mid eegay.</p>
      <p>Wuxuu ku sii fekeray: laakiin ma habboon tahay qofku dalkiisa iyo
        dadkiisa in aanu dhagar ka gelin oo keliya in uu ku farxo? In uu
        dhagarta laga gelayo ka difaacaa sow waajib ku ma aha? Maxaad ka
        difaacday? Marxaladdan uu xanuunka la taahayo maxaad u qabatay?
        Tacliinta aad maanta lee dahay sow ku ma aad baran canshuur hooyo
        ganacsi liita qorrax la fadhida ama adhi miyi ku raacda laga qaaday?</p>
      <p>Waxaa lagugu xantaa in aad Rooble u dhaqan eg tahay, taasi dhab ma
        tahay? Dhiidhi la’aanta lagugu sheegayaa ma jirtaa? Oo ma qabiil baad u
        dhiidhiyi lahayd? Laakiin ma qabiil keliya ayaa loo dhiidhiyaa? Dalkaaga
        maad u dhiidhidid? Runtii taa isaga waad ka la mid tahay; sidii qof
        duumo qaba sidii uu u foororay ee dulmi u tirsanayay ayuu ku gaboobay.
        Laakiin maantaba sow ku ma dhaamo oo mucaarad ma aha? Mucaarad? Haa. Oo
        mee? Adigu ku mee? Ka marba xabsiga la dhigayaa sow adiga ma aha?</p>
      <p>Wuxuu ku sii fekeray: aroorta marka waagu beryo in aad xabbad
        qaadataa ma ku la gudboon tahay? Maxay kuu la gudboonaan wayday sow ma
        tihid qof nool oo dhiig iyo uus leh? Laakiin taasi xalkii ma tahay?
        Xalkee? Horta xalka la raadinayaa waa maxay? Haa, halkaas arrinta ka
        eeg. Horta yaa is haya, maxaa se la isku hayaa? Waxaa is haya reerihii
        dalka wada lahaa, waxayna isku hayaan taladiisa. Haa, wada lahaanshaha
        la isku ma haysto ee wada talinta ayaa la isku haystaa. Oo maxaa la
        isugu haystaa, sida loo wada lee yahay maa loogu wada taliyo? Intaas
        ayaa la garan la yahay, halkaas ayay cilladdu ku jirtaa.</p>
      <p>Taladu waa mar la garan waayo iyo mar la gaadhi waayo, laakiin tan la
        ma garan waayin la mana gaadhi waayin ee ogaan ayaa loo dhaafdhaafayaa.
        Sababta loo dhaafdhaafayo la ma yaqaan. Shisheeye ayaa la eersadaa,
        laakiin ruqa ninkii lahaa dabada hayaa ma kacdo.</p>
      <p>Nimanka dagaalka hoggaaminayaa, labada dhinacba, waxay ka siman
        yihiin danayn la’aanta dalkooda. Waxay ka siman yihiin haddii ay
        Soomaaliya ka dhigaan meel aan lagu noolaan karin in ay u qoondaysan
        tahay meel kale oo ay ku noolaan doonaan. Waxay wada sitaan baasaboor
        qalaad ama degganaansho, waxayna lacag dhigteen dhulal shisheeye.</p>
      <p>Waxay wada qabaan garasho liidata oo ah haddii aanay iyagu wax noqon
        Soomaaliya in aanay waxba noqon. Jiritaankooda waxba ka ma gelin
        jiritaan la’aanta dadkooda. Sideedaba Soomaaliya waxay eedday maangaab
        aan lahayn riyo fog, han sare iyo ilaalinta jiritaanka isirkiisa. Waxay
        eedday nin ay aqoontiisa ka maqan tahay siyaasaddu in aanay ahayn hadaf
        la gaadho ee ay tahay qalab loo adeegsado in hadaf lagu gaadho; in
        bulshada lagu hoggaamiyo waddo loo arko in ay tahay tii khayrka, loona
        hayaamiyo dooxo cagaaran oo loo sahamiyay. In siyaasadda lafteeda laga
        dhigto hadaf loo halgamo waa sifada ugu xun ee siyaasiga, waana ta ay ka
        siman yihiin. Waxay u wada ordayaan in ay yeeshaan ama ilaashadaan awood
        ay wax ku xasuuqaan waxna ku bililiqaystaan. Waaba intaas oo keliya.
        Weli la ma hayo mid aragti dadnimo leh meel marinteeda u guntan.</p>
      <p>Ka aan arrin iyo aqoon aayatiin leh meesha ku hayn, ee aan magac iyo
        maamuus taariikhda ugu hadha raadinayn, muxuu rabaa? Ma habaarka dadka
        iyo nacdasha xabaasha ayuu u dhimanayaa? Waxa wadaa haddii ay yihiin
        hunguri uun siyaalo madaxnimada ka dhow oo hanti lagu tacbadaa sow ma
        badna?</p>
      <p>Gelin dambeed ayay ahayd markii ay afartii qof iyaga oo baraad la
        dareemeen isbeddel lamafilaan ah oo jawiga ku dhacay. Waxaa soo dhacday
        dabayl wax walba gilgilaysa, baddana waxaa ka soo kacay fad culus oo
        biyo cantuugsan weli se aan iyaga soo gaadhin, kaas oo jahada bari ilaa
        waqooyi isku dadbay. Waaxda koonfureed iyo ta galbeed ee cirka waxaa
        isku goglay caad qunyar qunyar u naaxaya isuna rogaya daruur kaas oo
        sameeyay hoosiis kulaylkii iyo ilayskii qorraxda dhimay. Shimbiruhu
        waxay bilaabeen baaq ay isu dirayaan iyo dadaal ay ku diyaarinayaan
        halkii ay roobka ka jirsan lahaayeen. Dabadeed dalxiiskii waxay u qalab
        qaateen guryo noqosho.</p>
      <p>Maalintaas la dalxiis tegay laba toddobaad ka dib ayay gurigii uu
        Dhabarey degganaa, ee aabbihii lahaa, isaga iyo Leyli ku aqalgaleen. Bil
        ka dibna Ingiriiska ayay u dhooftay.</p>
      <hr />
      <p>Barqo ay bisha Jenaweri bilaw tahay, oo xaalka Xamar meel xun marayo,
        ayuu Raage ka war doonay qaraabo reer Wardhiigley ah. Degmadaasi waxay
        ka mid ahayd meelaha dagaalka ugu ba’ani ka dhacay ee lagu le’day,
        wuxuuna ku arkay waalli aanay weligii maskaxdiisu ka fekerin. Waxaa
        darandoorri isu dhaafayay hub nooc walba leh, hawadana waxaa ka buuxday
        siifadda baaruudda. Waxaa dhacaysay dabaysha habaaska badan ee
        Istaaqfurullow oo qashinka iyo foolxumada sii badisay. Dhirta oo ahayd
        bilicda koowaad ee magaalada waxaa dabooshay siigo, waxaana badankeeda
        sida guryaha dhaawacay hub, caleenta iyo midhuhuna iyaga oo curdan ah
        ayay dhulka qubnaayeen.</p>
      <p>Maalintaas ma jirin haba yaraato ee wax nadiif ah iyo wax sharaf lihi
        toonna. Intii uu soconayay wuxuu isillawsiiyay maydadkii waddada
        dhinacyadeeda ka muuqday. Waxaa ka hor timid mowjad waraaqo ah oo ay
        dabayshu sidato, qaar ka mid ah markii uu eegayna wuxuu ogaaday in laga
        lahaa hay’ado iyo xafiisyo ka la duwan, oo ay isugu jiraan lacag qiimo
        beeshay, shahaadooyin, faylal, buugaag iyo wax la mid ah. Haddii
        juqraafi ahaan la eego ciidanka mucaaradka iyo ka xukuumaddu ma ka la
        soocna, waayo shacbigii ayaa hubka wada qaatay.</p>
      <p>Suxufiyiin caddaan ah ayaa meelahaas ka muuqmuuqda. Warfidiyeenka
        reer galbeedku waxay u eg yihiin haad bakhticun ah: meesha khayr ka jiro
        lagu ma arko, meesha balaayo ku godlatana laga ma waayo. Nin cad oo
        sawirqaade sita, oo mayd dhulka daadsan marba xagal ka sawiraya, ayuu
        Raage meel aan ka durugsanayn ka arkay. Waa uu gartay, waa Oscar
        Peterson, ninkii shan sano ka hor isaga oo xayiraad shaqada laga saaray
        ka cabanaya subax baabuurka ku qaaday. Aad ayuu u mashquulsan yahay, si
        degdeg ah oo xamaasad leh ayuuna maydka u sawiranayaa. Hubka agtiisa ka
        dhacaya ama ku dhacaya dan ka ma leh oo waxaad mooddaa dadka
        dagaallamaya in uu la soo heshiiyay. Koofiyadda qorraxda, surwaal gaaban
        iyo jaakad garbaha ka go’an oo ah nooca ay badanaa suxufiyiintu qaataan,
        intaas oo wada kaaki ah ayuu gashan yahay, iyo kabo isboorti. Raage wuu
        ka la sii quwad weyn yahay maalintii uu baabuurka ku dhex arkay,
        jidhkiisana inta muuqata caddaankii dambaska ahaa waxaa beddelay casaan
        dhiig ah. Haddii uu dhaqaaqa joojiyo haaddu hilib ayay moodi lahayd oo
        cuni lahayd.</p>
      <p>Raage wuu ku soo leexday si uu u bariidiyo, laakiin intii aanu soo
        gaadhin ayuu Peterson, oo aan isagu arkayni, orod isa sii daayay. Meel
        aan fogayn ayuu haddana ku la kulmay qof dumar ah oo aad u darxumaysan
        bukaan iyo macaluul dartoodna dirqi ku tallaabsanaysa. Calal idlaaday oo
        aan wax badan u asturayn ayay garaysan tahay. Xamaasad tii maydka la mid
        ah ayuu qoftii dayacnayd ku sawirtay.</p>
      <p>Isaga oo dhaqaaq joogsanaya, oo filin ka buuxsamay beddelaya, ayuu
        meel dhow ka arkay ninka ku soo abbaaran. Garay in uu isaga ku soo socdo
        wuuna hakaday.</p>
      <p>“Iska warran?” “Nabad.” “Malaha i garan maysid?” “Maya, ku garan
        maayo. Isu kay sheeg.” “Waxaan ahay Raage Xirsi, waa adigii maalin
        meelahan iga qaaday ee aynu sii sheekaysannay.”</p>
      <p>“Haa, haa, ku xasuustay. Mar kale iska warran?” “Waa nabad. Ma halkan
        baad deggan tahay mise weli Nayroobi baad ka soo shaqo tagtaa?”</p>
      <p>“Nayroobi ayaan ka soo shaqo tagaa. Adigu weli ma macallin baad
        tahay?”</p>
      <p>“Haa, laakiin waad aragtaa in ay talo faro ka baxday.” “Haa, waan
        arkaa. Weli ma waxaad rumaysan tahay in aanu annagu isku kiin
        dilayno?”</p>
      <p>“Taasi muhiim ma aha, waxaa se muhiim ah in aannu weli
        isdilayno.”</p>
      <p>“Weli ma waxa aad rumaysan tahay kamaradda in aan foolxumadiinna u
        sito?”</p>
      <p>“Iyaduna muhiim ma aha, waxaa se muhiim ah maanta in aad foolxumo ka
        haqab la dahay.”</p>
      <p>“Raage, weligaa ha isku dayin, kaana yeeli maayo, in aad shaqadayda
        denbi iiga dhigtid.”</p>
      <p>“Kaaga dhigi maayo ee hambalyo xorriyadda aad u heshay!”
        “Mahadsanid!” “Dagaalkii waqooyi ma tagtay?” Raage ayaa wayddiiyay.
        “Maya, waan haleeli waayay.” “Wax badan baa kugu seegay.” “Haa, foolxumo
        badan”, ayuu u celiyay oo ay qosolgariir gaaban ku wada dhufteen.</p>
      <p>Burburkii iyo xasuuqii waqooyiga ka dhacay, ee boqollaalka kun ee
        rayidka ah iyo hantidoodii galaaftay, laba ka mid ah magaalooyinkii
        Soomaaliya ugu waaweynaana dhulka ku galeen, Peterson iyo inta la
        shaqada ah maalin keliya lagu ma arag. Falkaa waxaa la geystay intii ay
        iyagu taliska ku taageerayeen hubka, hantida iyo hadalka. Taas darteed
        fadeexaddaa waa ay iska astureen. Laakiin maanta waxii ka dambeeya
        xaaladda waxay u sawirayaan si kale, Soomaalidana waxay ku tilmaami
        wuxuush dadnimada debedda ka ah.</p>
      <p>Waxyaalo aan muhiim ahayn ayay cabbaar ka sii wada hadleen, ay ka mid
        ahayd Peterson oo sheegay in ay daruuri tahay dunida hodanka ahi in ay
        Soomaaliya gargaar la soo gaadho. Dabadeed orod ayuu isku xaabiyay si uu
        u helo ayaandarro kale oo dunida dheregtay uga gadmi karta.</p>
      <p>Hoogga dalka ka socda Raage isaga oo xabsiga ku jira ayuu ogaa.
        Hargeysa iyo Burco beri hore ayay gelgelin noqdeen, dadkii gobollada
        waqooyi ku noolaana waxii aan la duban dalal shisheeye iyo degel
        xabashiyeed ayay magangaleen. Maantana waxaa dabka saaran intii kale.
        Cadaw shisheeye u ma iman ee waxa iscunayaa waa uun iyadii oo isku
        bahalowday. Waa la ka la baxay. Saf iyo saf. Sidii foodley adhijir ah
        ayaa la isu abtirsaday. Tol la’ay oo tol beelay! ayaa meel walba ka
        baxaysa. Geelii ayuun baa xukun noqday ee xaalku waa sidii uu weligii
        ahaan jiray.</p>
      <p>“Inan gumeed yahow inan gumeedku dhalay, ma aniga ayaad i xukumi
        kartaa? Goorma ayaad hal aan lee yahay habeen nabad ku maashay?”</p>
      <p>“Inan gumeed yahow inan gumeedku dhalay, nafta iyo adduunku waxay
        igaga xaaraansan yihiin haddii aan maanta nolol kaaga tago!”</p>
      <p>Oo awal miyaan la reer magaaloobin? Hanka miyaan kor loo qaadin
        hawada noloshana hore loo durkin? Magaalooyinkii la cammiray miyaa la
        iska dhex tubnaa miyaan dhaqankooda la yeelan? Dugsiyadii aroor walba
        loo dareeri jiray miyaan waxbaba laga baran? Calankii hawada la ruxi
        jiray iyo heestii ”Qolaba calankeedu waa cayn” ma riyo macaan oo hurdo
        gaaban lagu arkay ayay iska ahaayeen?</p>
      <p>In dalku dumo dadkuna xasuuqmo xal aan ahayn haddii la garan waayay
        wax baa qaldan. Garasho la’aan ayay ahaan kartaa jahli sababay, danayn
        la’aan ayay ahaan kartaa ay gaajo sababtay, waalli ayay ahaan kartaa uu
        dulmi sababay. Si ay tahayba, magaalooyin madaafiic lagu hoggaamiyay, oo
        dad iyo duunyo waxii ku jiray halaag loo qoondeeyay, waa hawl sheyddaan
        qandaraas lagu la galay.</p>
      <p>“Dhalanteed aan jirin ha ku dan seegin ee qoriga qaado oo tolkaa
        dhinac ka raac,” waa farriintii ugu dambaysay ee uu Raage aabbihii ka
        helay. Xirsi-Micilibaax maanta waa cad, laakiin arrinka iyo abaabulka
        beeshiisa weli waa u lafdhabar. Mar haddii ay siyaasaddii iyo dhaqankii
        geelu isku darsameen reerku miyi iyo magaalo waa isku talo. Wuu maqlay
        wiilkiisu in uu tolkii dagaalka kaga baxay, hub qaadashana gacmaha ka
        taagtay, sidaas darteed wuxuu dareemayaa maalmihii cimrigiisa ugu
        dambeeyay in ay magacxumo u soo hoyatay.</p>
      <p>Odayga oo keliya ma aha ee Raage tolkiis oo dhan baa la yaabban.
        Maxaa u diiday in uu sida qayrkii noqdo nin ay ilmo adeerradii ku
        faanaan oo ka dhex muuqda? Maxaa ficilkii iyo qiiradii ka qaaday? Maxaa
        soomaalinnimo iyo culays aanu lahayn ku raray? Dhiigga tuumbo lagaaga
        nuug! Waa wax aan dad ahayn oo Rooble dhaandhaamay.</p>
      <p>Fulay xantii ma mooga, waxaas oo dhan si wanaagsan ayuu u la socdaa.
        Laakiin wax uu isaga oo intan ka yar ka xoroobay miyuu maanta dib ugu
        noqon karaa? Maxaa ku khasbaya? Wuxuu yaqaannay rag sheegan jiray
        waddani jawharad ka samaysan oo qabyaaladda meel iska dhigay, haddana
        markii ay runtu hoortay dhibicdii ugu horreysay ku milmay oo sida biyaha
        reerkooda dhan u la qulqulay. Ma jawharad baa milanta oo marba dhan u
        qulqusha? Nacdal baan idinku taal!</p>
      <p>Dhacdo walba dad gaar ah baad ku xasuusataa. Raage marxaladdan
        milanka wuxuu ku xasuustay Rooble. Isaga ayaa baray in uu caqligu ka
        sarreeyo caadada. Rooble nin qabiil ku milmi kara ma aha, laakiin waa
        kii siyaasi noqday, siyaasaddiina waa tii qabiil noqotay. Beri dhexdaas
        ah ayuu warqad qarsoodi ah qof aammin ah ugu dhiibay.</p>
      <p>“Adeer, Waxaan arkaa halgan majare habaabay iyo talo hilinka seegtay.
        Hadafku sow ma ahayn in wax xumaaday la hagaajiyo? Waan hubaa in aad og
        tahay guushu in aanay ahayn ka la adkaan ee ay tahay ka la roonaan.
        Haddii kale laba bahal oo ku wada cunaya hadba ka ku qaniinsan ayaad u
        mahad niqi lahayd.</p>
      <p>Dabcan waad iswayddiinaysaa in aan dagaalka ku jiro iyo in kale.
        Maya, ku ma jiro. In aan xabbad iska farraqo mooyee dagaal aan galaa
        meesha iigama muuqdo. Waxqabad ha joogee dadaal wuxuu igaga idlaaday in
        aanan milmin. Bal adigu iska warran?</p>
      <p>Nabad gelyo. F.G! Ninkii aad abtiga u ahayd ee ina Geeddi Buraale raq
        iyo ruux meel uu jaan iyo cidhib dhigay la ma hayo. Amran iyo hablihii
        se Kiiniya ayay galeen.”</p>
      <p>Jawaab soo raagtay ayuu ka helay.</p>
      <p>“Raage, In aad dagaallantid iyo in kale go’aankeeda adiga ayaa leh,
        in aadan milminna waan kugu ammaanayaa. Halganka aad dhaliishay waxaan
        kaa idhi: Matag meesha aad doonaysid kuguma simo. Cadawgu hub iyo
        hantiba wuu na dheer yahay, gorgortanna ma oggola. Hal iyada oo irmaan
        haaneedkeeda lagu heshiin waayay, ma hawl yara iyada oo qalan hilibkeeda
        in lagu heshiiyo. Macangegnimada intaa la’eg waxa sababay marxaladdan
        cidina jawaab u ma hayso.</p>
      <p>Waxa dhacaya waxba ha ka argagixin, waa geeddisocod ay khasab tahay
        in la maro. Mustaqbalka ka ma niyad xumi, waxaa se welwel badan igu haya
        farogelinta shisheeyaha.</p>
      <p>Anigu qabiil dan kama lihi, ha ahaato ee nin dameero dabadood ka
        degay meel u dhaanta ayuu waayay.</p>
      <p>Nooli kulantee!”</p>
      <p>Markii uu soo noqday muuqaalka magaaladu wuxuu lahaa argaggax
        xasuusiyay sheeko uu ka maqlay nin goobjoog ahaa maalmihii Hargeysi
        dumaysay. Isaga oo aan meel uu joogo isgaranayn ayuu gurigii uu Deeqa
        iyo Hoodo kaga tegay orod ku soo galay, cidla ayuu se ahaa. Xaggee bay
        aadeen? Gurigii soddoggii ayuu isku sii daayay.</p>
      <p>309</p>
      <p>“Waddadan aad ku socotid dad badan baa lagu laayay ee iskaga leexo”,
        ayuu nin aan hubaysnayn oo dhanka kale u ordayaa Raage ugu digay, kuna
        sii hiiftamay: “Goorma ayaa la arki jiray dumar iyo caydi birta lagala
        caago!”</p>
      <p>Isaga oo aad u naxsan ayuu gurigii reer Warsame soo galay. Deeqi
        hooyadeed ayay gosha kaga jirtaa iyaduna Hoodo gosha ku sii haysaa, oo
        marka ay xabbadi dhacdaba sidii lagala cararayo wadnaha ku
        cadaadinaysaa. Odayga mooyee qoysku waa ay wada ooyayaan. Raage
        seeddigii Cawil ayaa la dilay.</p>
      <p>Wiil reer jekiya ah, oo aan malaha sarraynta isirkiisa shaki kaga
        jirin, ayaa nolol awalba macno darrayd oo haddana soo noqnoqota ka la
        mid dhigay dagaal ay laba qabiilo oo madmadoobi qarnigii saddex iyo
        tobnaad isku qaadeen, kaas oo soo noqnoqda mar walbana saddex boqol oo
        kun oo madmadow si silic leh qudha loogaga jaray. “Miyuu dagaalkaasi
        taariikhda dunida wax ka beddelayaa, xataa haddii uu marar aan tiro
        lahayn soo noqnoqdo oo maydkoodu buuro noqdo?” ayuu iswayddiiyay.</p>
      <p>Milan Kundera inoo ma sheegin dagaal ay laba qabiilo oo cadcadi isla
        qarnigaa isku qaadeen waxa uu taariikhda dunida ka beddeli lahaa. Runtii
        dooddiisu halkaa ku ma ay wajahnayn ee waa ay la martay, waxaa se jira
        hadal xaq ah oo baaddil looga jeedo, sababtaas ayaynu tusaalaha ugu
        hakannay.</p>
      <p>Caddaan iyo madow cidda uu doonaba ha ka dhex dhaco waxaa se jira
        dagaal lagu hoobto oo haddana dhicistiisa iyo dhicis la’aantiisu ay
        xaaladda taagan isku natiijo uun u yihiin. Xabbad laabta loo dhigto ama
        qof kale lagaga dhuftaa sideeda macno u ma leh, waa se natiijada ka
        dhalata waxa macnaha ka qaada ama u yeelaa. Waa haddii sideedaba raq
        aadami macno laga raadiyo.</p>
      <p>Nin dhintayba wax buu damacsanaa, sida ay maahmaah soomaaliyeed
        tidhaahdo. Qof dhimashada jeceli ma jiro, haddana waxaad arkaysaa iyada
        oo wadka saf dheer loogu jiro. Haddii aan doorasho kale furnayn, oo
        dhaqanku albaab walba oo aan kaas ahayn xidhay, isaga in la maro waa
        lagu khasban yahay. Nin dantiisa u dhintaana ma jiro, waayo nin walba
        dantiisu isaga ayay la dhimataa. Kuwa dirirta kuu hubeeya, ee marka aad
        duullanka u baxdid sacabka kugu sagootiyaa, waa isla kuwa marka lagu
        dilo axankaaga cuna, ee inta ay naagtaada dumaalaan yidhaahda: “Naa nin
        dhintay kabihiisa ayaa dhaama ee sariirta ii gogol.” Kow iyo toban
        qulhuwalle iyo faataxo aan orgi weyd ah joogin baa lagugu illaawaa.</p>
      <p>Cawil ma uu lahayn sifada dagaalyahan, mana ahayn dadka dabciga
        qallafsan. Wuxuu ahaa nin sida hablaha u xishooda oo u naxariis badan.
        Hooyadii waxay ku xifaalayn jirtay in uu lee yahay dabeecaddii ay Deeqa
        la jeclaan lahayd, halka ay iyadu lee dahay tii isaga ku habboonayd. Ma
        ahayn nin dagaal jecel, qabyaaladdii lala waashayna isagu aragtiba ka ma
        haysan, ee dabayshii xoogga lahayd ayaa la tagtay. Markii ay dhawr
        barbaar oo ilmo adeerradii ah oo duullan ahi guriga ku soo mareen haddii
        uu diidi lahaa waxaa ku dhici lahayd shaabbad fulaynimo oo aan weligii
        ka fuqin.</p>
      <p>Warsame inankiisa dagaalka la ma uu jeclayn, haddana wuu ku dhici
        waayay in uu ilmo adeerradii ka reebo. Taas in uu sameeyo ha joogto ee
        markii ay yarka hooyadii ku barooratay wuxuu ku canaantay: “Naa ninka
        intaa la’eg haddii aad dagaal u diiddid ma cuntada ayuu kuu
        karinayaa?”</p>
      <p>Sabab kastaa dagaalka ha geliso, laakiin Cawil miyuu baqayay?
        Dareenkii jaan ee wadnihiisa ruxayay dhiiggana dhex raacayay ma wax uu
        raggii la socday kaga duwan yahay ayay ahaayeen? Marka cadawgu u muuqdo
        miyuu sidii hal libaax dareentay kaadi isku sii dayn lahaa? Marka foodda
        la isdaro, ee qiiqa baaruuddu hoosiis yeesho, miyuu dhabarka jeedin
        lahaa? Xabbad ay ahayd in uu ninka ku beegan shafka kaga dalooliyo miyuu
        inta uu wejiga ciidda gashado cirka u ridi lahaa? Dhaawaca ina adeerkii
        miyuu ka carari lahaa?</p>
      <p>Run ahaantii yarku baqdinta uu baqdinta lafteeda ka qabay ayaa aad
        uga weynayd ta uu dagaalka ka qabay. Fal fulaynimo loogu aanayn karo in
        laga arko ayaa dhimashada ka la cuslayd. Marba mar- ka ka dambeeya wuu
        sii dhiirranayay, xamaasad ayaana sii gelaysay. Ha ahaato ee markii ay
        xabbaddu ku dhacday xaalku wuxuu ahaa si kale. Isaga oo “Biyooy! Alla
        biyooy! Alla biyooy!” ku cataabaya ayay naftu ka aguugtay. Geeridu
        qaddarka loo afduuban yahay ayay qayb ka tahay ee wuxuu ahaa kuray dugsi
        dhigta oo xaq u leh in uu riyadiisa xaqiijiyo. Sharku waa qayb nolosha
        ka mid ah oo aan sinaba looga lug bixi karin, mana yara inta jeer ee
        sharkaasi aadami iska soo dhigaa.</p>
      <p>Tacsidaas oo jirta haddana Warsame reerka wuxuu u diyaariyay qaxid.
        Iskarogada in waxii alaab ah ee loo baahan yahay lagu rarto, labada
        qoysna fuulaan, ayuu qorsheeyay. Laakiin Raage ma doonayn in uu qaxo.
        Waa ay muuqatay talisku in uu sii ciirayo, sidaas darteed wuxuu doonayay
        in uu dabbaaldegga maamulka cusub lagu dhisayo ka qaybgalo. Tuurista
        taliska fashilmay iyo doorashada maamul cusub wuxuu u arkayay munaasabad
        taariikhi ah oo aan qof nasiib lihi ka maqnaan, oo aan ka yarayn tii
        calansaarka. Sidaas ayaa la isku sagootiyay. Nabad gelyo iyo nooli
        kulantee! Eebbe jidka ha idinku nabad yeelo annagana ha na ilaaliyo!</p>
      <p>Markii sidaas la isla gartay ayay Hoodo qosol iyo hadaaq ku dhufatay.
        Waxaa la moodaa in ay fikradda aabbeheed u riyaaqday. Qosolkeedu wuxuu
        maskaxda Raage ku baraarujiyay bal in uu eego mustaqbalkeeda aan cidina
        eegi karin. Sannad iyo shan bilood ayay jirtaa, hubka hareeraheeda ka
        dhacayana iyadu ma oga waxbana ka ma qaban karto. Dad axmaqyo ah ayay
        dunidan aan imaatinkeeda cidna lagala tashan ee la isku soo jujuubay la
        wadaagtaa.</p>
      <p>Wuxuu maleeyay labaatan sano marka ay jirto xaalkeedu sida uu ahaan
        karo. Mar kale ayay ku soo mirkacday su’aashii qaddarka iyo waxa uu
        macnihiisu yahay. Waa sababo isbiirsaday. Hoodo burburka maanta ku
        xeeran haddii ay ka badbaaddo wuxuu noqon karaa sabab waddada
        mustaqbalkeeda oo dhan xagaafta, oo raalli ha ka ahaato ama yaanay ka
        ahaane halka ay doonto afka u saarta. Ficil qaldan oo uu qof qaldani
        sameeyay ayaa qof kale mustaqbalkiisa oo dhan saamaynaya. Xabbad doqon
        riday ayaa qof kale dili karta, naafayn karta, ama qaxooti, jaahil iyo
        sabool intaba ka dhigi karta.</p>
      <p>Markii ay reer Warsame iskarogadii rarteen, ee ay dadkii sida daadka
        Xamar uga qulqulayay baasha ka raaceen, reer Raage waxay u soo wareegeen
        gurigii laga qaxay.</p>
      <hr />
      <p>Raage markii la soo daayay dugsigii gaarka ahaa oo ay Leyla iyo
        gabadh kale cammireen ayuu ku biiray fasallo cusubna ku daray. Markii ay
        Leyli dhooftayna isaga iyo gabadhii kale ayaa halkii ka sii waday. Tii
        hore tan ayaa u sharaf iyo nolol dhaanta.</p>
      <p>Fiid isaga oo Masjidka Sheekh Cali-Suufi hor maraya ayuu la kulmay
        arrin uu qacdii hore rumaysan waayay. Waa nin uu garanayo laakiin
        beddelan oo surwaal qoobabka jooga iyo shaadh cad oo surwaalka dusha ka
        marsan gashan, cimaamad sacuudina madaxa ku duuban, oo masjidka ka soo
        baxaya. Isaga oo aan weli xaqiiqsan ayuu kii kale ku soo dhaqaaqay.
        “Asalaamu calaykum!” “Wa calaykuma salaam!” “Raage, waan maqlay in lagu
        soo daayay, in aan ku soo booqdana waan jeclaa, laakiin mooyi wax i
        xannibay. Nabad uun sow ma aha?”</p>
      <p>“Waa nabad, Diiriye. Bal adigu iska warran?” “Alxamdu Lillaah! Aad
        baa loo fiican yahay. Maqlay in ay gabadhi idiin dhalatay.”</p>
      <p>“Haa, mar hore.” Wadaadnimada Diiriye ayuu awal la yaabbanaa laakiin
        imika waxaa kaga daran wuu af dulaaqan yahay, labada fool ee sare ayaa
        maqan.</p>
      <p>Raage markii xabsiga laga soo daayay waxaa lagu soo amray in aanu
        shaqadii ku noqon karin. Laakiin wax shaqo lagu sheegi karaa maanta ma
        jiraan. Dugsigii in aanu tegin ka ma ay ahayn amar qaadasho keliya, ee
        wuxuu ogaa in ay ahayd meel aad isaga dayacan oo aan cidina wax ku
        baran, foolxumadeeda ayuuna ka indho qarsanayay. Beryahan wax aan dagaal
        ahayn la ma barto. Barayaashii ay wada shaqayn jireen badankooda meelo
        kale iyo siyaabo kale ayuu u la kulmay, laakiin Diiriye caawa ayaa ugu
        horraysa.</p>
      <p>“Shaqada in aad ku soo noqonaysid ayaan moodayay, ma shaqo kale ayaad
        heshay?” Diiriye ayaa wayddiiyay. “Dugsigii gaarka ahaa ayaa shaqo ii
        ah.” “Qudhaydu dhowaan ayaan shaqadii ka tegay. Denbi intaa ka badan
        taag u ma hayo.”</p>
      <p>Denbi ka cararka wuu iskaga afgobaadsanayaa ee waa maxay shaqada
        maanta jirta ee uu ka tegay?</p>
      <p>“Koow, maxaad markaa qabataa?” “Bal horta in aan diinta barto ayaan u
        soo jeestay. Wax badan baan adduun eryay, adduunna orod lagu ma
        gaadho.”</p>
      <p>“Haa, orod lagu ma gaadho haddii la eryado, waa uun lagu dabo
        daalayaa.”</p>
      <p>Nabadgelyo xumada dalka ka jirta ayay ka wada hadleen, siyaasadda oo
        ay weligood ku ka la fogaayeenna ka leexleexdeen. Laakiin Raage wuu yar
        xiisaynayay dadkii maamulka ku noolaa ee maanta cidlada ku soo dhacay,
        sida Diiriye, bal sida ay u fekerayaan iyo dareenkooda. Waddadii
        dheerayd ee ay xinjirtu ku daadsanayd ma ka qoomamoonayaan, mise waaba
        ay u hiloobayaan? Malaha waaba ay ku faanayaan?</p>
      <p>Diiriye jin baa derderay ama dareenka ayaa ka dhintay. Caawa wuxuuba
        ku andacoonayaa in uu weligii mucaarad ahaa oo soo galay halgan uu ku
        ilko iyo ciddiyo beelay. Taasi waxay ahayd dabeecad ay beryahaa dad
        badani la soo baxeen, laakiin tiisu caadi ma ay ahayn. Isaga oo cirridka
        qaawan carrabka la dhacaya calyaduna ka duulduulayso ayuu si xamaasad
        leh u yidhi:</p>
      <p>“Waad na hiifayseen oo na haaraamayseen ee maxaad ka ogayd waxii aanu
        naftayada khatar gelinnay? Taliskaa sii liicaya annaga ayaa ridnay.
        Annaga ayaa inta annu daacad isaga dhignay xadhigga uu xidhaba furray.
        Kuwa qoriga qaatay ee taliska ka takhullusay waa ardaydii aad wada
        taqaannay, ee marka aanu kicinayno aad moodi jirtay in aanu
        xumaynayno.”</p>
      <p>“Kicin?!” “Haa, dulmiga dalka ka jira ayaanu taabsiin jirray.”
        “Laakiin in dulmi la sameeyaa la mid ma aha in dulmi jira la
        muujiyo.”</p>
      <p>“Waxii dalka kor iyo kal xumo ku dhammuuqnaa intaydu waxba ka ma ay
        ahayn haddii la eego faa’iidada ku jirtay oo ahayd in aanu dhallinyarada
        kicinnay.” Raage oo afkalaqaad ku dhacay ayuu Diiriye sii raaciyay:
        ”Rajadii aannu ka qabnay sogootiga gudcurka dheer iyo soo dhoweynta
        waaga cusubi waxay u eg tahay mid lagu hungoobay. Kud ka guur oo qanjo u
        guur!”</p>
      <p>Waa gartii Diiriye in uu sidaas wax u sheego. Xaalku sida uu noqday
        iyo sida uu ku socdaa isaga iyo inta la midka ah waa u dan. Nin ka xun
        ayuu iska dhigayaa wuu se ku faraxsan yahay. Kii labaatanka sano
        mujrimka ahaa iyo ka shalay xabbadda xanaaqsan la booday in ay isku
        denbi noqdaan ka hore ayay dantiisa tahay.</p>
      <p>In kasta oo ay cabbaar sii wada hadleen haddana Raage markii dambe
        wax badan ka ma xasuusan waxii ay ka wada hadleen, erayadii ugu
        horreeyay ayuuba ku wareeray. Wuxuu u ekaa hadal qof waalan. Laakiin
        isaguba xaqiiqada ayuu indhaha ka warwareejinayaa ee guul loo
        dabbaaldegaa meesha in aanay ool wuu ogaa. Haddana hadalkii Diiriye
        naftiisa wuu damqay. Nacdali kortay ma halgankii dad iyo duunyaba lagu
        waayay ayuu hungo ku sheegayaa? Hooyooyinka goblamay iyo hodanka
        caydhoobay bal waxaas ha u la tago in ay maydkiisa ka tallaabsan
        waayaan.</p>
      <p>Wax aadan isaga u hiifin meesha waxaa taal aqoondarro xadka ka
        baxday. Waxa la doonayo iyo waxa la diidayo ayaan la ka la garanayn.
        Sidii jiiqjiiqle habeen ayaa dabka loogu roorayaa. Hub sheyddaan ayaa
        macnodarro loo la wada haliilayaa. Dhimashada ayaa sidii wax la dhalay
        dhabta lagu haystaa oo marba dhaban laga dhunkanayaa.</p>
      <p>“Wadaadkii sheekh Xasan waad xasuusan tahay, sow maha?” waxaa yidhi
        Diiriye.</p>
      <p>“Haa.”</p>
      <p>“Khayr Alle ha siiyee wadaadkaas baa dhowaan kutub noo bilaabaye aynu
        diinta wada barannee qudhaadu nagu soo biir.”</p>
      <p>Hadda waa Diiriye ninka diinta ku baaqayaa! Waa Ilaaha aan doorsoomin
        ka wax dooriyaa!</p>
      <p>Isbeddel yaab iyo xawli leh ayaa dalka ka socda. Wax waliba si degdeg
        ah ayay jirjircadka isaga rogayaan: maamulka, mucaaradka, shakhsiyaadka,
        ascaarta, lacagta… Wax walba waxaa ku dhacaya isbeddel iyo qiimojab
        waalan. Kuwo shalay mucaarad ahaa ayaad arkaysaa iyaga oo muxaafid ah,
        kuwo saaka muxaafid ahaana iyaga oo galabta mucaarad ah. Mid shalay
        wasiir ahaa ayaad arkaysaa oo dadka shaxaadaya, iyo mid qaaqle ahaa oo
        wasiir noqday. Mid wadaad ahaa oo jirri ah ayaad arkaysaa, haddana mid
        jirri ahaa oo dadka diinta baraya. Waxaas oo dhami waxay isu beddelayaan
        maalin maalin.</p>
      <p>Sheekh Xasanka uu Diiriye sheegayo dhowaan ayuu dhawr jeer Raage
        arkay oo kiiba ma uu ahayn. Sida loo dabo yaacayo waxaad moodaysay
        madaxweyne.</p>
      <p>Markii ay xukuumaddu tabar dhigtay, khayr jabhadaha ka soo naaso
        cadna la arki waayay, dagaal iyo gaajana lagu asqoobay, ayaa wadajir loo
        qaaday: “Aakhirooy xaggee baad naga xigtaa?” Wax alla waxii dalka ka
        dhacay waxaa sabab looga dhigay oo keliya in aakhiro la illaawey, xal
        keliya ayaana loo helay oo ah in aakhiro loo jeesto. Maalintaas ayaa
        meel kasta oo ay dhimashada iyo aakhiro ka dhow yihiin loo dareeray.
        Maalintaas ayay wahaabiyadu baarka fidhatay oo xarumaheeda lagu
        xerooday. Sidaas ayay iyada oo aan xabbad ridin jabhad xoog leh ku
        noqotay.</p>
      <p>“Sheekh Xasan, xaggee jaan ee aad idinkuna ku yaacaysaan?” Raage ayaa
        maalintii isugu dambaysay wayddiiyay.</p>
      <p>“Yaa akhii, meesha lagu wada yaacayo, talada dalka.” “Oo xilka sidaas
        u culus miyaad gudan karaysaan?” ”Haa, diinta, yaa akhii, diinta.” “Oo
        sidee baad wax u maamulaysaan?” “Diinta, yaa akhii, diinta.”
        “Dhaqaalaha, nabadgelyada, bulshada… intuba waxay u baahan yihiin wax ka
        qabasho iyo wax u qabasho cilmiyaysan, ee ma lee dihiin aqoonteeda iyo
        qorsheheeda?”</p>
      <p>“Diinta, yaa akhii, diinta. Waxaas oo dhami diinta ayay ku dhan
        yihiin, u mana baahna in laga wada hadlo.”</p>
      <p>“Laakiin taa qudheedu sow u ma baahna baadhitaan, diyaarin iyo
        waafajin waaqica iyo duruufaha jira?”</p>
      <p>“Diintu baadhitaan iyo waafajin toonna u ma baahna ee iyada ayaa
        waaqic ah oo ay tahay in la waafaqo. Adigu se ma diinta Ilaahay baad lid
        ku tahay?”</p>
      <p>“Diinta Ilaahay lid ku ma ahi ee waxaan lid ku ahay in ujeeddo aan
        xalaal ahayn loo adeegsado.”</p>
      <p>In kasta oo baaqaaga lagu soo qamaamo, oo sidii igadh maqaar loo sido
        lagu daba rableeyo, asaadan lahayn qorshe xaqiiqada waafiqi kara,
        waxaaga oo dhamina yihiin xamaasad, xanaaq iyo qiiro keliya, marka ay
        runtu timaaddo ayuun baad sidii jinac indho go’an iska dabo wareegi.
        Marar badan ayay dhacday taariikhda ayaana ka marag ah.</p>
      <p>Wahaabiyiintu haddii ay talada qabtaan shaki la’aan intii ay maamulka
        iyo jabhaduhu halaageen in la’eg ayuun bay iyaguna gacmaha, lugaha iyo
        kurka ka gurayaan. Sheekh Xasan haddii uu kursiga kaadida loo soo cabbay
        isku hawaysto, wallee in aan meel Sacuudiga ka sokaysa lagaga soo
        hadhayn, isaga oo weliba kabo la.</p>
      <hr />
      <p>Gariirka iyo hillaaca madaafiicdu caawa waxay shiiqiyeen wax kasta oo
        kale. Raage wuu ogaa in daqiiqad kasta albaabka lagu soo jebin karo, ama
        gurigaba madfac ku habsan karo. Sidaas darteed habeenkaas oo dhan wuxuu
        ahaa soojeedehurda. Sida shabeelka ayuu il ku hurday midna isku
        ilaalinayay. Laakiin isaga iyo qoyskiisu waxay noqdeen baadi bariday,
        xabbad maseggo ah oo tib iyo mooye dhexdood ku badbaadday. Aroortii
        waxaa lagu waaberiistay hubkii oo aamusay iyo daruur culus oo ay
        dabaysha jiilaal marba dhan u didinayso. Caleenta dhirta sidii ayuu
        midabkii doogada ahaa uga maqan yahay, hawadana sanka ilaa sambabka
        waxaa laga dareemayaa habaas iyo baaruud.</p>
      <p>Nolosha qofka daqiiqado iyo sekenno ayaa dhisa ama dumiya. Dareen
        wanaagsan ama xun oo maskaxda ku soo dhaca ayaa wax badan tara ama
        yeela. Raage iyo Deeqa subaxdaas markii ay nabadqab iyo hubkii oo
        aamusay ku tooseen, waxaa gashay rajo cusub. Fiiseyaal iyo tikidho ay
        reer Rooble ka heleen ayaa laba toddobaadba guriga u yaallay oo ay
        damacsanaayeen in ay dalalka deriska ah kaga dhoofaan. Subaxdaas ayuu se
        Raage soo jeediyay in ay iibiyaan lacagta uga soo baxdana wax kale
        gashadaan. Deeqi fikradda xilkasnima darro ayay u aragtay. Waxay jeclayd
        dhibaatada Soomaaliya ee qofba meel kaga dhuumanayo iyaguna in ay
        qurbaha kaga dhuuntaan.</p>
      <p>“Miyaad waalatay? Waa kee qofka fursaddan heli kara ee habeen keliya
        halkan u hoyan lahaa?”</p>
      <p>“Sababtaas qudheeda ayaa fikradda igu dhalisay. Ka yaacista dalku waa
        qayb ka mid ah dumintiisa”, ayuu ugu jawaabay.</p>
      <p>“Qaxistaydu dal dumin mayso, ee anigu waxaan u baahnahay meel nabad
        ah oo aan ilmahayga ku korsado.”</p>
      <p>“Haddii ay Xamar ka soo rayn weydo meel kale oo aynu ku noolaanno
        dalka ka waayi mayno.”</p>
      <p>Wax uu wadaba wuxuu ku qanciyay negaansho, wax kasta oo dhaca iyo
        dalka meel ay ka ahaataba.</p>
      <h3 id="section-11">12</h3>
      <p>Kursigii dhabar jiifsiga lahaa ee beerta Fillo Adduun ayuu Negeeye
        weli ku dhacadiidaa sigaarna iska daba shidayaa. Caawa goor hore ayuu
        qaadka ka kacay, qorshaha ayaa sidaas ahaa. Hawlo badan ayuu berri lee
        yahay. Toddobadii fiidnimo markii ay saaxiibbadii oo ay Diiriye iyo
        Raxmo-Yarey ugu dambeeyeen ka dareereen ayuu halkan yar fadhiistay si u
        ugu neecawsado, laakiin wuu ku raagay. Feker aanu ku talo gelin ayaa isu
        dhiibdhiibay.</p>
      <p>Noloshiisa oo dhan ayuu caawa dib ugu nakhtiimay. Afartanka gu ee uu
        jiro xasuusta maskaxdiisu wax badan ma ay dhaafin, kor iyo hoosba wuu ka
        eegay, quruxdeeda waxaa aad uga badan foolxumadeeda, wuxuu se maqli
        jiray “Rag iyo rafaad waa mataano”. Dhacdooyin gaar ah ayay xasuustiisu
        ku hakatay: dilkii aabbihii, dilkii Goodir, Mudug iyo Togdheer, Leyla
        iyo siliskii habaarka qabay, Amran iyo Kaliil…</p>
      <p>Weligii maanta ka hor qalbigiisa Amran qaddarin iyo jacayl uga ma
        waayin, marba in uu ku la’ekaadaba, xataa markii ay ka la tageen ee ay
        iyadu jinka guursatay isaguna Leyla. Laakiin sidii ay fadeexadda Kaliil
        u soo shaac baxday dadka dunida ku abuuran iyada ayuu ugu neceb yahay.
        Wuxuu dareemayaa in ay ka caqli badisay oo ku danaysatay, hoos u eegtay
        oo sharaftiisa ka tallaabsatay. Siddeed iyo toban sano ayay been
        daajinaysay. Siddeed iyo toban sano ayuu dhal qalaad korsanayay. Markii
        uu arrinta ogaaday in uu iyada wax ka sii wayddiiyo iska daaye
        araggeedaba wuu ka indho qarsaday. Maalin keliya isma uu hor taagin.
        Iyaduna halkaas u ma ay soo dhaafin.</p>
      <p>Markii ay Damalweyn ka soo noqotay muddo yar ka dib ayay gabdhihii
        Kiiniya u la guurtay, waayo nabadgelyadii Xamar waa ay xumaatay. Isaguna
        mar haddii uu keligii ahaa bixista welwel badan ka ma uu qabin.
        Daqiiqadda u dambaysa ayaad laba farood dhexdood ka bixi, ayuu
        islahaa.</p>
      <p>Maalmahan diyaarad keliya ayaa dalka timaadda kana tagta, soomaalida
        oo dhamina waa dhoof. Taasi waxay khasab ka dhigtay inta diyaaradda
        raacdaa in ay noqdaan madaxda naf la cararka ah iyo dadka hantida leh,
        iyo in yar oo ay labadaas qolo gacanta hayaan. Laakiin isaga iyo Diiriye
        waxay ku tashadeen in ay berriga maraan, oo Kiiniya ama Itoobbiya
        beegsadaan. Gaar ahaan Negeeye taladaas waxaa ku sii dhiirriyay hunguri
        ka galay Laankuruusar cusub oo dawladdu lee dahay in uu la baxsado, kaas
        oo in ay ku socdaalaan ka sokow xaggaa qiimo wanaagsan uga goyn
        doona.</p>
      <p>Imika waa goor dambe, laba iyo tobankii ayay saacaddu weydaaratay,
        berrina siddeedda aroornimo ayuu ballan lee yahay. Gurigii Hodan ku
        yaallay markii ay Amran bannaysay ayuu xaraashay, kanna berri ayuu niman
        la ballansan ka iibinayaa.</p>
      <p>Adduun la ka la war la! Ninka sidaas u barakacsan ayay RaxmoYarey
        cillaan u marsanaysaa oo bisha soo socota aroos ka filaysaa. Fiidkii
        caawa iyada oo adeeg keentay ayay isaga oo keli beerta fadhiya u soo
        gashay, sida kalena gurigu aad ayuu cidla u ahaa oo qayladii iyo
        muusiggii dheeraa ma ay jirin. Inta ay alaabtii xeraysay ayay Negeeye ku
        soo noqotay oo wayddiisay:</p>
      <p>“Cawada sidaan maxaa waaye? Intee la ka la aaday?” “Aniga ayaa ka la
        diray waayo dad madax ah ayaa ii imanaya, adiguna caawa iska tag oo
        habaryartaa Iisho la soo seexo.”</p>
      <p>Xoogaa lacag ah oo isaga sagooti ka ah iyadana sooryo u ah ayuu
        siiyay. Sidaas ayay ku tagtay.</p>
      <p>Xabbaddii sigaarka ahayd inta uu aad u nuugay ayuu maguujiyay
        dabadeed kacay oo sariirta isku tuuray.</p>
      <p>Subaxdii xigtay isaga oo cabbaar sugay ayay kuwii guriga ka
        iibsanayay u yimaadeen. Guriga oo ay horeba u arkeen ayay sii indho
        indheeyeen, dabadeed warqadihii lahaanshaha iyo furayaashii ayuu
        guddoonsiiyay, lacagtii oo doollar ahna ka guddoomay. Heshiiska ay wax
        ku ka la iibsadeen ayaa ahaa in ay lacagta doollar ku bixiyaan, waayo
        waa kan qurbaha u socda shilinkiina wuxuu noqday xashiish.</p>
      <p>Magaalada waxaa ka bilaabatay fowdo iyo nabadgelyo xumo aad u weyn.
        Sidaas darteed qiimaha guriga laga siistay aad ayuu uga yaraa intii uu
        awal joogay. Yaa se dan ka leh, ma awal baa xoolo loo dhididay laga
        dhisay?</p>
      <p>Lacagtii uu guriga ku gaday iyo waxoogaa uu hore u haystay waxay isku
        noqdeen lacag badan, waxba se ka ma aha waxii uu soo burbursaday. Intaa,
        baasaboor iyo warqadihii aqoonsiga ayuu isugu geeyay boorso samsanayd
        ah, bastooladna guntiga gashaday, dabadeed Laankuruusarkii dhankii
        guriga Diiriye afka u saaray. Waxay ku noqotay naxdin iyo filanwaa
        markii uu u soo galay saaxiibkii oo dhaawac ah oo sariirta
        galgalanaya.</p>
      <hr />
      <p>Diiriye xalay markii uu isaga oo marqaansan Negeeye ka tegay ayay
        meel mugdi ah oo gurigiisa wax yar u jirta dad aad mooddo waraabayaal
        dad cun ahi kaga soo baxeen.</p>
      <p>“Duqa, istaag adiga!” Wuu istaagay balaayadii mugdiga kaga soo
        socotayna waxa ay tahay wayddiiyay. Intii aan loo jawaabin ayuu arkay
        qori afkiisu dhuunta kaga soo jiro. Waa laba inan oo socodku dhibayo oo
        caato la ciirciiraya.</p>
      <p>“Haye Diiriye, adigii mahoo?” Codkii ayuu maleeyay, muuqii isa soo
        hortaagayna meesha uu ku arkay maskaxda ka doondoonay. Rajaa gashay,
        balaayo aan ku aqoon mid ku taqaan baa kaaga roon, ayuu ku fekeray.</p>
      <p>“Waa kuwama?” Laakiin su’aashuba afkiisa ka ma ay soo dhammaan markii
        uu kii soo horreeyay gartay. “Carraale miyaa? Balaayaa ka dhacday! Oo ka
        kalena waa kuma?” Laakiin isagana garay, waa Gurey. “Waar maxaa
        saacaddan meeshan idin dhigay?”</p>
      <p>“Gacmaha kor u taag, Diiriye,” Carraale oo qorigii madaxa kaga
        liishaamaya ayaa amar ku siiyay.</p>
      <p>“Carraale, maxaa jira? Ma idinkii tobanka sano wax baranayay ayaa
        sidan u dhaqmaya? Waar isla yaaba oo meel walba xabbad baa ka dhacaysa
        ee ka xerooda.”</p>
      <p>“War ma adigii tobanka sano wax boobayay ayaa caawa halkan maraya oo
        miskiin iska dhigaya?” ayuu Carraale Diiriye ku canjilay. ”Waad og tahay
        cidda caawa guri gelaysaa in ay tahay cid wax uga horreeyaane kaaga ayaa
        qoyane na gee. Na wad.”</p>
      <p>Intii uu Carraale la hadlayay ayuu Gurey xagga dambe kaga soo
        wareegay oo baadhitaan ku bilaabay. Si gaar ah waxay uga welwel qabeen
        Diiriye in uu bastoolad ku hubaysan yahay, laakiin waxba ka ma ay helin
        aan ahayn qaddar lacag ah.</p>
      <p>“Carraale, dhegeysta, maxaa jira? Maxaa idiin daran?” “In aad
        gurigaaga na geysid ayaa noo daran. Waxa aad haysatid ayaynu
        qaybsanaynaa.”</p>
      <p>“Waar guriga waxba ii ma yaallaane, haddii aan wax haysto waqtigan
        halkan ma aan lugeeyeene, intaas aad jeebka ka hesheen baa ii lacag ah
        ee meelahaa kaga casheeya, xabbadda meel walba ka dhacaysana ka
        dhuunta.”</p>
      <p>Carraale hanjabaaddii ayuu dardar cusub geliyay. “Diiriye, macangeg
        ha noqon, gurigaaga waannu naqaan, waanan tegi karraa, laakiin intii
        aannu jebin lahayn adiga iyo annagaba waxaa inoo hawl yar in aad na
        raacdid.”</p>
      <p>“Carraale, sow adigii wadaadka ahaa? Waa maxay waxa aad ku
        dhaqmaysaa?”</p>
      <p>“Adeer aniga ha isaga kay dhigin nin wadaadnimada wanaag u haya ee
        ina dhaqaaji. Wadaadnimadu sow ma aha waxii aan kaaga ammaan waayay ee
        aad waxbarashadaydii igaga eriday?”</p>
      <p>Diiriye muxuu isu yeelyeelayaa ee isaga dhigayaa ilmo xalay dhashay?
        Xaalka dalka sow la ma socdo? Sow ma oga in saacaddii aargudashada la
        joogo? Muxuu Carraale u beerlaxawsanayaa sow isaga oo fasalka afraad
        dhigta dugsiga ka ma uu eryin? Ma denbi aan wadaadnimo ahayn ayuu galay?
        Nolosha ma wuxuu moodayay toobiye aan leexleexad lahayn iyo baabuur uu
        isagu shokaanta u hayo? Waxii uu dulmi dhex dabbaalanayay malaha in mar
        uun lagala xisaabtamayo maba uu ogayn? Talo ayaa ku caddaatay, wuxuu ka
        fursan waayay in uu wiilasha sidii ay rabeen u yeelo oo xaggii guriga u
        hor kaco.</p>
      <p>“Meesha waxba ii ma yaallaan, fadeexad ayayna igu tahay in la maqlo
        ardaydaydii oo guriga iigu soo dhacdaye, qunyar u gala ugana soo
        baxa.”</p>
      <p>loo ma juuqin. Diiriye isla markii uu aqalka furay ayuu xasuustay in
        uu mugdi yahay oo aanay koranto jirin.</p>
      <p>“Waar niman yahow meesha ilays ma jiro ee goor iftin ah ii kaalaya.
        Berri igu soo noqda,” ayuu isku dayay in uu qiil ka dhigto.</p>
      <p>Gurey ayaa kabriid shiday oo gudaha u gudbay, markii uu qolkii iftiin
        noqdayna Carraale oo debedda taagnaa ayaa Diiriye si xoog leh gudaha ugu
        soo riixay. Tarraq labaad ayuu Gurey shiday oo miis aan halkii uu
        taagnaa ka fogayn shumac saarnaa ku dhejiyay. Markii uu qolkii iftiin
        noqday ayuu Carraale albaabkii xidhay, Diiriyana kursi ku fadhiisiyay,
        isaguna mid ka soo hor jeeda qorigii oo Diiriye ku soo jeeda la soo
        fadhiistay.</p>
      <p>“Haye Diiriye, in aan ku dilo kuuguma aan iman, laakiin tuhun
        dhaqaale ayaa ku soo galay. In aad dhoofaysid waan og ahay, adiga iyo
        sarkaalka saaxiibkaa ahina maalmahan in aad doollar urursi ku jirtaan
        waan og ahay. Yaad dalkan aad xaalufiseen kaga tegaysaan? Calaa kulli
        xaal, waxaad haysid inoo qaybi.”</p>
      <p>“Waar miyaad kaftamaysaa? Xaggee baan u dhoofayaa? Xaggee baan
        lacagta aan ku dhoofayo ka keenay? Waad ogayde dugsiga ma lacag baa
        taallay?”</p>
      <p>“Diiriye, waqtiga ha inaga lumin, dalkii in aad hore u cuntay iyo in
        aad jeebka ku qaadanaysid baad ka dhigtaye, hadalka macnadarrada ah
        inaga daa oo waxa aad haysid inoo qaybi.”</p>
      <p>“Haddii aadan waxba iga rumaysanayn maxaan sameeyaa? Waxii aan hayay
        waa idinkii igala baxay, welina waxaad lee dahay ’waxa aad haysid inoo
        qaybi’. Sariirta iyo kuraasta gurta haddaba dee aan anigu dhulka
        seexdee.”</p>
      <p>“Okay,” ayuu yidhi Carraale oo Gurey u sheegay in uu guriga baadho.
        ”Laba shay oo isa saarani yaanay jirin. Fitir iyo faatir u qaad.</p>
      <p>Aniga axmaqani igama dhaadhicin karo in aan qolkan caawa doollar ka
        buuxine.”</p>
      <p>Intii hore oo dhan Diiriye wuxuu isku dayayay in uu wiilasha
        oggolaysiiyo in uu weli yahay maamulahoodii si uu awoodda ay ka
        xayuubiyeen uga dhacsado, laakiin imika xaalku waa quus. Waa uu la
        socday qalabarogadka dalka wada simay, waa se markii koowaad ee uu si
        dhab ah u dareemay in aan wax sidii hore ahi jirin. Awooddii uu toban
        sano ku dhowaadka kumanyaalka arday iyo waalidkood ku haystay in uu
        caawa ka faro madhan yahay ayaa u caddaatay. Waxaa uu xasuustay
        madaxweynaha oo berigii hore si buuxda u dafiri jiray in ay jirto awood
        aan tiisa ahayn oo dalka ka jirta amaba ka jiri kartaa oo qudhiisu
        bilaabay calaacal iyo in uu ku baryootamo: ”Waar magaalada waan idiinka
        baxayaa ee dagaalka joojiya!”</p>
      <p>Diiriye waxay talo kaga ururtay in uu sidii wax miskiin ah kursiga
        iska yaxoobo, indhahana ka bilig bilig siiyo, oo alaabtiisa la ka la
        qubayo iyo karaamadiisa lagu joogjoogsanayo daawado. Waa macnaha
        tabardarrada. Malaha waa nabsiga la sheego.</p>
      <p>Labadii nin waxii guriga dhex yaallay wax aanay toban jeer rogin,
        toban jeer tuurin, toban jeer oo kalena tuujini ma jiro, doollarna faro
        ku ma hayaan. Carraale oo ay guushu intaas ka la dhoweyd ayay mar keliya
        jinniyo ku dikadeen, isaga oo xanaaqsan ayuuna Diiriye isku soo rogay,
        oo qorigii oo ay xabbadi dhuunta jiifto mar kale xaggiisa u soo
        godlay.</p>
      <p>“Diiriye, waan og ahay in aad lacag doollar ah haysatid, haddii aad
        iga sii qarisidna nolosha ayaan kaa qarinayaa. Wallaahi in aanan naf
        kaaga tegayn! Soo saar haddaba lacagta qaybtaada waan kuu
        reebayaaye.”</p>
      <p>“Carraale, warbixin qaldan baad haysataa. Ma jiraan wax doollar ah oo
        aan haystaa.”</p>
      <p>Dhirbaaxo kulul ayuu Carraale labada indhood Diiriye oo soo kuududa
        kaga soo gooyay, markii uu sarejoog isku dayayna qoriga afkiisii ayuu
        dhuunta ka geliyay oo fadhigii ku celiyay.</p>
      <p>“Wallaahi haddii aad far dambe dhaqaajisid soddonka ku jira in aanan
        xabbad kaaga reebayn!”</p>
      <p>Mar kale ayay xaaladdu degtay oo sidii hore ku soo noqotay. Isaga oo
        aan dhaqaaq lahayn sida uu kursiga uga dhakoolo Diiriye wax nool la ma
        moodo. Indho nacayb leh ayaa la isku eegayaa, wax la sameeyana la garan
        maayo. Markii cabbaar sidaas la ahaa ayuu Carraale arkay Gurey oo qoriga
        afkiisa saqafka guriga ku gugujinaya iyo Diiriye oo eegmada hoosta kaga
        xadaya.</p>
      <p>“Gurey, qaado kursigan oo safiitada soo fuji.”</p>
      <p>“Iyaa?”</p>
      <p>“Saqafka madaxaaga ku beegan soo fuji.” Isla markaas ayuu Carraale
        sii xoojiyay digtoonidii uu Diiriye ku ilaalinayay. Gurey safiito uu
        xoog u soo fujiyay ayuu dhulka ku soo tuuray, oo halkii bannaanaatay
        gacanta geliyay, oo marba dhan u la raacay. “Aa!” ayuu ku qayliyay isaga
        oo gacanta musbaar ka muday. Xanuunkii iyo dhiiggii ka da’ayay dan ka ma
        gelin ee kursigii inta uu ka soo degay ayuu dhan kale u yar durkistay.
        Safiito kale inta uu si xoog leh u soo fujiyay ayuuna sidii hore meeshii
        dalooshantay gacantii u bed qabtay xuluuliyay. Dabadeed si lamafilaan ah
        ayuu u soo dhuftay boorso cad oo maas ah oo ah nooca dalka lagu
        sameeyo.</p>
      <p>“Maxaan kuu sheegayay! Maxaan ku lahaa, Gurayow! Boorsadaas xun ayay
        xoolihii dunida oo dhami ku jiraan”, waxaa ku qayliyay Carraale oo
        markii uu shandadda arkay farxad ka la batay.</p>
      <p>Diiriye si ku talogal la’aan ah ayuu naxdintii hanqalka u la kacay,
        dabadeed Carraale ayaa intii uu xoog lahaa qoriga dabadiisa afka kaga
        dhuftay. Diiriye miiska ayuu ku dul dhacay, isaga oo si foolxun u
        taahaya ayuuna xinjiro ay labadii fool ee sare dhex dabbaalanayaan soo
        tufay.</p>
      <p>Boorsadii ayuu Gurey furay, waxaana caddaatay in ay xidhmooyin
        doollar ahi dhex jiifaan. Isaga oo sidii miiska u saaran oo taahaya ayay
        albaabka ka baxeen.</p>
      <p>Subaxdaas Diiriye isaga oo markaas dhakhtar ka soo noqday oo sariirta
        galgalanaya ayuu Negeeye u soo galay. Madax ayuu kor u soo qaaday,
        markii uu gartayna isaga oo aan salaanta ka qaadin madaxa barkimada ku
        celiyay. Aad ayuu u niyad xumaa, sidaas darteed in kasta oo uu sida ay
        wax u dhaceen u dul maray hadal badan ma uu awoodin.</p>
      <p>Negeeye isaga oo ka xun dhaca iyo dhaawaca saaxiibkii loo geystay
        ayuu soo jeediyay in ay sidan ku wada socdaalaan. Laakiin Diiriye
        niyadxumada ka sokow wuu xanuunsanayay, socodna ku ma jirin. Inta uu
        laba kun oo doollar dusha kaga tuuray ayuu isaga oo sii baxaya
        maqashiiyay:</p>
      <p>“Diiriye, anigu waan tegayaa, adiguna meesha iska qaad. Nin weyn baad
        tahaye meesha iska qaad.”</p>
      <p>Markii uu Negeeye wax yar ka sii maqnaa Diiriye waxaa u soo gashay
        Raxmo-Yarey. Fillo Adduun oo ay ku horreysay markii ay ganjeelada
        garaacday waxaa ka furay laba nin oo aanay weligeed hore u arag. Waxay
        malaysay in ay yihiin madaxdii uu Negeeye xalay sheegayay ama
        waardiyahoodii.</p>
      <p>“Haye, yaad rabtay?” ayay wayddiiyeen. “Guriganaan degganahee,
        Negeeye weli madaxdii maas la joogto?”</p>
      <p>“Madax maxay ah?” “Negeeye ma joogoo?” “Negeeye ma joogo, gurigana
        waa laga gataye, adigu tumaad tahay?”</p>
      <p>“Waa laga gatay? Yaa ka gatayna? Isagii aaway?” “Annaga ayaa ka
        gadannay, isaguna meel uu jiro ma naqaane, adigu tumaad tahay?”</p>
      <p>Raxmo in kasta oo xaaladda loo sharxay haddana waa ay fahmi wayday.
        Habeenkii ay gabadhnimadeeda wayday si aan ka yarayn ayay u naxday.
        Markaas ayay isku soo daysay gurigan Diiriye oo ay taqaannay. Isaga oo
        sidii sariirta u daadsan ayay wayddiisay:</p>
      <p>“Diiriye, abboo Negeeye ma aragtay?” “Negeeye ma arage, waan
        jirranahaye iga bax.” “Gurigii waas gadaa la dhehee run miyaa?” “War u
        ma hayo.” “Afkana maxaa kaaga dhacay? As maa isdagaasheen?” “Isaga
        ayaanu isdagaallay, haddii aad aragtidna xabbad baan ku dhufanayaa ee u
        sheeg.”</p>
      <p>Hadalkaas wuxuu uga dan lahaa in aanay Raxmo mar dambe ku soo noqon
        oo Negeeye wayddiin, iyadu se waa ay rumaysatay oo iskaga tagtay. Dhawr
        cisho ayay ku qaadatay in ay fahamto xiriirkii iyada iyo Negeeye in uu
        ahaa ruwaayad ay iyada qudheedu qalanjo ayaandaran ka ahayd. Waxay ka
        fekertay in ay Afgooye aaddo oo Webi Shabeelle isku riddo, sidii ay
        hindiyaddii filinka ka aragtay.</p>
      <hr />
      <p>Negeeye saaka markii uu Diiriye ka soo baxay magaalada ku ma
        leexleexan ee waddada dheer ee koonfurgalbeed Xamar uga baxda ayuu ku
        toosay. Waa uu baqayay. Kontorollada meel walba la dhigay iyo askarta
        dadka ku bahalowday isagu baqdin badan ka ma qabin, waayo gaashaanle
        dhexe ayuu lebbisnaa, haddii uu askar macangeg ah la kulmana toban
        doollar ayuu u laabi. Mucaaradkana wuu ka baqayay, haddii ay qabtaanna
        wuxuu u sheegi doonaa in uu iyaga ku soo biiray. Laakiin baqdinta ugu
        weyni waxaa ay ahayd xabbad seeraar ah oo haleesha. Taa ka sokow Negeeye
        oo mayd ah in ay arkaan dadka jeceli ma yara. Mustaqbalka mugdiga ahi
        sinaba u ma cabsi yara.</p>
      <p>Waddada Afgooye ayuu baabuurkii cagta u saaray, Afgooye iyo Xamar
        dhexdoodana wax dhibaato ah la ma uu kulmin. Markii uu Afgooye ka baxay
        ayaa dhawr jeer meelo waddada ka durugsan tacshiirad lagaga soo furay,
        laakiin waxyeello ka ma ay soo gaadhin.</p>
      <p>Markii uu toban kiiloomitir Daafeed dhaafay ayuu waddada midig uga
        leexday, si aanu mucaaradka u la kulmin, wuxuuna qabsaday wadiiqo ay
        baabuurta xaabada iyo dhuxusha Xamar geysaa shaagga ku la baxday.
        Cabbaar ayuu beelo mutullayaal ah marba mid ka gudbay.</p>
      <p>Markii uu muddo saacad ah qardojeex ku socday, ee uu magaalooyinkii
        iyo waddadii laamiga ahayd ka fogaaday, baqdintii waa ay ka yaraatay.
        Wuxuu dareemay degganaan, wuxuuna shitay cajalad hees ah oo ka mid ah
        kuwii uu ku geerashayn jiray. Heesta wuxuu ku xusuustay waayo waayo iyo
        habeennadii marqaanka, habeennadii Filla Adduun, Seybeeriya iyo gurigii
        aan magaca lahayn ee Burco. Saxansaxo qaad oo dhalanteed ah ayaa
        saaqday, sidii mas gaajaysan ayuu u millikhsaday. Boorso doollar jiifo
        oo dhinac taal ayuu jalleecay, markii u horreysay ayuu dareemay
        lahaansho buuxa iyo in ay mulkigiisa tahay.</p>
      <p>Isaga oo feker ku maqan ayuu si lamafilaan ah muraayad haadda uga
        arkay baabuur soo dabo xammaysan. Inta uu muraayadda rumaysan waayay
        ayuu daaqadda qoorta ka ritay oo dib u eegay. Waa xaaji khamsiin ay
        dusheeda rag dabley ahi ka muuqdaan oo laba boqol oo mitir u soo jirta.
        Shaki ka ma gelin in ay yihiin qawlaysato isaga ugaadhsanaysa,
        qardajeexii ayuuna baabuurka intii ay awooddiisu ahayd hawada cabsiiyay.
        Daqiiqado yar ka dib baabuurkii eryanayay wuu ka soo fogaaday, siigadii
        oo keliya ayuu arkaa, laakiin xawaaraha ma uu dhimin.</p>
      <p>Waa kowdii duhurnimo, qorrax aan kululayn ayaa galbeed u badatay
        wejigana ka haysa. Imika wuu ka soo baxay degaankii Shabeelle iyo
        ciiddii dhoobada iyo habaaska badnayd, wuxuuna marayaa dhul didib ah oo
        ay ciiddu nadiif tahay oo ku beegan waqooyiga Buurhakaba.</p>
      <p>Baabuurkii ugaadhsanayay nuse saacihii u dambeeyay war iyo wacaal ka
        ma hayo, wuxuu se rajaynayaa in ay quusteen oo ka hadheen. Waa uu
        garanayay in ay yihiin shuftada hubaysan ee beryahan meel walba hubka la
        tuban, ee waxii ay quud iyo qiimo ku tuhmaanba qoondaysanaya. Isagana
        dheef kale ku ma oga ee waxay u daba ordayaan in ay Laand Kuruusarka ka
        furtaan. Laakiin dhac uu ninkii lahaa nool yahay beryahan dhac lagu ma
        tiriyo, waa in ay horta isaga nafta ka xayuubiyaan si ay baabuurka u
        xalaashadaan, waa xeer dhaqameedka cusub ee wax lagu ka la dhaco. Iimaan
        la’aanta iyaga haysa ayaa isagaba haysa ee muxuu baabuur xun naftiisa
        ugu biimaynayaa muu si kale u dhoofo?</p>
      <p>Wax uu wadiiqooyin dhuubdhuuban shaagga ku ilaaliyo oo midba mid uga
        leexdaba, mar uun ayay waddadii uu hayay soo oodantay. Wuxuu isarkay
        isaga oo geed weyn oo waddadii uu hayay ka dhex baxay hor taagan.
        Baabuurkii inta uu ka degay ayuu xaaladda kormeeray, wuxuuna ogaaday in
        ay ahayd waddo duug ah oo aan sannado badan la marin, suurto galna aanay
        ahayn in uu hore ugu sii socdo. Waxay ku kelliftay in uu dib u ka la
        fireeyo si uu waddo kale u helo.</p>
      <p>In kasta oo uu malihiisu u badnaa nimankii eryanayay in ay ka hadheen
        haddana wuu feejignaa, waxa ay se ahayd meel dhir badan oo aan meel
        dheer wax laga arki karin. In aan daqiiqad ka badnayn markii uu dib u
        soo socday ayuu si lamafilaan ah hortiisa uga arkay baabuurkii eryanayay
        oo in boqol mitir ka yar u soo jira. Ma uu haleelin wax aan ahayn in uu
        baabuurka degdeg u joojiyo oo bastooladdii iyo boorsadii gacanta ku
        boobo, oo albaabka iska furo si uu kaynta ugu dhuunto. Qolada kale
        qudhooda arrintu kediso ayay ku noqotay, isaga oo daaqadda iska furaya
        markii ay arkeenna inta ay baabuurkii joojiyeen ayay tacshiirad ugu
        yaraan laba qori ka soo dhacaysa oodda kaga qaadeen. Isaguna dhawr
        xabbadood ayuu degdeg ugu riday. Markii ay ogaadeen in uu hubaysan yahay
        waa ay gabbadeen, laakiin toogashadii ka ma ay joojin.</p>
      <p>Tobannaan xabbadood ayaa Negeeye sida roobka ugu hooray: mid
        baabuurka ku dhacda oo iyada oo seeraar ah dhegaha ka marta, mid
        dharkiisa dacal ka daloolisa, mid iyada oo xiimaysa wejiga u marta, iyo
        mid hortiisa ciidda xuluulataba. Dabadeed xabbad ayaa bawdada bidix ka
        muquurtay. Isaga oo aan nabarka eegin ayuu markiiba degdeg u gurguurtay,
        baabuurkana dhanka kale uga wareegay si uu gabbaad uga dhigto. Naftu
        orod bay kugu ammintaa, rasaastii cadawga oo sidii ugu yuururta ayuu
        galgashay oo geed aan ka fogayn jirridda u galay, haddana sii galgashay,
        isaga oo lug uu hubo in aanay jabnayn laakiin dhaawac xun qabta
        jiidaya.</p>
      <p>Nimankii la dagaallamayay markii uu cararay xabbadda ka ma ay joojin,
        isaguna orod waxaan ahayn waqti iskagama lumin. Markii uu shan geed,
        haddana toban geed, dabadeed in ka badan weydaartay, rasaastii lagu soo
        ridayayna ay ku soo durki wayday, yididiilo nololeed ayaa gashay,
        orodkii oo aanu imika tabar badan u hayn ayuuna ku sii adkaystay. Marba
        dib ayuu eegayaa, marka uu waxoogaa ordaba sida weeraha ayuu jahada
        socodka beddelayaa, haddii uu meel ciid ah ku soo beegmo wuu ka
        leexanayaa oo dhagaxa iyo cawska ku raadgadanayaa. Daqiiqadba ta ka
        dambaysa ayuu sii dareemayaa tabardarro iyo xanuun lugta oo aad u
        dhiigbaxaysa kaga soo kordhaya. Durba surwaalka iyo kabtu waa ay ku
        dhegeen.</p>
      <p>Xas jiq ah ayuu yar fadhiistay aadna u dhegeystay wax uu cod aadami
        ku malayn karo, waxba se ma maqal. Wuxuu aad u maleeyay qawlaysatadii in
        uu baabuurkii ku fillaaday oo ay kaxaysteen. Abaal badan ayuu ugu hayaa
        in ay intaas kaga tagaan. Aad ayuu nabarku u xanuunayaa, sidii neef la
        gawracay ayuuna u dhiig baxayaa. Harraad aad u daran ayuu dareemay.
        Lugtii dhaawacnayd, oo weli si aad ah dhiiggu uga burqanayo, ayuu
        surwaalka ka jeexay, dabadeed ku duubay si uu dhiigbaxa u joojiyo.
        Bilawgii ma uu moodayn dhaawacu in uu sidan u xun yahay, imika se wuxuu
        arkay xabbaddu in ay kaga soo dhacday bawdada sare, iyada oo aan lafta
        jebinna hoos u raacday oo seedda muruqa iyo xagasha isu haysa la
        baxday.</p>
      <p>Qorraxdu casargaaban ayay u hoobatay, meeshuna sida muuqata waa cidla
        ciirsila. Haddii uu nimankii eryanayay ka badbaado sida uu nolol kale ku
        gaadhi lahaa ayuu ka fekeray, in uu socodka sii wato ayuuna ku tashaday.
        Markii uu damcay in uu kaco xanuun badan iyo awood la’aan ayuu iska
        dareemay, laakiin socod ayuu bilaabay.</p>
      <p>Lugta awal dhulka wuu dhigayay imika se wuu jiidayaa. Waxaad mooddaa
        xubin culus oo jidhkiisa dheeraad ku ah. Boorsadii sheyddaan ee lacagta
        iyo waraaaquhu ugu jireen culays aanay awal lahayn ayay la soo baxday,
        bastooladda qudheedu waa la mid. Wuxuu ku fekeray waxaba in uu daadiyo,
        wuu se sii adkaystay. Xanuunka lugta ka haya iyo harraadka waxaaba kaga
        daran qanjabarar labada sarcamood kaga bilawday, qawlalladana sida
        baarqab ayuu abur ka daadinayaa.</p>
      <p>Cabbaar markii uu jiitamay ayuu isarkay isaga oo dhulka daadsan,
        wuxuuna ka la garan waayay in uu dhacay iyo in uu fadhiistay. Cabbaar
        kale ayuu isaga oo taahaya dhabarka u jiifay. Goor dambe ayuu maqlay
        ciyow ciyaya, madaxa ayuu kor u soo qaaday oo hareeraha eegay, mise waa
        fiid cilcillaw. Waa habeen! Meel xun Alle ku dhig ee Negeeyow waa maxay
        meesha aad taal? ayuu isku hiifay qadaadkana dhulka ku dhuftay.</p>
      <p>Xilligu waa diraac. Jawiga guud, gaar ahaanna dhirta soogsoogan iyo
        dhiigga, waxaa uu ku xusuustay dhalashadiisii iyo dhimashadii aabbihii
        ee uu sheekada ku maqlay isku waqtigana ahaa. Qabow ayaa ku soo kordhay
        haddana dab ayaa fekerkiisa ku soo dhacay, laakiin kabriidkii baabuurka
        ayuu kaga soo cararay.</p>
      <p>Isaga oo sidii u daadsan ayuu bastooladdii dhinac taallay gacanta
        midig ku haabhaabtay, oo waa ay cabbaysnayd ammaankuna ka rognaa ee
        keebka farta la doontay, oo inta uu kor u soo qaaday saddex xabbadood oo
        ka la dambeeya cirka u riday. Dhawr shimbirood ayaa agtiisa ka duulay
        dhawr kalena ci dhiillo leh ayay isugu jiibiyeen, laakiin cod aadami ma
        uu maqal. Meeshu waa gabaahiir col iyo abaar looga haajiray.</p>
      <p>Hurdo hadalkeed ma jiro cabbaar ayuu se suuray. Intii uu suursanaa
        wuxuu ku riyooday waraabe isaga oo nool raqaya. Sababta riyadu malaha
        waxay ahayd waraabayaal ilaa markii ay qorraxdu dhacday hareerihiisa ka
        qawdhamayay. Wadka ayuu meel dhow ka arkay, wuxuuna ka fekeray
        dabeecadda iyo dhadhanka dhimashada, haddana aakhiro iyo xaalkeeda ayuu
        u booday. Irridkii jannada iyo kii naarta oo isdhinac ballaqan ayuu
        marba mid jalleecay, dabadeed waxqabadkii noloshiisa dib u eegay.</p>
      <p>Waxaa saf dheer u soo galay dad badan oo uu dhawr ka weji garanayo
        meelihii uu xabbadda kaga dhuftayna dhiig ka da’ayo. Waa ay aamusan
        yihiin oo isaga uun soo wada eegayaan, taagnaanta mooyee si kale nolol
        looguma malayn karo. “Maxaad ii dul tuban tihiin, ducafo yahay ducafadu
        dhashay? Awal aniga ayaa idin laayay imikana waan idin laynayaa”, ayuu
        ku qayliyay, oo bastooladdii kor u soo qaatay. Isla markaas ayuu
        miiraabay.</p>
      <p>Ma jirto jariimad ka weyn naf aadami oo xaqdarro loo gooyaa,
        denbidhaafna ma leh, ayuu maqli jiray, laakiin si dhab ah caawa ka hor
        ugama fekerin. Degganaan iyo aamus argaggax leh ayaa jawiga ku xeeran.
        Goortan Negeeye dunida wuxuu ugu jecel yahay in uu maqlo cod dad, ci
        xoolaad ama guux mishiin. Laakiin waxa keliya ee uu maqlayaa waa ci
        guumays iyo qawdhan waraabe.</p>
      <p>Imika in kasta oo aanu isdhaqaajin karin maskaxdiisu si wanaagsan
        ayay wax u ka la garanaysaa. Waa mugdi, laakiin saqdhexe iyo
        waasoodhowaad mid ay tahay ma garan karo. In uu saacadda eego ayuu
        damcayaa haddana illaawayaa ama awoodi waayayaa. Bastooladdii oo
        garabkiisa midig taal ayuu ilqoodha ka jalleecay, gacan aan mayd waxba
        dhaamin ayuu kor ugu soo qaaday, wuxuuna goostay talo bilawgii kaga
        argagixisay. Isla markaas uu go’aanka quusta ah gaadhay ayuu arkay
        wejigii Amran oo ku soo foorora, waxayna ugu soo celisay hadalkii ay
        beri hore ku tidhi: ”Negeeye, dhoofkaaga mooyee sow adigan dhintay! Sow
        tan ay ku dishay xabbad ka soo dhacday gacan aad kuugu dhowi!”</p>
      <p>Wax badan ayuu ku fekeray in uu gacan ku bixi doono, goor ay
        ahaataba, gaar ahaan gacanta ilmo Goodir. Laakiin in uu sidan u dhinto,
        oo ay xabbad aan magaciisa aqooni cidla ku tuurto, waxay la ahayd
        karaamodarro aan mid ka weyni jirin.</p>
      <p>Laakiin ma xabbad keliya oo lug kaaga dhacday ayaad u dhimanaysaa?
        ayuu iswayddiiyay. Maya, maya, waad ka adkayd nin ay xabbad doqon ah oo
        lugta kaga dhacday aakhiro u dirto. Silican waxaa dhaanta dhimashada.
        Bastooladda afkeeda ayuu dhafoorka ku muday murdisadana keebka ku
        tuujiyay. Markii ay xabbaddu dhacdayna sidii markii hore wax shimbiro
        ahi ma ay duulin mana ay ciyin, waxaa ka dambeeyay uun gudcur
        aamusan.</p>

    </div>
  </main>
</body>

</html>