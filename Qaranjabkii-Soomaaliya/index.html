<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>


<body>
    <main class=normalize>
        <div class="content">

            <h1 class="title">Qaranjabkii Soomaaliya – Aw-Jaamac Cumar Ciise</h1>

            <p>Tusmada</p>
            <ul>
                <li>
                    <a href="#gogoldhig-iyo-xog-waran">Gogoldhig iyo Xog
                            Waran</a>
                </li>
                <li>
                    <a href="#codsi">Codsi</a>
                </li>
                <li>
                    <a href="#raadraaca-buugga">Raadraaca Buugga</a>
                </li>
                <li>
                    <a href="#mahadnaq">Mahadnaq</a>
                </li>
                <li>
                    <a href="#qaybta-1aad">Qaybta 1aad</a>
                    <ul>
                        <li><a href="#taariikh-murtiyeed-kooban">Taariikh Murtiyeed
                                Kooban</a></li>
                        <li><a href="#gobanima-qaadashadii-soomaaliya">Gobanima-Qaadashadii
                                Soomaaliya</a></li>
                        <li><a href="#doorashadii-cod-khasaaray-1969kii">Doorashadii Cod
                                Khasaaray 1969kii</a></li>
                        <li><a href="#kacaankii-guuldarrada-reebay">Kacaankii Guuldarrada
                                Reebay</a></li>
                        <li><a href="#balanqaadkii-golaha-sare-ee-kacaanka-1969kii">Balanqaadkii
                                Golaha Sare ee Kacaanka 1969kii</a>
                            <ul>
                                <li><a href="#siyaasadda-gudaha">Siyaasadda Gudaha</a></li>
                                <li><a href="#siyaasadda-dibadda">Siyaasadda Dibadda</a></li>
                            </ul>
                        </li>
                        <li><a href="#goormaa-la-kala-garan">Goormaa la Kala Garan?</a></li>
                        <li><a href="#siduu-kacaanku-diinta-islaamka-ula-dhaqmay">Siduu Kacaanku
                                Diinta Islaamka ula Dhaqmay?</a></li>
                        <li><a href="#dilkii-baaderiga">Dilkii Baaderiga</a></li>
                        <li><a href="#sidee-maxamed-siyaad-21-sano-xukunka-ku-haystey">Sidee
                                Maxamed Siyaad 21 Sano Xukunka ku Haystey?</a>
                            <ul>
                                <li><a href="#keligii-taliye">Keligii Taliye</a></li>
                                <li><a href="#golihii-sare-ee-kacaanka">Golihii Sare ee
                                        Kacaanka</a></li>
                                <li><a href="#ciidamadii-kacaanka">Ciidamadii Kacaanka</a>
                                    <ul>
                                        <li><a href="#ciidanka-madaxtooyada">Ciidanka Madaxtooyada</a></li>
                                        <li><a href="#ciidanka-nabadsugidda-eneses">Ciidanka Nabadsugidda
                                                (En.Es.Es.)</a></li>
                                        <li><a href="#ciidankii-guulwadeyaasha">Ciidankii
                                                Guulwadeyaasha</a></li>
                                        <li><a href="#ciidankii-hngsh">Ciidankii H.N.Gsh</a></li>
                                        <li><a href="#xabsiyadii-kacaanku-dhisay">Xabsiyadii Kacaanku
                                                Dhisay</a></li>
                                    </ul>
                                </li>
                                <li><a href="#hab-maamulkii-siyaad-barre">Hab-Maamulkii Siyaad
                                        Barre</a></li>
                            </ul>
                        </li>
                        <li><a href="#golayaashii-kicinta-bulshada-ee-kacaanka">Golayaashii
                                Kicinta Bulshada ee Kacaanka</a>
                            <ul>
                                <li><a href="#golayaasha-hanuuninta-dadweynaha">Golayaasha Hanuuninta
                                        Dadweynaha</a></li>
                                <li><a href="#ururada-bulshada">Ururada Bulshada</a></li>
                                <li><a href="#hobolada-qaranka-ee-waaberi">Hobolada Qaranka ee
                                        Waaberi</a></li>
                                <li><a href="#faaf-reeb">Faaf Reeb</a></li>
                                <li><a href="#ubaxa-kacaanka-oktoobar">Ubaxa Kacaanka Oktoobar</a></li>
                                <li><a href="#gabagabadii-oo-kooban">Gabagabadii oo Kooban</a></li>
                            </ul>
                        </li>
                        <li><a href="#xaggee-ku-danbeeyeen-ciidamada-xoogga-dalka-soomaaliyeed">Xaggee
                                ku Danbeeyeen Ciidamada Xoogga Dalka Soomaaliyeed?</a>
                            <ul>
                                <li><a href="#faalla-gaaban">Faalla Gaaban</a></li>
                            </ul>
                        </li>
                    </ul>
                </li>
                <li>
                    <a href="#qaybta-2aad">Qaybta 2aad</a>
                    <ul>
                        <li><a href="#hawlgalladii-lagu-dumiyey-dawladii-soomaaliya">Hawlgalladii Lagu
                                Dumiyey Dawladii Soomaaliya</a>
                            <ul>
                                <li><a href="#reer-galbeedka">Reer Galbeedka</a></li>
                                <li><a href="#itoobiya">Itoobiya</a></li>
                                <li><a href="#ururadii-qabiil">Ururadii Qabiil</a>
                                    <ul>
                                        <li><a href="#ururka-esesdhiief">Ururka Es.Es.Dhii.Ef</a></li>
                                        <li><a href="#ururka-esenem">Ururka Es.En.Em</a></li>
                                        <li><a href="#ururka-esbiiem">Ururka Es.Bii.Em</a></li>
                                        <li><a href="#ururka-yuuessii">Ururka Yuu.Es.Sii</a></li>
                                    </ul>
                                </li>
                            </ul>
                        </li>
                        <li><a href="#bayaankii-muqdisho-ee-1551990kii">Bayaankii Muqdisho ee
                                15/5/1990kii</a>
                            <ul>
                                <li><a href="#bayaanka-muqdisho-ee-koowaad-15-maajo-1990">Bayaanka
                                        Muqdisho ee Koowaad – 15 Maajo, 1990</a></li>
                                <li><a href="#saxiixayaasha-bayaanka">Saxiixayaasha Bayaanka</a></li>
                            </ul>
                        </li>
                        <li><a href="#wallee-ina-raagoow-tala-adduun-taada-uun-maaha">Wallee
                                ina-Raagoow Tala Adduun Taada uun Maaha</a></li>
                        <li><a href="#waxa-soo-socda-nimaan-garani-waxa-joogaa-ma-garto">Waxa
                                Soo Socda Nimaan Garani Waxa Joogaa ma Garto</a>
                            <ul>
                                <li><a href="#sheeko-macquula">Sheeko Macquula</a></li>
                            </ul>
                        </li>
                        <li><a href="#maxaa-dhaliyey-dagaalkii-abgaal-iyo-gaalgale">Maxaa
                                Dhaliyey Dagaalkii Abgaal iyo Gaalgale?</a></li>
                        <li><a href="#kacdoonkii-muqdisho-30121990kii">Kacdoonkii Muqdisho
                                30/12/1990kii</a>
                            <ul>
                                <li><a href="#faallo">Faallo</a></li>
                                <li><a href="#doorashadii-cali-mahdi">Doorashadii Cali Mahdi</a></li>
                            </ul>
                        </li>
                        <li><a href="#muqdisho-iyo-maamulkii-ururkii-yuuessii">Muqdisho iyo
                                Maamulkii Ururkii Yuu.Es.Sii</a></li>
                    </ul>
                </li>
                <li>
                    <a href="#qaybta-3aad">Qaybta 3aad</a>
                    <ul>
                        <li><a href="#dagaal-qabiil-iyo-dawladnimo-kala-fogaa">Dagaal Qabiil iyo
                                Dawladnimo Kala Fogaa</a></li>
                        <li><a href="#shirkii-jabuuti">Shirkii Jabuuti</a></li>
                        <li><a href="#heshiiskii-jabuuti-yaa-is-hortaagay">Heshiiskii Jabuuti
                                Yaa is Hortaagay?</a></li>
                        <li><a href="#tolalka-soomaaliya-iyo-degaannadooda">Tolalka Soomaaliya
                                iyo Degaannadooda</a>
                            <ul>
                                <li><a href="#hawiye-iyo-xawaadle">Hawiye iyo Xawaadle</a></li>
                                <li><a href="#dir">Dir</a></li>
                                <li><a href="#raxanweyn">Raxanweyn</a></li>
                                <li><a href="#tunni">Tunni</a></li>
                                <li><a href="#jareer">Jareer</a></li>
                                <li><a href="#gibilcad">Gibilcad</a></li>
                                <li><a href="#daarood">Daarood</a></li>
                                <li><a href="#isaaq">Isaaq</a></li>
                                <li><a href="#ciise-iyo-gudabuursey">Ciise iyo Gudabuursey</a></li>
                            </ul>
                        </li>
                        <li><a href="#soomaaliya-ma-qaran-baa-mase-waa-qabiil">Soomaaliya ma
                                Qaran baa Mase waa Qabiil?</a>
                            <ul>
                                <li><a href="#in-qabiil-la-isugu-hiiliyaa-ma-banaan-tahay">In qabiil la
                                        isugu hiiliyaa ma banaan tahay?</a>
                                    <ul>
                                        <li><a href="#qabiil-iyo-iimaan-la’aan">Qabiil iyo Iimaan
                                                La’aan</a></li>
                                    </ul>
                                </li>
                            </ul>
                        </li>
                        <li><a href="#taariikhda-muqdisho-oo-kooban">Taariikhda Muqdisho oo
                                Kooban</a>
                            <ul>
                                <li><a href="#labada-magac-ee-magaalada">Labada Magac ee Magaalada</a>
                                    <ul>
                                        <li><a href="#muqdisho">Muqdisho</a></li>
                                        <li><a href="#xamar">Xamar</a></li>
                                    </ul>
                                </li>
                            </ul>
                        </li>
                        <li><a href="#goormaa-muqdisho-la-degey">Goormaa Muqdisho la
                                Degey?</a></li>
                        <li><a href="#dagaalladii-muqdisho">Dagaalladii Muqdisho</a></li>
                        <li><a href="#duufaan-madow-ma-mujaahidiin-baa">Duufaan Madow ma
                                Mujaahidiin baa?</a>
                            <ul>
                                <li><a href="#dil-bareer-ah">Dil Bareer ah</a></li>
                                <li><a href="#sinada-dhillaysiga">Sinada (Dhillaysiga)</a></li>
                                <li><a href="#xoolaha-boolidaa">Xoolaha Boolidaa</a></li>
                            </ul>
                        </li>
                    </ul>
                </li>
                <li>
                    <a href="#qaybta-4aad">Qaybta 4aad</a>
                    <ul>
                        <li><a href="#soomaaliya-halkee-gaartey-halkeese-maanta-joogtaa">Soomaaliya
                                Halkee Gaartey Halkeese Maanta Joogtaa?</a></li>
                        <li><a href="#maxaa-sababay-masiibadii-soomaaliya-ku-habsatay">Maxaa
                                Sababay Masiibadii Soomaaliya ku Habsatay?</a>
                            <ul>
                                <li><a href="#jaahilnimo-soomaalida-dabooshay">Jaahilnimo Soomaalida
                                        Dabooshay</a>
                                    <ul>
                                        <li><a href="#boobka-iyo-xatooyada-hantida-qaranka">Boobka iyo Xatooyada
                                                Hantida Qaranka</a></li>
                                        <li><a href="#tartan-iyo-isugu-faan">Tartan iyo Isugu Faan</a></li>
                                        <li><a href="#xasad-iyo-iimaan-laaan">Xasad iyo Iimaan La’aan</a></li>
                                        <li><a href="#dayaca-iyo-dhaqaala-xumaanta-xoolaha">Dayaca iyo Dhaqaala
                                                Xumaanta Xoolaha</a></li>
                                    </ul>
                                </li>
                                <li><a href="#qabiilku-waa-cudur-wax-halaaga">Qabiilku Waa Cudur Wax
                                        Halaaga</a></li>
                                <li><a href="#xukun-doon-qabiil-iyo-qoray-iyo-qaad-adeegsaday">Xukun-doon
                                        Qabiil iyo Qoray iyo Qaad Adeegsaday</a>
                                    <ul>
                                        <li><a href="#qabiil">Qabiil</a></li>
                                        <li><a href="#qoray">Qoray</a></li>
                                        <li><a href="#qaadka">Qaadka</a></li>
                                    </ul>
                                </li>
                                <li><a href="#caro-iyo-ciqaab-eebbe">Caro iyo Ciqaab Eebbe</a></li>
                            </ul>
                        </li>
                        <li><a href="#burburka-iyo-baabaa-dagaaladii-qabiil-sababeen">Burburka
                                iyo Baaba’a Dagaaladii Qabiil Sababeen</a>
                            <ul>
                                <li><a href="#marxaladihii-dagaalada">Marxaladihii Dagaalada</a></li>
                                <li><a href="#natiijadii-dagaalada">Natiijadii Dagaalada</a>
                                    <ul>
                                        <li><a href="#burbur-siyaasadeed">Burbur Siyaasadeed</a></li>
                                        <li><a href="#burbur-dhaqaale">Burbur Dhaqaale</a></li>
                                        <li><a href="#burburka-aqooneed">Burburka Aqooneed</a></li>
                                        <li><a href="#dhimasho-iyo-dhaawac">Dhimasho iyo Dhaawac</a></li>
                                    </ul>
                                </li>
                                <li><a href="#yaa-ka-masuul-ah">Yaa Ka Mas’uul ah?</a></li>
                                <li><a href="#is-barbar-dhig">Is Barbar Dhig</a></li>
                                <li><a href="#xusuus-taariikheed">Xusuus Taariikheed</a></li>
                                <li><a href="#xusuus-suugaaneed">Xusuus Suugaaneed</a></li>
                            </ul>
                        </li>
                        <li><a href="#soomaaliya-iyo-qaramada-midoobey">Soomaaliya iyo Qaramada
                                Midoobey</a></li>
                        <li><a href="#soomaaliya-iyo-dawladda-mareykanka">Soomaaliya iyo
                                Dawladda Mareykanka</a></li>
                        <li><a href="#hawlgalladii-yunosom-ti-2aad">Hawlgalladii Yunosom-ti
                                2aad</a></li>
                        <li><a href="#sidee-qarannimadii-soomaaliya-kusoo-noqon-kartaa">Sidee
                                Qarannimadii Soomaaliya Kusoo Noqon Kartaa?</a>
                            <ul>
                                <li><a href="#cadowga-koowaad">Cadowga Koowaad</a></li>
                                <li><a href="#cadowga-labaad">Cadowga Labaad</a></li>
                                <li><a href="#cadowga-seddexaad">Cadowga Seddexaad</a></li>
                                <li><a href="#cadawga-afraad">Cadawga Afraad</a></li>
                                <li><a href="#dimuqraadiyadda">Dimuqraadiyadda</a></li>
                                <li><a href="#shareecada-islaamka">Shareecada Islaamka</a></li>
                            </ul>
                        </li>
                    </ul>
                </li>
                <li>
                    <a href="#tusmada">Tusmada</a>
                </li>
            </ul>
            <h2 id="gogoldhig-iyo-xog-waran">Gogoldhig iyo Xog Waran</h2>
            <p>Ummadda Soomaalidaa caalamku wuxuu u haystey shacbi isku mid ah, isku
                isir ah, wada dhashay, isku diin ah boqolkiiba-100 Muslin ah, isku af
                ah, luqo keli ku wada hadla, isku dhaqan ah. Hase ahaatee, qarnigaan
                20aad dabayaaqadiisa waxaa soo if baxay sidii loo haystey fikrad ka
                duwan, waayo? Waxaa lala yaabay sidey isu gumaadeen, isu dhaceen, u
                heshiin waayeen; iyo naxariis la’aanta, nacaybka iyo colaadda fogaatey
                oo ay isu qabaan.</p>
            <p>Haddaba, mar hadday ummadi weydo madax aqoon leh eex iyo caadifad
                qabiil ka fiyoow oo dalkooda iyo dadkiisa daacad u ah, una hagar baxda,
                waddada toosanna ku hagaajiya, wanaagga ugu yeera xumaantana ka reeba,
                waxaa hubaal ah in ummaddaas dhexdeeda kala-jajab iyo kala-yaac ku
                dhacayo.</p>
            <p>Waxaan marar badan xusnay 1990kii ilaa 1994kii in ay dalka Soomaaliya
                ka dhacday wax aan horey dhegi maqal dhaayana loogu arag, taariikhdana
                loogu sheegin waxa buugani qoraayo haddii loo eego wixii Soomaaliya ka
                dhacay markii 100 meelood loo qaybiyo meel ahaan ka yar, hase ahaatee
                waaya arag baa yiri, “Shilkii dhacaba waayaha danbaa sheeko ka
                hartaa.”</p>
            <p>Haddaba, qofkii maanta is yiraahda masiibadii Soomaaliya ku habsatey
                iyo mashaqadii dagaalladii qabiil sababeen wax ka qor, waxa uu la mid
                yahay qof dhoobo dhiiqa ah cagaha la galay, waa qof diyaar u noqday cay
                iyo ammaan, cambaarayn iyo bogaadin, waayo? Waxaa suuragal ah in
                dadweynuhu buugaag u bogo oo ammaanaan, waxaa la arkaa in dadka qaarkiis
                dhaliilaan markey ku arkaan wax aaney jeclayn, ama ka waayaan wax ay
                jeclaan lahaayeen, sababtuna waxaa weeye maahmaahdii ahayd, “Maan dad
                waa mudcanyo afkood,” ama “Wixii nin la toosani nin la tuur leh.” Sidaa
                darteed, garsoorka waxaa ku filan dadweynaha, siiba qoreyaalka iyo
                aqoonyahannada.</p>
            <p>Qoraagu wuxuu isku hawlay in uu wax ka iftiimiyo dhacdooyinkii
                taariikheed ee Soomaaliya ka dhacay 1960kii ilaa 1994kii gaar ahaan
                burburkii dawladeed iyo baabi’ii deegaan, kala-jajabkii shacbi iyo guud
                ahaan qaranjabkii Soomaaliya. Buugga waxaa loo qaybiyey afar waaxood oo
                waax walba gaarkeeda u habeysan tahay, wuxuu buuggu ku qoran yahay
                af-Soomaali fudud oo dadku wada fahmi karo.</p>
            <p>Waaxda koowaad waxay si kooban uga warramaysaa gobanima qaadashadii
                Soomaaliya tan iyo Kacaankii guusha ku bilowday guul darradana ku
                dhammaaday.</p>
            <p>Waaxda labaad waxay ka hadlaysaa hawlgalladii lagu dumiyey dowladii
                Soomaaliya iyo ururadii qabiil ee mucaaridka ku ahaa.</p>
            <p>Waaxda saddexaad waxay si kooban uga warbixineysaa dagaalladii qabiil
                iyo dhibaataday abuureen iyo darxumadii ka dhalatay.</p>
            <p>Waaxda afraad waxay faallo ka bixineysaa heerkii Soomaaliya gaartey
                halkeyse maanta adduunka ka joogto, masiibadii ku habsatay iyo sidii
                caalamku ugu soo gurmaday.</p>
            <p>Buugga waxaa lagu habeeyey hab dhaqankii Soomaalida, waxaa ku jira
                suugaan fara badan oo dhaxalgal ah: gabayo, maahmaah iyo halqabsi.
                Qoraagu wuxuu door biday in aan magaca qabiil la qarqarin, waayo
                qabiilku waa dabkii Soomaaliya gubey, buugga ka hadli maayo siyaasadihii
                reer Galbeedka ee guracnaa iyo shaxdii Soomaaliya loo degey.</p>
            <p>1990kii ayaa idaacadda Bii.Bii.Sii-da barafasoor Soomaali ah, waayo
                arag ah waxay weydiisey su’aal ah: sidee aayaha Soomaaliya noqon doonaa,
                jabhaduhuse ma dhaami doonaan taliska jira? Isagoo isticmaalaya jawaab
                dadban wuxuu yiri, “Waxay ila tahay intaan samada la tegin waa in
                cadaabtii la tagaa, markii cadaabta laga soo baxo waa laga yaabaa in wax
                hagaagaan.” Haddaba, iyadoo xilligii dowladdii Maxamad Siyaad Barre
                madaxda ka ahaa dhacday ka soo wareegtey afar sano oo cadaab adduun ah,
                ciidamadii Qaramada Midoobey la gudoomay in ay Soomaaliya ka baxaan,
                ayaan u muuqan mustaqbal wanaagsan oo lagu yididiiloodaa arrintu siday
                noqon doontana Eebbaa og.</p>
            <p>…</p>
            <h2 id="codsi">Codsi</h2>
            <p>Iimaha iyo wixii gef ah ama ilduuf ah oo buuggu leeyahay, iyo sida
                lagu hagaajin karo, iyo wixii talooyin ah ee buugan sixiddiisa ku
                saabsan, waxaan baryaayaa in la ii soo qoro intaan la gaarin soo-saarka
                labaad ee buugga.</p>
            <h2 id="raadraaca-buugga">Raadraaca Buugga</h2>
            <ul>
                <li>Qoraagu dhacdooyinka taariikheed ee buugga ku xusan badankooda goob
                    joog buu u ahaa.</li>
                <li>Suugaanta Soomaalida, gaar ahaan maansadii la mariyey 34kii sano ee
                    la soo dhaafay.</li>
                <li>Dhacdooyin ay weriyeen waxgarad warkooda lagu kalsoon yahay,
                    wararkey idaacadaha iyo wakaaladaha rasmiga ahi soo tebiyeen, gaar ahaan
                    Bii.Bii.Sii iyo Roytaris.</li>
                <li>Qoraalladii jaraa’idka caalamiga ahi ay qoreen.</li>
                <li>Masawirrada qaarkood waxaan ka soo xiganey buuggii lagu xusay
                    geeridii Dan Eldon, oo Muqdisho lagu diley bishii Luulyo 1993kii.</li>
            </ul>
            <h2 id="mahadnaq">Mahadnaq</h2>
            <p>Waxaa mahad weyn mudan in aan sheegana ay sharaf weyn ii
                tahay Shariif Saalax Maxamed Cali iyo Abshir Nuur Faarax (Abshir
                Bacadle) oo gacan weyn oo dhaqaale ii geystey, oo sida runtaa
                la’aantoodna aan waxba ii suuro galeen. Waxaa iyana duco iyo mahadnaq
                weyn mudan Cabdullaahi Sheekh Jaamac iyo Fowsiya Sheekh Jaamac oo
                talooyin waxtar leh oo ay iigu deeqeen ka sokow dhowr jeer buuggan
                makiinadda wax qorta ku garaacay.</p>
            <p>Waxaa kaloo mahadnaq weyn mudan Maryan Jaamac Siciid oo buugan
                kombuyuutar ku garaacday sixiddiina hawl weyn ka qabatay iyo Essa
                Khediwalla oo buugga daabacay, labadaa qof oo buugga soosaariddiisa
                suuro geliyey, dhammaan dadkaas iyo dad kale oo fara badan oo gacan wax
                tar leh ii geystey mahad weyn baan u celinaayaa, Eebbana waxaan uga
                baryaayaa liibaan adduun iyo naxariis Aakhiro.</p>
            <p>Aw-Jaamac Cumar Ciise<br />
                Nofember 1994<br />
                Mombaasa, Keenya</p>
            <h2 id="qaybta-1aad">Qaybta 1aad</h2>
            <p>Taariikh Murtiyeed Kooban<br />
                Gobanima-Qaadashadii Soomaaliya<br />
                Doorashadii Cod Khasaaray 1961kii<br />
                Kacaankii Guuldarrada Reebay<br />
                Ballanqaadkii Golaha Sare ee Kacaanka<br />
                Goormaa la Kala Garan?<br />
                Siduu Kacaankii Diinta Islaamka ula Dhaqmay?<br />
                Sidee Maxamed Siyaad 21 Sano Xukunka ku Haystey?<br />
                Golayaashii Kicinta Bulshada ee Kacaanka<br />
                Xaggee ku Dambeeyeen Ciidamadii Xoogga Dalka Soomaaliyeed?</p>
            <h3 id="taariikh-murtiyeed-kooban">Taariikh Murtiyeed Kooban</h3>
            <p>Sida raad raaca taariikheed iyo suugaanta Soomaalidu xusayaan ama
                sheekooyinka la kala dhaxlaa ishaarayaan, intaan gumeysiga reer Yurub
                geyiga Soomaaliya soo gelin, waxaa dalka ka jirey maamul dhaqan oo
                diinta Islaamka ku salaysan iyo xeer nolosha iyo maslaxadda bulshada ku
                dhisan, waxaa maamulka ka talin jirey wadaado Ilaah yaqaan iyo waayeel
                waxgarad ah iyo guurti xeerbeegtiga waaya arag ku ah, guddoonka kama
                dambeysta ahna waxaa goyn jirey isimada iyo boqorro la magacaabay oo
                hidde iyo dhaqan soo jireen ah lagu caleemo saaray.</p>
            <p>Hase yeeshee hab ku dhaqankaas hore waxaa ka weeciyey gumeysigii reer
                Yurub oo qarnigii sagaal iyo tobnaad dabayaaqadiisii waddanka soo galay,
                aan taariikhda dib u eegno sida boqolkii sano oo gumeysigu dalka
                xakumayey siduu Soomaalida uga curyaamiyey saddexda nolosha aadamiga
                asalka u ah: aqoonta, dhaqaalaha iyo nabad gelyada; iyo sida xilligii
                gumeysiga aan dalka Soomaaliya meel uu yahaba dawladihii gumeysanaayey
                aanay waxba uga qaban, xilligii gobanimadana aan wax kaalmo ah oo wax
                tar leh loo siin.</p>
            <p>Khabiir habka wax loo gumeysto aqoon dheeraad ah u lahaa ayaa wuxuu
                yiri, “Gumeysigu wuxuu leeyahay laba hab oo kala duwan sida gumeysi xoog
                iyo siyaasad ummadaha lagu addoonsado ama gumeysi xagga aqoonta maskaxda
                iyo dhaqaalaha laga addoonsado. Hadaba gumeysiga xoogga iyo siyaasadda
                ku dhisani weligii ma waaro mana daa’imo. Gumeysiga waaraa oo weligii
                jiraa waa kan aqoonta iyo maskaxda iyo dhaqaalaha laga addoonsado,
                ummadda aad gumeysanaysaan waa in aad kula dhaqantaan sidatan: afkiina
                bara, aqoontiina iyo ilbaxnimadiina iyo wanaagiina si dhalanteed ah u
                tusa, xumaantiina ka qariya, markaa waxay idiin arkaayaan dad heer
                sarreeya, ummadda aad gumeysanaysaan liida waxooda wanaagsan, aasa
                afkooda, yasa aqoontooda, liida ilbaxnimadooda, waxooda xunna bandhiga
                oo muujiya, waxay isu arkaayaan dad liita oo aan waxba ahayn.”</p>
            <p>Sheeka maahmaaheed murti aqoon iyo waaya aragnima ku dhisani waxay
                leedahay: “Soddohey markii nala soo maaganaa, markii hore waa nala
                gilgilay, markii xigeyna waa nala gundhabey, oo mar yar nala
                geddiyey.”</p>
            <p>Waa sheeko ka mid ah sheekooyinka la iska dhaxlo oo xikmadda iyo
                murtida xambaarsan, hase ahaatee qofkaan dhuuxini aad u fahmin, waxaana
                la yiri: Nin hodan ahaa ayaa col moora duugay oo aan waxar loo reebin,
                maalintii dambe asagoo gaajo iyo baahi la ildaran wuxuu u yimid
                soddohdii, waxay u keentay dhiil caana garoor ah, fadhi markuu caanihii
                dhamay hase ahaatee aanay baahidii ka bi’in buu wuxuu arkay in caanihii
                dhiisha gunteeda iyo agagaarkeeda ku hareen, isagoo soddohda ka
                xishoonaaya in uu dhiisha caanaha ka dhamaystana raba wuxuu yiri,
                “Soddohey markii nala soo maaganaa,” intuu dhiisha aad u ruxruxay,
                “Markii hore waa nala gilgilay,” markuu arkay in caanihii dhiisha
                gunteeda hoose weli ku dhegan yihiin intuu dhiishii salka dhulka ugu
                jukeeyey wuxuu yiri, “Markii xigeyna waa nala gundhebey,” markuu
                hubsaday in caanihii dhiishii gunteeda ku urureen wuxuu yiri, “Oo mar
                yar nala gediyey,” intuu dhiishii ka hoobsaday.</p>
            <p>Hadaba dadka qaaradda Afrika dega guud ahaan waa la quursaday waana
                la liiday, afaf ayaan u dhalan baa la baray, afkoodiina waa la yasay,
                ilbaxnima aanay dhaqankeed lahayn baa la tusay, dhaqankoodii,
                aqoontoodii iyo ilbaxnimadoodii waa la aasay, dhibaatadaa sidey uga
                gudbaana waa adagtahay.</p>
            <p>Dawladaha aqoontooda cilmi iyo awoodooda dhaqaale hooseyso oo lagu
                magacaabay dawladaha soo koraaya ama Dunida Saddexaad waxaa luuf luuf
                iyo dib u dhac ku dhacay 50 sano oo caalamku u qaybsanaa bari iyo
                galbeed, waxay ku dhex lumeen tartankii iyo kala-jiidashadii reer
                Galbeedka iyo reer Bariga ka dhexeeyey, iyadoo hadba dhinacaad la jirto
                mooyee dhinaca kale boqnaha ku goynaayaan, waddan kasta waxay si toos ah
                iyo si dadban ugu qaadeen dagaal qabow, waxay ku baahiyeen dhaqankoodii
                iyo dhaqaalahoodii, taasina waxay keentay in dalalkii saboolka ahaa
                khalkhal siyaasadeed, dhaqan guur bulsho iyo dhalan rog maskaxeed ku
                dhaco, hoos u dhac dhaqaale iyo nabad gelyo la’aani aad u
                saameeyaan.</p>
            <p>Soomaalida markay gumeysigii ka baxday oo xornimo iyo qarannimo
                gaareen, magac iyo aqoonsi caalamka ku ictiraaf yeesheen, meeshii laga
                filaayey in ay Eebbe u mahad naqaan, Ilaahood ku xamdiyaan, gobanimada
                ku fara adaygaan, diinta Islaamka caddaalad iyo midnimo ku dhaqmaan,
                waxay u leexdeen xasad qabiil iyo diinta Islaamka oo laga fogaado iyo in
                xuquuqda qofka aadamiga lagu xadgudbo, aan fiira gaar ah siino 30kii
                sano ee Soomaalidu qaranimada qaadatay, sida loo marin habaabiyey, intee
                hadba gees loo jeediyey, intee afaf qalaad iyo dhaqamo shisheeye soo
                dhex galay, intee sandareerto aan wax tar lahayn lagu sabaayey.</p>
            <p>Immisaa hadba magac cusub oo aan horey loo maqal macnahiisana la
                aqoon aan maqalay, sida dimuqraadiyadda, xisbiyada badan, suuqa xortaa,
                xuquuqul insaan, caddaaladda, argagaxiso, kuwaasoo dadka lagu marin
                habaabinaayo, si diinta qofku rumaysan yahay iyo dhaqankuu aaminsan
                yahay looga hadfiyo? Immisaa hay’adaha Islaamka iyo kuwa gumaysi-diidkaa
                loogu yeeray magacya cusub oo looga jeedo in lagu faquuqo sida
                asal-raac, seef la-bood, mintid, bur la-duul, kooxaa xagjira, suufiya,
                si looga hadfiyo qofka diinta uu rumeysan yahay.</p>
            <p>Taliskii Kacaanka ee diktaatooriga ahaa oo 21 sannadood dalka
                Soomaaliya maamulaayey, sida runtaa in kastoo uu shacbiga iyo diinta
                Islaamka garbaduubka Shuuciyadda loo adeegsado ku hayey, Soomaalidu
                boqolkiiba-90 waxaa la qiray in uu tallaabooyin wax tar leh qaaday,
                dalkana wax ka qabtay oo dhinac kastana guul wax-ku-ool ah iyo horumar
                fiicanna la gaarey, hase ahaatee Soomaalida badankeedu ma kala saari
                karaan ninka waxtarka ah iyo wax-ma-taraha, maskax lagu fekero iyo indha
                wanaagga lagu arkana ma laha.</p>
            <p>Wax kastaba ha ahaadee markii taliskii diktaatooriga ahaa la riday,
                waxaa habboonayd in si miyir ah, qab iyo caqli gal ah hawsha dalka loo
                maamulo oo inta si xilkasnimo, tolnimo iyo Soomaalinimo inta gacmaha la
                isu qabsado xagga Ilaah iyo xagga waddanka loo jeensado, dawlad
                Soomaalidu u dhan tahay la dhiso, waxaa la yiri, “Taladu daaman la
                qabtaa bey leedahay ee daba la qabto malaha,” nasiib darro taladii waxay
                noqotay in ay meeshii ka dhalato aragti qabiil ku salaysan iyo damac,
                dabadeedna hubka la isu qaatay, qarankii Soomaaliya la tirtiray, dad iyo
                dalba la baabi’iyey oo dawladdii hore oo la haaraamaayey xaggeeda bishii
                u caana shubatay iyagoo dadku ku Alla tuugaan “Ilaahoow Maxamad Siyaad
                mar noo soo celi,” aan isweydiine markaan taariikhda Soomaalida dib u
                raacno inta loo warhayo, ma aragnay, mase maqalay, mase la ogyahay nin
                Soomaali madax ka noqday, gobol madax ha ka noqdo ama guud ahaan
                Soomaalida madax ha u noqdee oo la ammaano ama laga mahad sheegto?
                Jawaabtu waa maya, mid kastaa waa sayma lagu reeb.</p>
            <p>Taliskii xukunka adkaa waxaa laga biqi jirey in lagu xiro, waxaa
                bedelay wax walba filo, dil, dhac, boob, kufsi iyo bililiqaysi, dawlad
                la’aan, sharci la’aan iyo wax nidaam ah oo aan dalka ka jirin, markii
                hubkii qaranku dhallinyaro wax ma-garto ah oo reer baadiye ah gacanta u
                galay, ka dibna ay dadkii reer magaalka ahaa kula jeestaan iyagoo u
                arkay cadow xoolahoodii dhacay ama utun hore ka dhexeysay, 1991kii ilaa
                1994kii Soomaalida waa sami uma beryin, markii laga reebo gobolada
                waqooyi bari iyo waqooyi galbeed, dilkii, dhacii, boobkii, kufsigii iyo
                dambiyadii faraha badnaa oo sida bareerka ah loogu dhacay waa waxyaabaha
                ciqaabta lagu mutaystay, Aakhirana laga yaabo in cadaabkii lagu galo
                haddaan laga toobad keenin.</p>
            <p>Sida runtaa Soomaaliya waxaa ka dhacay dhibaato iyo rafaad dunida
                guudkeeda ka dhaca kii ugu xumaa, Soomaalida waxaa adduunka lagu tusay
                cadaabkii intaan Aakhira la gaarin, ciqaabtana waxa ifka ugu keenay waa
                qabiil, waxaa la gaarey ama lagu sigtay heer dalkii Soomaaliya ee
                caalamka caanka ka ahaa khariidada Geeska Afrika laga tiro oo khad madow
                la mariyo oo la yiraahdo dalkii Soomaaliya la oran jiray iyo dadkii ku
                noolaa ma jiraan waa baaba’een, Ilaahayse kama dhigin oo weli magacii
                waa jiraa.</p>
            <p>Waxaa maantay la haybinaayaa dhallinyaradii tirada badneyd oo qabiil
                qabiilka loo hubeeyey, aan isweydiinee imisaa maantay ka nool? Qabiil
                kasta imisaa ka dhimatay? Jilib kasta imisuu dagaaladii ku waayey? Guri
                kasta imisaa ka maqan? Imisaa hanti burburtay? Intee Soomaali waddanka
                ka qaxday oo dalalka shisheeye iyagoo cayr ah ku nool? Maxaa
                dhalinyaradii mutacalimiinta ahayd dibadaha yaxyax iyo ceeb ku haysta?
                Maxaa Soomaalida magac xumo iyo sharaf darro ku dhacday? Waxaa fajac iyo
                amakaag noqotay markii talo faraha ka baxday, meeshay ka baxeen
                wadaaddadii diinta, mutacalimiintii, guurtidii iyo indheergaratadii laga
                filaayey in ay musiibada qarannimadii Soomaaliyeed baabi’isay ka
                hortagaan, sidii waxgaradka Soomaalidii hore caadada u ahaan jirtey.</p>
            <p>Aqoonyahan waxgarad Soomaalidii hore waxay u tiqiin qofka wixii tegey
                ka sheekeeya, waxa jooga ka taliya, waxa soo socdana saadaaliya, hase
                ahaatee Soomaalidu maantay waxay aqoonyahan u taqaan qofka shahaadada
                jaamacadeed haysta sida: Bakalaruus Saynis, Majisteer Fan, Duktuuro,
                Digrii ama Mastarayd iyo wixii la mid ah, xataa fiqiga baxaayoobay iyo
                buuniga aqoondhaafka diinta Islaamka ku ah iyo muftiga afarta mad-habood
                ka jawaabey, midna aqoon yahan looma yaqaan! Waa yaab taa lagama faaloon
                karo, aqoonyahankii waddankii waxay u kala baxeen saddex qaybood:</p>
            <ol type="1">
                <li>Qayb dalka ka carartay oo dalal shisheeye oo aan diin iyo dhaqan la
                    wadaagin u dhoofay badankoodii xerya qaxooti maantay ku noolyihiin,
                    iyagoo aan ogayn ceebta iyo sharaf darrada haysa oo weliba qaraabadoodii
                    iyo saaxiibadoodii waddanka joogey ku guubaabinaaya, “War Soomaaliya waa
                    u dhamaataye iskaga soo carara.” Hase ahaatee malaha waxayan dareemin
                    dulliga iyo cawaaqib xumada ay dalal shisheeye kala kulmaayaan iyo sida
                    mustaqbalkoodii dambe u lumay, waxaa hubaal ah in ay berri ka
                    qoomamaynaayaan ama ka shallaayi doonaan, hagardaamada iyo lugooyada
                    lagu hayaana ay u dheertahay.</li>
                <li>Qaybina caadifad qabiil baa qaadday iyagoo mid kastaaba ku biiray
                    qabiilkii uu ka dhashay markay aqoontoodii siisay in ay dagaallada
                    qabiil iyo xasuuqii ka qayb qaataan, iyagoo ka amar qaadanaaya burcad
                    reer baadiye ah iyo oday jaahil ah oo qabiilka duq u ah, badankoodii
                    dagaaladii bay ku dhinteen, qaarna waa ku dhaawacmeen, qaarna ayagoo
                    dhiig dad qaba oo qaad iyo daroogo miyirkii iyo maankii ka qaadeen,
                    xoolo iyo xarragaba beelay, qoor iyo xero la’aan iyo fool xumo meel
                    xille la meereysanaayaan.</li>
                <li>Qaybina waddanka kama bixin, dagaalna kama qaybgelin, wixii xasuuqii
                    iyo gumaadkii qabiil ka nabad galay iyagoo yaab iyo amakaag labada
                    dhaban la haya, markay arkeen waxaa waddankooda ka dhacaaya iyagoo
                    murugo iyo uurkutaalo la gubanaaya, dhaawaca iyo dhaqan guurka
                    Soomaalida ku dhacay bey waddanka gudihiisa gaajo iyo macaluul ugu il
                    daran yihiin, baqdin joogta ahina u dheertahay, iyagoo Ilaahood tala
                    saartay.</li>
            </ol>
            <p>Soomaalidu rag iyo haween, dhallinyaro iyo waayeel waa wada aqoon
                yahan, waa wada siyaasi, waa wada waddani, waayo? Miyi iyo magaalo meel
                kasta ha joogtee mid waliba wuxuu hadal hayaa ama ka doodaayaa siyaasad,
                waxaan la yaabnay fikrad idaacadda Bii.Bii.Sii-da barnaamijka “Waxay ila
                tahay…” laga siidaayey oo ay u direen saddexda aqoon yahan oo reer
                Jabuuti ahaa bishii Maarso 1994kii oo kala ahaa Maxamad Aadan
                Axmad, Shiikh Axmad Aadan iyo Xuseen Shiikh Qaasim markay Soomaalida
                dabeecaddeeda iyo dhaqankeeda darseen waxay ku cabbireen in badankoodu
                ka soo baxay jaamacad la yiraahdo qabyo oo ku taalla inta u dhexeysa
                miyiga iyo magaalada, jaamacaddaa qabyo waxaa lagaga baxaa sidey
                yiraahdeen nolosha baadiyaha, waxaana lagu higsadaa nolosha magaalada,
                waa yaabe jaamacadda qabyo waxaa laga bartaa: qabiil, qab, qaylo, qaado,
                qayil iyo quudhsi, waxaana laga qaataa shahaadada la yiraahdo adaa quman
                oo uu ku saxiixan yahay guddoomiyaha jaamacadda oo magaciisa la yiraahdo
                anaa talin, waa la yaab kale.</p>
            <p>Hadaba waxaad mooddaa in dadka Soomaalida badankiisu Jaamacadda Qabyo
                ka soo baxay, waayo? Heshiis iyo is-afgarad iyo wada shaqeyn waxaa la
                heli karaa markii qof waliba aqoonsado ama garto meesha uu bulshada kaga
                jiro ama ka geli karo, aan dhab ugu fiirsanno inta maantay ku fekereysa
                ama isu caleema saartay in ay madax noqdaan ama jagooyin sare helaan,
                ururada dalka Soomaaliya ka jira waxay la bexeen magacyo qurux badan oo
                badankoodu saddex xaraf lagu soo gaabiyey, waxay caalamka u muujiyaan in
                ay yihiin urura siyaasadeed oo danaha shacbiga Soomaalida ka
                shaqaynaaya, hase ahaatee runtii maaha ee waa urura toleed, mid waliba
                wuxuu matalaayaa ama daafacaayaa danaha tolkiis, sideedana Soomaalidu
                qabyaaladda si fiican bey u fahamtey, qarannimada iyo waxay tahayse ma
                fahmin, ammaanduulayaashii xukun-doonka ahaa badankoodu waxay ahaayeen
                askar sida xabbadda loo rido yaqaan, hase ahaatee aan maamul siyaasadeed
                waxba ka aqoon, waxay damceen in ay qalalaasaha qabiilka si ku meel gaar
                ah uga faa’iidaystaan, waxay soo hoggaamiyeen reer baadiyihii, markay
                dawladii rideena, waxay awoodi waayeen in ay joojiyaan reer baadiyaha
                hubka qaranka awooda u yeelay.</p>
            <p>Ragga haatan golayaasha ka muuqda ama shirarka ka qaybgalaaya oo
                weliba tixgelinta iyo maamuuska la siinaayo, badankoodu waxay ka mid
                ahaayeen, saraakiishii ciidamadii Maxamad Siyaad, sidaasey ku heleen
                awooda iyo talada ay ku hogaaminaayeen mooryaantii iyo burcaddii dalkii
                Soomaaliya qubuuraha ka dhigay, markay hubkii dawladda gacanta ku
                dhigeen, waa raggii wixii waddanka ka dhacay, dhimasho iyo dhaawac,
                gaajo iyo macaluul mas’uulka ka ahaa, wixii hanti dawladeed iyo hanti
                dadweyne iyo wixii mucaawino ahaa oo waddanka la keenay qaatay, maantana
                waxay sheeganaayaan in ay dadka wakiil ka yihiin, ujeedadooda waxay
                doonaayaan in ay mar kale shaar midab kale gashadaan oo sidaa sallaanka
                siyaasadeed ku soo koraan si ay mar labaad dalka iyo dadka u af
                duubaan.</p>
            <p>Soomaalidu raggaa waxay u haystaan in ay yihiin dambiilayaal dagaal
                oo dad badan gumaaday, maal badanna dhacay oo wax mas’uuliyad ahna aan
                qaadi karin, wax kalsooni ahna aanay ummadda ku lahayn, hadaba suuragal
                maaha raggii shalay dhibaatada geystey dalkana moora duugey in ay
                maantay wanaag ka taliyaan, haddii mallayshiyadii ay madaxda u ahaayeen,
                hubka laga dhigo, waxay ka cabsi qabaan in ay maradu ka dhacdo oo waxay
                ku taamaayeen waayaan, waayo? Kalsooni shacbi oo ka dambaysa ma
                haystaan.</p>
            <p>Hadaba burburka dawladeed iyo baaba’a dhaqaale iyo jaahwareerka
                shacbiga ku dhacay waxaa boqol jeer ka daran dhallinyaradii da’yarta
                ahayd waxa ka nool oo dariiqii toosnaa ka lumay oo maantay sida dugaagga
                u dhaqmaaya, xaaraanta, daroogada iyo qaadka nolosha ka dhigtay, waa
                adag tahay si loo dhaqan celiyo ama loo toosiyo, waayo? Waa
                dugaagoobeen. Waxaa kale oo taa ka sii xun dhaqan habowga laga bartay
                deeqda ajnabiga iyo kaalmada dibadda laga sugaayo, baryada iyo tuugsiga
                dadkii ka indha saabtay in ay tacbadaan oo muruqooda iyo maskaxdooda wax
                kula soo baxaan, taasoo illowsiisay maahmaahdii Soomaalidii hore oo
                ahayd biyo sacabadaadaa lagaga dhergaa, murtidaasoo dadka xasuusinaysa
                in aan lagu hodmin baryo iyo wax aan la shaqeysan.</p>
            <p>[sawir: qaxooti Soomaaliyeed oo dibadda u dhoofaaya]</p>
            <p>Waxaa kaloo murugo iyo uur-ku-taalo leh dadkii Soomaalida ahaa oo
                dalkoodii ka guurey oo dalal shisheeye u dhoofay, Yurub, Ameerika, iyo
                meelo kale, iyagoo aad moodo in ay waddankii ka raja go’een, hadaba waa
                yaabe, yaa dalkii hooyo iyo aabbe looga tegey? Ma in ummado kale soo
                degaan baa? Waa hubaal dadka dalkoodii ka guuray oo dalal shisheeye ka
                doortay in ay mustaqbalka dhow diinta Islaamka iyo dhaqankii Soomaalida
                labadaba ka fogaanayaan, dalka iyo dadkana aad u dhaawacayaan, maanta
                dad yar baa taa dareensan waase la arki doonaa.</p>
            <p>Goboladii dagaalada xumi ka dhaceen shacbigii degganaa wixii ka haray
                badankoodii waa bukaan, dhibaataday soo arkeen awgeed, dabeecaddooda iyo
                hab dhaqankooda iyo siday u fakarayaan, haddaad u fiirsato, waxaad
                mooddaa in maskax doorsoon iyo qalbi madoobaad ku dhacay, waayo? Waa
                wada dhoohan yihiin, waxaana ugu wacan waxaa maskaxdooda aad u
                saameeyey, qalbigoodana aad u dhaawacay: xabbadda sanqadheedii, dilkii,
                dhacii, iyo kufsigii iyo anshax xumadii qabiil ee xad dhaafka ahayd
                darteed sabirkii iyo dulqaadkii baa ka tegey.</p>
            <p>Soomaalidu waxay caado iyo dabeecad ka dhigteen wax kasta oo ka
                xumaada iyo fal kasta oo dhaca oo sida dhabta ah la ogyahay ciddii
                geysatey iyo dadkii mas’uulka ka ahaa, in ay dad kale oo aan shaqo ku
                lahayn dusha ka saaraan. Siiba dawladaha shisheeyaha ama qabiil ama qof
                madax ahaa, hadaba waxaa fiicnaan lahaa in madaxda Soomaalidu yeelato
                geesinimo ay runta ku abbaaraan, wixii ka xumaadaa dadkii mas’uulka ka
                ahaa dusha ka saaraan, arrinta la yaabka leh waxay tahay in qof kasta oo
                eedeysane ahi isku dayo in eeddaa uu galay qof kale ama qabiil kale ama
                dawladda dusha ka saaro si uu mas’uuliyadda uga cararo. Run-sheegid
                la’aantu waa waxa Soomaaliya rogay.</p>
            <p>Hadaba marka maanta la isweydiiyo musiibadii Soomaaliya ka dhacday
                cidii sababtay looma baahna in marba qolo aan shaqo ku lahayn lagu
                eedeeyo, waxaa haboon in runta la wada ogyahay la tilmaamo, waa in
                ciddii mas’uulka ka ahayd dusha laga saaraa, inkastoo musiibada
                Soomaalida maantay wada curyaamisay ay qabyaaladda tahay, yaa calanka u
                siday? Dhibaatadii Soomaaliya ka dhacday nin waliba saami buu ku lahaa,
                hadduu madax ahaa iyo hadduu maal qabeen ahaa, aqoonyahan hadduu yahay
                iyo indheer garad hadduu ahaa, siyaasi haduu ahaa iyo sarkaal hadduu
                ahaaba qeyb buu ku leeyahay, waayo? Mid ololaha dagaalka madax ka ahaa
                oo calanka u sidey, mid hubkii qaatay oo xabbadda si toos ah u ridaayey,
                mid xoolaha dagaalka lagu galay iyo taakulada bixinaayey, mid dibadaha
                jooga oo lacagta taakulada ka soo diri jiray, mid siyaasadda iyo talo
                bixinta oday ka ahaa, mid abaabulka iyo guubaabada iyo dagaal gelinta u
                qaybsanaa, iyo mid uurka ka jeclaa in tolkiisu guulaysto.</p>
            <p>Afartii sannadood ee la soo dhaafay 1990kii ilaa 1994kii dalka
                Soomaaliya waxaa ka dhacay dhacdooyin murugo leh iyo xadgudub fara
                badan, qaranjab iyo burbur dawladeed iyo baaba’ deegaan, dhimasho iyo
                dhaawac aan la qiyaasi karin, hadaba habeen iyo maalin waxaa la
                isweydiinaayaa musiibadaa geyiga Soomaaliya ka dhacday yaa mas’uul ka
                ahaa oo eedeeda dusha loo saaraa:</p>
            <ul>
                <li>wixii magaalooyin la degel rogey ama daara la burburiyey,</li>
                <li>wixii wershad debadda loo dhoofshey ama mashaariic la kala
                    daadiyey,</li>
                <li>wixii dugsi iyo jaamacad la dumiyey ama goob cilmi raadkeedii la
                    tirtiray,</li>
                <li>wixii hanti qaran la qaatay ama hanti dadweyne la daldashay,</li>
                <li>wixii haween la kufsaday ama gabar maxajabad ahayd la xoogey,</li>
                <li>boqolaalkii kun oo dagaaladii qabiil lagu diley,</li>
                <li>boqolaalkii kun oo xabbaddu la tagtay iyagoo waxay galabsadeen aan
                    la ogeyn,</li>
                <li>boqolaalkii kun oo xoolihii laga dhacay oo macaluul iyo baahi u
                    dhamaaday,</li>
                <li>boqolaalkii kun oo mucaawinadii loogu deeqay laga leexsaday oo
                    macaluul u dhintay,</li>
                <li>boqolaalkii kun oo si bareer ah qabiil iyo waa reer hebel loo
                    xasuuqay, iyagoo aan wax dambi ah gelin,</li>
                <li>boqolaalkii kun oo halaagii waddanka ka socday naftooda kala cararay
                    oo qaarna badaha ku qaraqmay, qaarna duurka iyo dariiqyada harraad iyo
                    gaajo ugu dhinteen, qaarna wadama shisheeye qaxooti ku yihiin,</li>
            </ul>
            <p>Yaa Rabbi iyo rag hortiis mas’uul ka ah oo eedeeda dusha loo saaraa?
                Maxamad Siyaad iyo dawladiisii miyaa mas’uul ka ah? Mise
                ammaanduulayaashii xukun-doonka ahaa oo ururada qabiil abaabulay oo
                Soomaaliya dabka ka dhex shiday ayaa masuul ka ah? Yaa eeddaa dusha loo
                saaraa? Waa su’aal qof walba u taal oo jawaabteeda laga sugaayo.</p>
            <p>Aan soo qaadanno sheeka Soomaali hore oo ahayd: Waxaa jirey boqor
                jaa’ir ah, keligii taliye xukun adag, ma-naxe naxariis laawe ah oo
                ummadda jawr iyo julul ku xukumi jirey, shacbiguna aad u neceb yahay,
                isagoo qaati laga joogo oo Eebbe laga Alla tuugaayo in uu ka qabto
                ummadda, ayaa boqorkii xanuunsaday, markaasuu wuxuu u yeeray wiilkiisii
                dhaxalka boqortooyada lahaa, wuxuu ku yiri, “Maandhoow waad ogtahay
                jawrkii iyo xaq darradii aan dadka ku hayey, haddaan dhinto ceebta mayga
                mayraysaa?”</p>
            <p>Wiilkiisii wuxuu ku yiri, “Aabbe waa balan intaan lagu aasin oo
                xabaasha lagu gelin in aan ceebta kaa mayro.”</p>
            <p>Boqorkii waa dhintay. Wiilkii wuxuu amar ku bixiyey oo yiri waa in
                magaalada dhexdeeda jid boqorka maydkiisa la mariyo laga dhex sameeyo,
                wixii daar ah ama gurya ah oo jidkaasi ku soo beegmaan la dumiyo, qofkii
                aan waddada samaynteeda ka qaybgelinna la dilo. Waa la yaabay! Labada
                dhaban baa la qabtay, waxaa la yiri, “Boqorkii horaa fiicnaa, caadil
                Rabbi yaqaan buu ahaa, tan oo kale kuma kicin, kanoo kale lama arag,
                Allow boqorkii dhintay u naxariiso.”</p>
            <p>Hadaba sheekadu sow uma eka xukunkii Maxamad Siyaad ee laga
                cabanaayey iyo kuwii ka dambeeyey waxay ummadda badeen, dadka qaarkiis
                waxay ku doodaan, “Musiibadii Soomaaliya ka dhacday Jaalle Maxamad
                Siyaad Barre ayaa ka dambeeyey,” dadna waxay yiraahdaan, “Maya,
                xukundoonka jabhadaha qabaa’il isu hubeeyey baa musiibadii geyiga
                Soomaaliya ku habsatay mas’uul ka ah.”</p>
            <p>Waxaa xusid mudan fikrad* idaacadda Bii.Bii.Sii-da laga siidaayey
                barnaamijka “Waxay ila tahay…” wuxuu yiri: Dhamaan waxaa la isku raacsan
                yahay in Jaalle Maxamad Siyaad Soomaalida dhibaato ku hayey, Maxamad
                Faarax Caydiidna wuxuu ka dhiidhiyey dhibaatadii Maxamad Siyaad dadka
                iyo dalka ku hayey, hadaba haddaan maantay Jaalle Siyaad wax weydiino oo
                aan niraahno, “War maxaad dadka u dhibeysey?” Wuxuu oran lahaa, “Waxaan
                diidanaa burburka iyo baaba’a Maxamad Faarax Caydiid, Axmad Cumar Jees
                iyo Cabdiraxmaan Axmad Cali Tuur Soomaalida la doonaayeen, waxaan
                ilaalinaayey midnimada shacbiga iyo badbaadada qaranka Soomaaliya.”</p>
            <p>*1/8/1993kii oo sida la sheegay uu Bii.Bii.Sii-da u diray nin
                magaciisa la yiraahdo Maxamad Bashiir Axmad oo xilligaa deganaa xerada
                qaxootiga ee Libooye.</p>
            <p>Aan is weydiinee hadalkaa ma beensan karnaa? Innagoo aragna sida
                dalkii u burburay, dadkiina u baaba’ay, bal aan dib u raacno halgankii
                Caydiid, Cabdiraxmaan Tuur iyo Jees, ma ka heli karnaa maalin keliya oo
                midkood ku fekerey midnima Soomaaliyeed iyo dad iyo dal wanaagsan?
                Jawaabtu waa maya. Wixii dhacay waa dhaceen, wixii dhintay waa dhinteen,
                wixii tegeyna waa tageen. Waxaan soo jeedinaayaa fikrad cinwaankeedu
                yahay hees hawleedda ah: wixii rag u kaco Rabbise aqbalo waa
                rumaadaan.</p>
            <p>1946kii markii arrinta Soomaaliya golaha Qaramada Midoobey la
                horgeeyey sidii laga yeeli lahaa aayaha dambe ee Soomaalida, wakiilkii
                Ingiriiska Beefin wuxuu tala ku soo jeediyey kuna adkeystay fikrad
                oranaysa in shanta qaybood ee Soomaaliya la isku daro oo Soomaali Wayn
                la abuuro, dawladda Ingiriiskana loo dhiibo iyadoo aan wax shuruud ah
                lagu xirin, xornima gaarsiintoodana waqti loo qabto, tala soo jeedintaa
                waxaa loo yaqaan Iclaankii Beefin. Fikraddaana waxaa si caddaan ah isu
                hortaagey dawladda Ruushka in aan Soomaali Weyn la abuurin, Ingiriisna
                loo dhiibin.</p>
            <p>Hadaba maadaama gobanimadii qaranimadii Soomaaliya burburtay,
                maadaama Qaramada Midoobey mar labaad arimaha Soomaaliya faraha la soo
                gashay waa in aan soo noolaynaa fikradii Iclaankii Beefin* inagoo Rabbi
                iyo rag la kaashanayna.</p>
            <p>*Iclaankii Beefin – <em>Bevin Declaration</em></p>
            <p>Hadaba culimada diinta Islaamka, mutacalimiinta, waxgaradka iyo
                guurtida, rag iyo haweenba Soomaali intooda ka badbaaday caadifadda
                cudurka qabiil, waxaa la gudboon in ay u hawlgalaan, sidii loo baadi
                dooni lahaa midnimadii iyo isku duubnaantii shacbigii Soomaaliya, waxa
                ka haray iyo karaamadii muwaadinka. Qof kasta oo magaca aqoonta u qalma
                waxaa dusha ka saaran mas’uuliyad gooniya iyo waajib gaar ah, waayo?
                Kaalinta bannaan oo meesha ka maqan oo arrintu la saldhigi weydey waxaa
                loo arkaa in ay tahay kaalintii mutacalimiintii aqoonyahanka ahaa, in
                kastoo qaarkood noqdeen kuwa dabka shidaaya oo aqoontii garab maray,
                halkii ay ka noqon lahaayeen kuwii dalka iyo dadka badbaadin lahaa.</p>
            <p>Afar sannadood ayaa shacbiga Soomaaliya midiidin qafaalan u ahaa
                urura qabiil ku adeeganaaya oo dalkii iyo dadkii magac been ah ku
                baabi’iyey, waa in kuwaa raadkooda la tirtiraa, waa in talada dalka ay
                maamulaan aqoonyahan ka madax bannaan caadifad qabiil iyo dembiyo horey
                loo galay, waa in aan la door bidin in sharaf xumo lagu noolaado dalal
                shisheeye iyo xerya qaxooti.</p>
            <p>Maqaalkaan oo lagu soo koobay fikrada kala duwan, waxaan ku
                khatimaayaa heesta qiirada badan ee heesaha Soomaalida ugu caansan waa
                heesta waddanigaa oo la magac baxday Soomaaliyey Toos, heesta waxaa
                tiriyey abwaan Cali Mire Cawaale 1947, sidey ku soo baxday iyo siday
                Soomaaliya ugu faaftay waqti aan kaga warranno uma hayno. Cali Mire
                Cawaale wuxuu ku dhashay degmada Buuhoodle 1926kii, wuxuu ku barbaaray
                waxna ka bartay magaalada Cadan ee dalka Yaman, ka dib wuxuu ku biiray
                macalimiintii gobolada waqooyi xilligii dawladda Ingiriisku Soomaaliya
                gumeysanaysay, wuxuu ka mid ahaa kooxdii samaysay riwaayaddii la magac
                baxday Qayrkaa ka Hadh oo ku saabsaneyd dhiirigelinta waxbarashada. Sida
                la sheegey Cali Mire wuxuu tiriyey heesa dhowr ah oo waddaniya, hase
                yeeshee heestii ugu horreysay waxay ahayd Soomaaliyey Toos, siduu
                sheegey abwaanku wuxuu tiriyey bishii Luulyo 1947kii isagoo macallin ka
                ahaa dugsiga Shiikh, heestii oo si habsami ah u qoran waa tan:</p>
            <p>Soomaaliyey toos, toos oo isku tiirsada<br />
                Hadba kiina taag daran, taageera abidkiine<br />
                Idinkaysu tookhaayoo, idinkaysu taamaayee<br />
                Aadanuhu tacliin barayoo, waddankiisa taamyeel<br />
                Arligunaa tanka ahoo, sharcigasku kiin tolayoo<br />
                Luqadaa tu waaxidahoo, kuma kala tegeysaa<br />
                Tiro adhiyoo dhaxalaa, sideed laydin soo tubiyoo<br />
                Ninba toban la meel marayoo, cadowgiin idiin talin<br />
                Tuldo geeloo dhacan baad, toogasho u badheedhaanoo<br />
                Ma dhulkaa dhanee tegey baan, nina qori u tuurayn<br />
                Qarankan hubkuu tumayoo, toorayda dhaafayn<br />
                Oon taar samayn karin, uur-ku-taalla waynaayeey<br />
                Hadba waxaan la taahaayoo, togagga uga qayshaa<br />
                Nin dalkiisii cadow taaboo, u tol waayey baan ahayeey<br />
                Hadba waxaan la ooyaa, ilmadu iiga qubataa<br />
                Ikhtiyaar nin loo diidoo, la addoonsadaan ahayeey</p>
            <p>[sawir: Cali Mire Cawaale]</p>
            <h3 id="gobanima-qaadashadii-soomaaliya">Gobanima-Qaadashadii
                Soomaaliya</h3>
            <p>1884kii iyo 1885kii mucaahadadii Barliin ee dawladaha reer Yurub
                Afrika ku qaybsadeen, Soomaaliya waxay ka mid ahayd dalalkii Afrika oo
                ay saamiga u heleen saddex dawladood oo kala ahaa Ingiriis, Talyaani iyo
                Faransiis. Waxaa kaloo saami suge ka ahaa dawladda Itoobiya, heshiisyo
                badan markii la galay ka dib waxaa Soomaaliya loo qaybiyey shan qaybood,
                ayagoo aan u eegin dhaqan, qabiil, abtiris, af iyo diin midna, waxaa loo
                kala saaray qabiil-qabiil la cilmiyeeyey, waxaa la sameeyey maabab iyo
                xuduudo lagu kala sooco. Waxaa loo bixiyey magacyo loogu kala yeero,
                waayo waxay la yaabeen shacbi toban malyan ka badan oo isku dhaqan ah,
                isku diin ah, isku af ah, markaa waxay ku heshiiyeen in ay is-haysigaa
                kala daadiyaan.</p>
            <p>Haddaba dawladihii Afrika ee lixdamaadkii gobanimada qaatay qaarkood
                xornimada waxay ku heleen halgan hubeysan iyo dagaalo faraha lagaga
                gubtay oo dad iyo maal badani lagu waayey, qaarkoodna waxay xornimada ku
                heleen halgan siyaasadeed iyo taageero ay ka heleen Qaramada Midoobey
                siiba Soomaalida koonfur. Hadaba Soomaaliya waxay ka mid ahayd
                dawladihii qaranimada ku helay halgan siyaasadeed iyo dhagaxtuur loo
                adkeysan waayey iyo taageerada Qaramada Midoobey oo waddada u xaaray,
                sannadihii halganka gobanima-doonkii socday shacbiga Soomaaliya wuxuu ku
                mideysnaa is-jeceyl, walaalnimo iyo Soomaalinimo asal ah, wax kastana
                waxaa kala qaaya weynaa xurriyadda iyo in ay madaxbannaani helaan, waa
                jireen shakhsiyaad soori qaadday oo gumeysiga xiriir la lahaa wax
                khilaaf ah oo qabaa’ilka Soomaalida ku dhex jirey ma jirin, wixii
                is-afgaranwaa ah oo dhacana waxaa si sahal ah loogu daaweyn jirey
                Soomaalinimo iyo walaaltinimo.</p>
            <p>Haddaba ayadoo la fulinaayo qaraarkii Qaramada Midoobey gooyeen
                25/12/1949kii oo qeexaayey in dalkii Soomaaliya oo Dagaalkii Labaad ee
                Adduunka ka hor Talyaanigu gumeysan jirey gobanimo taam ah ay qaataan
                toban sano ka dib, 1960kii waxaa tabaabusho xoog leh loo galay Waqooyi
                iyo Koonfurba gobanima qaadashadii iyo israacii labada qaybood.
                Beryahaas dad badan oo waaya arag ahaa oo dabeecadda Soomaalida,
                dhaqankeeda iyo heerkeeda aqooneedna aad u qiyaasay waxay ku taliyeen in
                aan xilligaan Soomaalidu maamul dawladeed hanan karin markii laga eego
                xagga aqoonta, xagga dhaqaalaha iyo xagga waaya aragnimada, waayo
                Soomaalida boqolkiiba-80 waa reer guuraa xoolo dhaqato ah sida geela loo
                dhaqdo waa taqaan, hase ahaatee hab maamul dawladeed uma laylyana, sidaa
                awgeed waxaa habboon in muddo hab maamul dawladeed loo taba baro.</p>
            <p>Hadaba ayadoo halgan dheer la soo maray 1960kii dhammaan dadka
                Soomaalida miyi iyo magaalaba, waqooyi iyo koonfurba waxay si farxad iyo
                niyadsami ku jirto u soo dhaweeyeen uguna dabaal degeen dawladnimadii
                muddada dheer loo tiir tiirinaayey iyo isku darkii labada qaybood.</p>
            <p>1960kii waxaa jagada madaxweynaha isu sharraxay laba mudane oo kala
                ahaa Aadan Cabdulle Cusmaan oo tolka Hawiyaha ku abtirsada iyo Sheekh
                Cali Jumcaale oo qabiilka Xawaadle ka mid ahaa. Sida dastuurka qaranku
                qoraayo doorashadaa madaxweynuhu waxaa awood u lahaa mudanayaasha
                baarlamaanka ku jira oo keliya.</p>
            <p>Bishii Luulyo 1961kii ayaa mudanayaasha baarlamaanka oo ka koobnaa 12
                xubnood waxay madaxweyne u doorteen Aadan Cabdulle Cusmaan (Aadan Cadde)
                muddo lix sano ah sida runta ah wuxuu ahaa xildhibaan hufan, xishood
                badan, sharaftiisa ilaaliya, dastuurka qaranka dhawra, wuxuu ra’iisal
                wasaare u magacaabay Cabdirashiid Cali Sharmaake laakiin maalintaa
                dadweynuhu wuxuu filaayey in Maxamad Xaaji Ibraahim Cigaal oo reer
                Waqooyi ahaa ra’iisal wasaare noqonaayo markii laga eego miisaanka isku
                darka labada qaybood, waxaa la dhisay dawlad xubnaheedu u badan yihiin
                shakhsiyaad reer baadiye ah oo doorashadii gobolaysi iyo hab qabiil ku
                soo galay iyo calooshooda u shaqeystayaal gumeysigii waddada u sii
                xaaray.</p>
            <p>Marar badan waxaanu ku celcelinay in qofka gabyaaga ahi runta iyo
                xaqiiqda dhabtaa ka abbaari og yahay nin kasta oo hadla, waxaa jirey
                gabyaa caan ah oo magaciisa la yiraahdo Xaashi Cali Barre oo saddexdii
                madaxweyne ee midba muddo Soomaaliya madaxweyne ka noqdey intii u
                dhaxeysay 1960kii ilaa 1990kii markuu jagada qabtay gabay talo iyo
                tusaale lagu daydo, waano iyo dardaaran ah u mariyey. Hadaba waxaa xusid
                mudan gabay Xaashi kula dardaarmay Aadan Cabdulle Cusmaan maalintii
                madaxweynaha loo doortay wuxuuna ahaa madaxweynihii u horreeyey ee
                Soomaaliya, wuxuu yiri:</p>
            <p>Adeer Aadanow waxaynu nahay ehel walaalaaye<br />
                Ardo iyo inaan macallin nahay waad ogsoon tahaye<br />
                Aasaaskii Leegada markii udubka loo taagey<br />
                Ay Axad ahayd maalintaan olokadaynaayey<br />
                Axdi iyo kitaab baan lahayn laysku aamino’e<br />
                Artiikalna waad noo dhigteen odayadiiniiye<br />
                Ammiirnimada maanta adigaa Eebbe kuu amraye<br />
                Iraadada Ilaahay marakay taadu kuu idlaato<br />
                Ajashaadu ay soo dhacdee lagu asiibaayo<br />
                Oo uunku kaa tola tagaan axad laguu reebin<br />
                Asrafiilna kuu imanayoo ku imtixaanaayo<br />
                Albaabada Fardowsiyo Jannada la astareexaayo<br />
                Iyo ololka Naartuba adigey ku agayaaliine<br />
                Sidaad eegan uunka u gashaa aayad kuu noqone<br />
                Allaa igu ogoo kaad eegataan oodi kaa xigine.</p>
            <p>[sawir: Xaashi Cali Barre]</p>
            <p>Maalmahaa farxadda iyo raynraynta iyo dabaaldeggu wuxuu maraayey heer
                aad u sarreeya oo aan laga sheekeyn karin, qof kastaba, rag iyo haween
                wuxuu filaayey mar haddii gumeysigii laga baxay oo dawladnimo la qaatay
                in barwaaqo iyo nolol wanaagsan la helaayo, qaar kalena waxay la ahayd
                in ay malab tuuqsan doonaan, hase ahaatee markii madax bannaanidii laba
                ilaa saddex sano laga joogey wixii la haweysanaayey ama hanka lagu hayey
                lama helin, calanka oo keliya ayaa wehel ahaa. Dadweynihii in wax loo
                qabto ama in ay wax helaan iska daaye kuwii xornimada halganka dheer u
                soo galay oo naftoodii iyo maalkoodii u huray, dhibaato fara badanna
                kala kulmay rag iyo haweenba, markii gobanimadii la baadi doonaayey la
                gaaray, wax tar iyo wax dheef ay heleen iska daaye xataa aqoonsigoodii
                ayaa la halmaamay, taasna waxaa ugu wacnaa gumaysigii markuu xilka dalka
                wareejinaayey, mas’uuliyaddii dalka wuxuu u dhiibey dadkii isaga
                raacsanaa si ay xarkuhuu xirtay u adkeeyaan xirxirkoodiina u waaro.
                Xisbigii Es.Waay.El-na waxaa ku dhacay afgembi siyaasadeed taladiina
                gacantiisa waa laga saaray, haybaddiisiina hoos bay u dhacday, taas
                markii la arkay dadkii welwel iyo walbahaar buu la asaddahay, maxaa
                yeelay? Hoggaan habowga iyo dhaqaala xumida ka sokow gobanimadii la
                qaatay waxaa lugta jiidey xagga siyaasadda iyo xagga dhaqaalahaba
                gumeysi cusub oo qorsha hor leh la yimid iyo kuwa u adeega oo aan laga
                gaashaaman, shaqooyinkii iyo ilihii dhaqaale oo dhan waxaa gacanta ku
                hayey shisheeye ajnabiya, sidaa awgeed dalkii waxaa jaahwareer ku ridey
                siyaasad iyo dhaqaale aanu u madax bannaanayn oo ajnabi iyo kuwo la
                mabda’ ahi gacanta ku hayaan, waxaa dadka lagu maaweelin jirey
                doorashadii hore waxaa maamulay gumaysigii, doorashada dambe oo si xaq
                ah loo qaadi doono ayaa wax waliba hagaagi doonaan, waxaa la gaari
                doonaa nolol wanaagsan.</p>
            <p>1964kii waxaa la qabtay doorasho dastuuri ah oo xukuumadda Soomaalidu
                maamulayso tartan iyo beretan iyo ololaa la galay, eexda iyo asraarka,
                laaluushka iyo ku shubashada iyo musuqmaasuqu waa caddaan bareer ah oo
                aan la kala qarsanayn, ninba calaf uu doorashada ka qaadaba ragna ku
                cayroow ragna koofiyad cad buu gashaday, Cabdirisaaq Xaaji Xuseen baa
                ra’iisul wasaare loo magacaabay, doorashadu ha dhammaato Cabdirisaaq
                Cabdirashiid ma dhaami doonaa? Dawladda ha la dhiso miisaaniyadda
                Baarlamaanku ha ogolaado bisha dambe ha la gaaro, noloshii dadweynuhu
                waxay gaartey heer nin siyaasi ah oo Baarlamaanka ku jiraa qof uu
                gacanta hayo maahee aanu qof kale shaqo iyo garsoor iyo tacliin
                haweysan.</p>
            <p>Haddaba markii noloshii bulsha weyntu ku xirantay nin Baarlamaanka ku
                jira sidaan ku xusi doono fasalka cod khasaaray qabiil kastaa iyo jilib
                kastaaba wuxuu u xusul duubay dagaalna u galay in uu Baarlamaanka kuraas
                ku yeesho, suuro galna maaha in qabiil waliba mudane helo, taasina waxay
                dhalisay in dadweynihii Soomaaliyeed kalsoonidii ka xumaato oo
                badankiisii dani ku khasabtay in ay meherad ka dhigtaan yar iyo weyn in
                uu mudane Baarlamaan noqdo haddaanu noqon karayna mudane gacanta qabta
                dhiso halkaasna indheergaratadii iyo nin kastoo wax yiqiin afminshaar
                laga daryeelay dabadeedna eexdii, laaluushkii, xaqdarradii noqdeen wax
                lagu faano oo boolidii iyo xoolihii ummadda lagu xalaashaday,
                nabadgelyadii dalku xumaatay, dilkii iyo dhaciina wax joogto ah
                noqdeen.</p>
            <p>[sawir: Gurigii Dawladda]</p>
            <h3 id="doorashadii-cod-khasaaray-1969kii">Doorashadii Cod Khasaaray
                1969kii</h3>
            <p>Doorasha Baarlamaan dastuuri ah ku dhisan habka xisbiyada badan tii
                ugu dambeysay oo ka dhacda Jamhuuriyadda Soomaaliya waxay ahayd bishii
                Maarso 1969kii, waxaa doorashadaa ka qayb galay 88 xisbi, waxaa loo
                tartamay 123 kursi, maxaa yeelay? Qabiil kastaa wuxuu doonaayey inuu
                Baarlamaanka kursi ku yeesho, si haybaddiisu u muuqato, nin kasta oo
                doonaayey in uu wax noqdo ama xoola helo wuxuu isku dayey siduu
                Baarlamaanka ku soo geli lahaa, wuxuuna furtay xisbi u gaar ah, taasna
                waxaa sabab u ahaa saboolnimadii dalka ka jirtey iyo tartankii
                qabaa’ilka ka dhex aloosnaa, doorashadii waxaa ku guulaystey xisbigii
                Es.Waay.El. Wuxuu helay aqlabiyad aan horay loo arag, hase ahaatee waxaa
                lagu eedeeyey in ay musuqmaasuq ku kaceen, waayo? Waxaa jirey dil xagga
                siyaasadda ah oo ciidamadu geysteen iyagoo u adeegaaya xubnaha dawladdu
                soo sharraxday.</p>
            <p>Doorashadaas oo ahayd mid dastuuri ah dawladdii ka dhisantay waxaa
                madaxweyne ka ahaa Cabdirashiid Cali Sharmaake, ra’iisal wasaarena waxaa
                ka noqday Maxamad Ibraahim Cigaal. Doorashadaa waxaa loo bixiyey Cod
                Khasaaray, waayo? Dad badan baa ku dhintay, xubnihii Baarlamaanka oo
                doorashadaa ka qayb galayna xoolo badan baa kaga baxay. Maxaa yeelay?
                Waxay doonaayeen ama haanka ku hayeen in ay shanta sano oo ay
                Baarlamaanka ku jiraan ku hodmaan taasi uma meel marin, waayo?
                Madaxweynihii waa la diley. Dawladdiina waa la afgambiyey, sidaana horay
                baa xikmad gabay waxaa lagu yiri:</p>
            <p>Waxaad aadanow maagan tahay adiyo maankaagu<br />
                Iyo meel Ilaahay ku marin kala mid weeyaane.</p>
            <p>Maalintii Cabdirashiid Cali Sharmaake loo doortay madaxweynaha ayaa
                nin gabyaa ah oo magaciisa la yiraahdo Xaashi Cali Barre oo ka tirsanaa
                xisbigii Es.Waay.El wuxuu mariyey gabay iyo geeraar ku saabsan
                doorashada madaxweynaha oo ayidaad iyo dardaaran ah, wuxuu yiri:</p>
            <p>Datoorka Rashiid iyo Cigaal Dacas wixii gaarey<br />
                Dibindaabyo iyo ceebihii laysku daba joogey<br />
                Waxay doqoni kaa raadisaa dagaamo libkoode<br />
                Dakanadii nin lihi doonihayn malaha duugoowe<br />
                Markii doorashadii laysla galay daartii Baarlamaanka<br />
                Laba door markii ay dhacday dooc isku soo raacday<br />
                Deg deg laydiin loo dalbaday digashadii leexo<br />
                La daaduumi nimankii shacbiga diiqadeyn jireye<br />
                Aniguna markii ay degeen waan ku diirsadaye<br />
                Dirirkiyo daruurtaan isbedelay deyrtan curanaysa<br />
                Deegaanta laacdiyo naflahaan dararta maalaaya<br />
                Dabeyl caafimaad lihi miyaanay idinku soo duulin<br />
                Afartaa daliilshaye haddaan dacal kaluu leexdo<br />
                Daktooryahaw Rashiidi haddii haatan lagu doortay<br />
                Aad darajadii qaadatiyo wixii la doonaayey<br />
                Digta iyo damaashaadka iyo darmaakaa yeeray<br />
                Waa kuu dabaal degey khalqiga dalakan joogaaye<br />
                Ducana waa marsheen culimadii daacadda ahayde<br />
                Waxa saan kaga danleeyahay haddaan dulucda siiraaco<br />
                Nin haddii duqnimo loo amray Daa’inku u dhiibo<br />
                Doqonimo ma fiicniyo inuu dabacsanaadaaye<br />
                Amay diradireeyaan raggaan sharaf la doonayne<br />
                Dadka inaad simaysiyo inaad qaar dallicineyso<br />
                Ay kala dambeeyaan sidii duulka reer Yurubba<br />
                Dullina weeye oo taana waan kaaga digayaaye<br />
                Dekedaa Jabbuuti iyo Hawaash diisha En.Ef.Dhii<br />
                Degmada Kismaayiyo Markiyo duudda Xamarweyne<br />
                Daaraha Hargeysiyo Burciyo degalka Laascaano<br />
                Soomaali kala daadsan oo dalaba meel aadey<br />
                Dumaddaada adigey yihiin oo laguu diraye<br />
                Haddii aad dagaal iyo haddaad hadal ku dooneyso<br />
                Annaguna waxaan diyaar u nahay inaan dareernaaye<br />
                Docdaan lawada taagan yahay dab iyo baaruude<br />
                Degdegna waxaa la sugayaa inaad duubka xirataaye<br />
                Amase daaha rogo waa wixii diley adeerkeene<br />
                Afartaa daliilshaye haddaan dacal kaluu leexdo<br />
                In dhaweyd da’da maansiyo geeraar waan iska daayayoo<br />
                Waa tii aan ka duqoobayoo inaan daalay la moodaaye<br />
                Bal aan caawa daliilshee duqoowday i dhageysta’e<br />
                Isagoo kala daadsan oo isticmaarkii dulleeyey<br />
                Ilaahay ka dulqaaday sida loo duminaayo<br />
                Looga daadihinaayo aan ku daahiriye<br />
                Diktoorkeyga Rashiidow dacwadeyda dhegeyso’e<br />
                Danta guudnimadaa iyo ha u sinnaado dastuurka<br />
                Nina yaa lagu daajinoo daara fooqyale seexan<br />
                Hadba raacin diyaarad daawashaan tagayaa dacwadiisu ahaan<br />
                Midna yaa la darbaynin la daboolin xaqiisa<br />
                Taasi waa iga dood aan ula jeedo dastuurka<br />
                Ee waxaa ii daba yaalla dableydeena bileyska lahoo<br />
                Kuwa duurka wareega ragga duunyada qaadiyo<br />
                Daalimiinta eryaayiyo weligood daba jooga<br />
                Marka ay dafaayaanoo dambigii ku caddaaday<br />
                Jeelka loo dirayoo dibutaati ordaayiyo<br />
                Duqoow baa imanaaya waa damiinanaynaayoo<br />
                Waa waxay ku dabceeno waa in taas laga daayo<br />
                Taasina waa iga dood aan ula jeedo dastuurka<br />
                Dumarkeena xumaaday diin Islaamkii ka leexdayoo<br />
                Hadba daaqadda taagan iyo dahabooyinka fiicanoo<br />
                Daadaheeya carruurta isku daaradna jooga<br />
                Dulli weeye middaasi dunidaa nagu caydaye<br />
                Waa in taas laga daayoo sharci loo dejiyaa<br />
                Taasi waa iga dood aan ula jeedo dastuurka<br />
                Waxaa ii daba yaalla<br />
                Daafacaadda dalkeeniyo raggii loo dumanaayey<br />
                Deynkii baa ku bataye doolarkii baa ku yaraaday<br />
                Deeqa ay cunayaanna carruurtooda ma deeqo<br />
                Dibaddaas ka maqlaayey Ilaahii Daa’im ahaa’iyo<br />
                Diintaadaan kugu dhaarshee wixii ay kaa dalbaan<br />
                Waa in loo dedejaa taasina waa iga dood<br />
                Aan ula jeedo dastuurka waxaa ii daba yaal<br />
                Ninka isagoon duunya ka qaadan dulmina aanu u geysan<br />
                Midka dooxa walaalkii intuu diiradle qaato<br />
                Ku dillaacsha rasaasta dubmadiisana gooya<br />
                Diyadaa laga dhiibaan dambigii wax ka saaraye<br />
                Allahii Daa’im ahaa sidii uu diinta ku sheegay waa in saas lagu
                daayo<br />
                Taasi waa iga dood aan ula jeedo dastuurka<br />
                Waxaa iigu dambeeya hadalkeyga ku daayey<br />
                Niman duulka Mareykan iyo Amxaarka deriskeeniyo<br />
                Dawladdaa Faransiiskiyo duul kaloo weheshaa<br />
                Dillaalkoodii ahaayoo intay doolarka qaatan<br />
                Hadba meesha dalooshiyo dallilaatiga muuqda<br />
                Dawladeena ka sheega dalka wey ka bateeno<br />
                Dureymaan ku matalayaaye iyagu waa daldalaad!</p>
            <p>Gabaygaa dardaaranka ah waxaa mariyey Xaashi Cali Barre oo ka mid
                ahaa xubnihii xisbigii Es.Waay.El wuxuuna soo saaray 1969kii beryihii la
                doortay Ditoor Cabdirashiid Cali Sharmaarke Alla ha u naxariistee oo
                ahaa madaxweynihii labaad ee Jamhuuriyadda Soomaaliya, fasir uma baahna
                oo ujeedada gabayga ayaa laga fahmaayaa. Qiyaastii laba bilood ka hor
                dilkii Cabdirashiid Cali Sharmaarke ayaan goor subax ah suuqa Xamarweyne
                bartamihiisa waxaan kula kulmay Alla ha u naxariistee mufti magaciisa la
                oran jirey Sheekh Maxamad Ciise “Guduri” wuxuuna igu yiri isagoo iska
                dhigaaya in xagga Eebbe lagala hadlay ama samada kore looga waramay:
                “Cabdirashiid Cali Sharmaarke waa la dilayaa mudda aan dheerayn, xukunka
                Soomaaliyana waxaa qaban doona nin magaciisa la yiraahdo Maxamad
                ninkaasu hadduu diinta Islaamka kor u qaado kuna camal falo dalkana ku
                dhaqo wuxuu noqon doonaa dayax afar iyo tobnaad ah oo Soomaaliya u soo
                baxay, taariikhdiisuna waxay ahaan doontaa tii waligeed la xuso, hadduu
                diinta Islaamka ka bayro oo uu ku dhaqmi waayo wuxuu noqon doonaa xidig
                naaf madoobe ah oo Soomaaliya u soo baxay, wuxuu reebi doonaa taariikh
                madow iyo cirib dambeed xun, waxaa imaan doona in qofkii magaciisa laga
                maqlo la dilo hadalkaa iga qor waa adigii taariikhda qori jirey.” Anigoo
                aan shiikhaa hadalkiisa rumaysanayn cilmi ahaana aan ogolayn, waxaan ku
                guntey maskaxda. Soomaalidu wax ma qorto hase ahaatee maskaxdey wax ku
                haysaa, maxaa yeelay? Maskaxdu waa xusuus qor wax keydisa oo markii loo
                baahdana laga qoro.</p>
            <p>Bishii Oktoobar bilowgeedii 1969kii madaxweyne Cabdirashiid wuxuu
                bilaabay in uu ku soo wareego gobolada dalka gudihiisa qaarkood, gaar
                ahaan magaalooyinka kala ah Caluula, Boosaaso, Hargeysa, Burco iyo
                Laascaanood, taasina waxay ahayd xeer jira in madaxweynuhu labadii
                sanoba mar tago gobolada, mana jirin xilli go’an oo lagu beego
                tegiddiisa, waxaa sii raacay guddoomiyihii Baarlamaanka Sheekh Mukhtaar
                Maxamad Xuseen iyo taliyihii Ciidanka Booliiska Gaashaanle Sare Jaamac
                Cali Qoorsheel, sida runta ah xilligaas siyaasadda dalka waxaa
                hogaaminaayey qabiil iyo nin jecleysi, xidid iyo xigaalo, waxaa jirey 88
                xisbi oo kala magac ah, in kastoo badankoodu markii dambe isugu leexdeen
                xisbigii Es.Waay.El, dadka badankiisu ma jecleyn xisbiyada badan, waayo
                wuxuu dadku u qaybsanaa qayb dherigu dabka u saaran yahay oo dhibaatada
                jiil aan waxba ka ogeyn iyo kuwo dhibaato iyo jaahwareer dareemay.</p>
            <p>Maalmihii Cabdirashiid magaalada Caluula booqashada ku joogay ay
                odayaal qabiilka Siwaakhroon ah oo dawladda dulmi ka tirsanaayey magaala
                madaxda Muqdishona ka fogaa waxay u sheegeen arimo eed sheegad iyo wax
                qabad la’aan ah, madaxweynuhu taa ugama garaabin, jawaabtiina waxay
                noqotay wasiirka Arimaha Gudaha ayaan arjigiina u gudbinaayaa, nin
                magaciisa la oran jirey Xasan Maxamad Cawad ayaa gabay haanfiil* ah oo
                uu geerida madaxweynaha ku yu’anaayo mariyey, wuxuu yiri:</p>
            <p>Run Ilaah Rashiidow ma tihid kii Ilaah rabaye<br />
                Soomaali baad kala rartay oo reerba meel dagaye<br />
                Rafaad noqotay dunidii markii ray lagaa dhigaye<br />
                Kol haddaan ra’iis sida Jamaal laguugu raacaynin<br />
                Rucbi kugu dhaca iyo cudurxunoo raarta kula jiifa<br />
                Ruush iyo midaan laga daaweyn Rooma iyo Kiinya<br />
                Kursigoo kula ruxda iyo ciidankoo talada kaa riixda<br />
                Rabbi waxaan baryaayaa inaadan raagin oo jirine</p>
            <p>*Habaar iyo yu’asho.</p>
            <p>Laba maalmood ka hor imaatinka madaxweynaha ayaa magaalada
                Laascaanood oo ahayd degmada qabiilka Dhulbahante xarunta u ah waxaa la
                geeyey ciidan nabadgelyadiisa ilaaliya laguna aaminay, 11kii subaxnimo
                17/10/1969kii markii uu gurigii loogu tala galay tegey ayaa askari
                booliiskii nabad gelyadiisa ilaalinaayey ka mid ahaa si sahal ah rasaas
                ugu furay, waxaana barbar taagnaa oo aan waxba ku noqon gudoomiyihii
                Baarlamaanka oo la socday, wax lala yaabo waxaa ah in madaxweynihii
                Jamhuuriyadda Soomaaliya si sahal ah loo dilo, taasoo kalena waa tan
                ummadda Soomaaliya kala gaabisay oo u kala qaybisay qabiil iyo qabiil,
                iyadoo Cabdirashiid geeridiisii ay haatan ka soo wareegtay 25 sano lama
                oga dilkiisii cidda ka dambeysay iyo sababta loo dilay midna, maalintii
                eedeysanihii Maxkamaddii Badbaadada ay dilka ku xukuntay, xeer
                ilaaliyihii guud ee maxkamaddu wuxuu yiri: “Dambiilaha xukunkiisa waa
                fulinaynaa, hase ahaatee dambi baarista waa sii wadaynaa.” Hadalkaa
                waxaa laga fahmay in aan dawladda Kacaanku doonayn in ay dilkii
                Cabdirashiid baaris rasmi ah ku samayso, waayo? Mar haddii gacan ku
                dhiiglihii la dilay sidee dambiga baaristiisa loo sii wadi karaa? Yaa
                wax la waydiinaayaa?</p>
            <p>[sawir: Askarigii Cabdirashiid diley]</p>
            <p>[sawir: Gacan ku-dhiiglihii oo maxkamadda la geeyey]</p>
            <p>20kii Oktoobar 1969kii markii madaxweynaha aaskiisii laga soo noqday
                ayaa guddoomiyihii Barlamaanka oo si ku meel gaar ah hawsha u sii hayey
                sida uu qabay dastuurkii Jamhuuriyadda Soomaaliya wuxuu isugu yeeray
                kulan deg deg ah xubnihii Barlamaanka oo ka tirsanaa xisbigii Es.Waay.El
                oo markaa ahaa xisbiga talada dalka haya, si loogu gogol xaaro
                doorashada madaxweynaha cusub, waxaa tacsida caadadeedu ahayd in muddo
                aan laba todobaad ka yarayn 30 maalmoodna ka badnayn loo baroorto,
                doorashada madaxweynahana dib loo dhigo, sidaa awgeed waxaa lala yaabay
                qabashada shirkaa deg degga ah, waxaa lagu qabtay xaruntii xisbigii
                Es.Waay.El. Dadku waxay is waydiinaayeen waxa tacsidii madaxweynaha loo
                baabi’iyey ama meesha looga saaray, taas ninna faallo kama bixin karin,
                waxa arrintaa ka dambeeya iyo waxa imaan doona ninna maanka kuma hayn,
                waayo? Waxaa aad looga calool xumaa geeridii madaxweynaha sida fudud ku
                dhintay.</p>
            <p>Sidoo kale madaxda iyo maamulka dawladdu ma filayn in ciidamada
                dhexdooda dhaq dhaqaaq qarsooni oo ku tala jira iney dawladda
                afgembiyaan ka jiro, waayo? Xilligaa dalka taladiisu waxay gacanta ugu
                jirtay xisbigii baarlamaaniga ahaa, ciidamadana waxaa la geliyey heegan
                geeridii madaxweynaha darteed, si ay wixii qalaanqal ah uga hortagaan,
                taa ayey ugu gabadeen in ay inqilaab abaabulaan. Xilligaa dhibaato ka
                weyn maamul xumo waddanka kama jirin, hase ahaatee waxaa jirey cabasha
                ku saabsan qodobada 10 ah ee Xaashi Cali Barre ku tilmaamay geeraarka
                halkudhiggiisu yahay Weydin Aaminayaa oo ku qoran bogga 35aad.</p>
            <p>Maamul xumadii dalka ka jirtey waa tan keentay in madaxweynihii dalka
                la dilo, shacbiga Soomaaliyeed oo dhanna waa saamaysay. Run ahaantii
                ciidamada Xoogga Dalku taa waa ka careysnaayeen, waayo? Shacbigay ka mid
                ahaayeen waxna la qabeen, maalin kastana xumaanta iyo dhibaatadu waa sii
                kordhaayeen mana jirin Ciidamada Qalabka Sida maahee cid kale oo taas
                wax ka qaban kartey.</p>
            <p>Dadka Soomaalida oo lagu tilmaamo dad xiisa badan oo had iyo jeer ku
                fekera in ay laba nin midna dhisaan midna sharafta ka qaadaan, aad bey
                dawladdii rayidka ahayd u naceen, dadka qaarkii waxay la ahayd in
                dawladii Soomaaliya sii galbatay, sidaas awgeed waxay ciidamada ku tir
                tirsiyi jireen in ay xukunka dalka la wareegaan sidii xilligaa ka
                dhacday dalal badan oo Afrikaan ah, sida badan Soomaalidu ma aha dad
                xisaabtama ama ka fekera sidey arrintu gadaal ka noqon doonto, hadaba
                kuwii sidaa ku talinaayey waxayan fahamsanayn dhibaatada xukunka
                askarigu leeyahay, dad badan oo kalena waxay filaayeen in ay gobanimada
                la qaatay wax ku helaayaan, hase ahaatee markey waayeen waxay
                filanaayeen bey dawladdii ku kaceen.</p>
            <p>Hadaba kuwii wax qabadka dawladda saluugaayey iyo kuwii waxay
                filaayeen waayey labaduba waxay mariyeen maanso fara badan oo ay
                dawladdii rayidka ahayd ku dhaliilaayaan xubnaha Baarlamaankana ku
                eedeynaayaan, gabayadaa aan ka soo qaadanno gabay aanu araartisii
                dhaafnay oo uu mariyey gabyaa aad loo yaqaan oo la yiraahdo Aaden Yuusuf
                Axmed oo ku magac dheeraa Aadan Carab kuna abtirsada degmada Buuhoodle,
                oo sida runtaa gabaygiisii dawladii iyo dadweynihiiba aad u saameeyey,
                gabaygiina waa kan:</p>
            <p>Ingiriis dalkiisii murxay oo cunay magoolkiisa<br />
                Isagoo masaafira haddaan subax ku miidaanshey<br />
                Oo lagu mintiday wow dhamayn minawarkaan fuullay<br />
                Maskab kama dhaxline wiilal baa helay macaankiiye<br />
                Kun nin baa martabadii u haray ama muluugtiiye<br />
                Inta kale mus ood laga rogtay meerayaan dibade<br />
                Sidii baan marqaafa u sitaa ama Mareykaane<br />
                Sidii baan mankaar lagu gubtay iyo milic ujoogaaye<br />
                Sidii baan maqaar ugu gam’aa meel la ii dhigaye<br />
                Sidii baan madaal dheri karshiyo rodol u miistaaye<br />
                Sidii baan macaash uga gataa harag miciinkiise<br />
                Sidii baan miraa uga gurtaa madaxa toomoode<br />
                Sidii baan u macaluushanahay oo mud dhuubnahaye<br />
                Sidii baan manjaa ugu socdaa moodhar liidiiye<br />
                Sidii baan mawaashiga hayaan ugu maqiiqaaye<br />
                Sidii baan martida caana qura ugu macsuumaaye<br />
                Sidii baan tacliin uga madhnahay machadka diimeede<br />
                Sidii baan macruufka u sugaa macallinkiisiiye<br />
                Sidii baan madow ugu jiraa maato iyo ruuxe<br />
                Sidii baan xafiis meel fog jira ugu muctaadaaye<br />
                Haddii laba nin oo wada Muslima madaxda loo geeyo<br />
                Sidii baa guddiga loo maraa wax u masaynayne<br />
                Sidii baa miskiin tulud lahaa looga marayaaye<br />
                Kuwo midabka Soomaali uun lagu malaynaayo<br />
                Sidii buu kiniin uga mutaa maralka jiifaaye<br />
                Sidii buu rumaan ugu murxaa kii maxbuus ahiye<br />
                Sidii buu dalkii naga maqnaa muran u joogaaye<br />
                Marsadii Jabuutaanba weli soo mihiib kicine<br />
                Sidii baa sharcigu mayd uyahay aan murwa lahayne<br />
                Haddii dumar maxaajabad ahaa milicsi loo diido<br />
                Iminkey dharkoodoo milmila suuqa marayaan<br />
                Miidaanka noogama baqaan mana mastuurtaane<br />
                Muqdishaba horteed waa dhaqneyn marag Ilaahaaye<br />
                Isagaa maqasyada ee wax kale looma maamuline<br />
                Bal muxuu micneeyoo na taray ministarkaan doortay?<br />
                Af uun malaba shicibkii haddii lagu mashaysiiyo<br />
                Oo aan muraadba u qumayn mooye say noqone<br />
                Waa nala madaarshaynayaa tan iyo maantiiye<br />
                Mahdigii naloo sheegay iyo malihii beenowye<br />
                Manqaa lagu sabaa had iyo jeer muugga dhalanteede<br />
                Hadba waxaan maqallaa boqol malyuun waa mucaawina’e<br />
                Maalkii arladaa loo qabtiyo meeye lacagtii<br />
                Mooskada ragga u duulaya maylka tirinaaya<br />
                Goormay waxay muujiyeen lagu manaafiici?<br />
                Ma mardaadi baa socodka aan miiqna la qabaneyn?<br />
                Sow riigna noogama mudaan madasha Buuhoodle<br />
                Bal intee muddaa oo sugnaa maaxda imanaysa?<br />
                Bal maxaase hay muuqatee marada loo qaatay?<br />
                Mukhlis iyo haddaan lagu shaqeyn orod maleegnaana<br />
                Ma xiniin yahay moodayaan muunad nala saaray?<br />
                Ma naftiina maara u qabtaa nimanka loo miiray?<br />
                Maasha iyo haddii aan miilka saro malow miyey fuuli?<br />
                Ma mucaarid baan ahay haddaan xaqa ku maansooday<br />
                Bal muxuu micneeyoo na taray ministarkaan doortay?</p>
            <p>Haddaba gabaygan iyo gabayo kale oo xilligaa la mariyey waxay tusaale
                ka bixinayaan sida dawladdii madaniga ahayd dadweynihii u nacay,
                arrimaha lagu eedeynayey waxaa ka mid ahaa himaddii iyo rajadii la qabay
                oo la waayey, dhibaatadii siyaasadeed iyo tii dhaqaale oo dhinac kasta
                ka sii dartey, xaqdarradii oo noqotay wax lagu faano, nin waliba wuxuu
                doonay inuu siduu rabo wax u maamusho, sharcigii waddanku lahaa oo u
                muuqdey wax meel la iska dhigay, maslaxaddi guud oo laga doorbiday
                maslaxaddii gaar ahaaneed.</p>
            <p>[sawir: Aadan Cabdulle Cusmaan]</p>
            <p>[sawir: Cabdirashiid Cali Sharmaarke]</p>
            <p>[sawir: Jaalle Maxamed Siyaad Barre]</p>
            <h3 id="kacaankii-guuldarrada-reebay">Kacaankii Guuldarrada Reebay</h3>
            <p>Markii la isweydiiyey lama sheegin abaabul afgembi oo ciidamada hubka
                sidaa ku tala jireen dilkii madaxweynihii Cabdirashiid Cali Sharmaarke
                kahor, hase ahaatee waxaa jirey shakhsiyaad aan iska warqabin oo
                shirqoola qarsoon maleegaayey oo dawladii rayidka ahayd ka soo horjeedey
                mucaaradna ku ahaa oo had iyo jeer xumaan falkinaayey.</p>
            <p>Janaraal Maxamad Siyaad Barre qudhiisu saafi ma ahayn dawladdana
                daacad uma ahayn, hase yeeshee markuu arkay in kaalintii madaxweynuhu
                banaanaatay wuxuu is yiri maantay kuu degataye yey ku dhaafin, taa ayaa
                ku dhiirri gelisey in uu jagadaa banaan xoog ku qabsado, sida la sheegay
                ciil qab hore ayaa ku jirey waayo laba todobaad ka hor ayaa golihii
                wasaaradda oo Maxamad Xaaji Ibraahim Cigaal madaxda ka ahaa warqad u
                qoray iyadoo lagu leeyahay, waxaa la gartay inaad cilmi kororsi gaaban
                Talyaaniga u tagto, isaguna taa ma dalban. Hase ahaatee sida la sheegay
                ujeedada ka dambeysaa waxay ahayd, markuu ciidamada ka dhex baxo in hawl
                gab laga dhigo oo taliye kale ciidamada loo magacaabo, waayo? Dareen
                weyn baa laga qabay, taasina waxay ahayd arrin meesha ku jirtey oo
                aragtideeda gaar leh, isaguna taa waa garan soonaa.</p>
            <p>Si kastaba arrintu ha ahaatee galabnimadii isniinta 20kii bishii
                Oktoobar 1969kii ayaa Baarlamaankii fadhi aan caadi ahayn oo uu lahaa ku
                kala dareeray, iyadoo balantu tahay in subaxdii la isugu soo noqdo,
                ciidamada Xoogga Dalka Soomaaliyeed dilkii madaxweynaha daraadiis, waxaa
                laga dhigay heegan waxay sugaanba waa amar siin oo galiya habeenimadii
                talaadada 21kii bishii Oktoobar 1969kii qiyaasta saacaddu markay ahayd
                saddexdii aroornimo ciidamadu waxay ku dhaqaaqeen iney qabsadaan
                meelihii magaalada Muqdisho halbowlaha u ahaa oo dhan. Magaalada
                Muqdisho waagaas siday maantay tahay waa ka yareyd, intey maantey
                baaxaddeedu le’eg tahayna waa isaga dhoweyd, waxay ahayd magaalo
                afarteeda gees la iska arki karo. Jamhuuriyadda Soomaaliya oo dhamina
                waxay ka koobnayd siddeed gobol oo kaliya, gobol kastana magaalo
                madaxdiisa waxaa fadhiyey ciidan qiyaasta hal urur ama laba urur ah
                gobolka Bari maahee.</p>
            <p>Subaxdii markii Idaacadda Muqdisho laga maqlay in Ciidamada Qalabka
                Sidaa dawladii madaniga ahayd afgambiyeen aad baa dadweynuhu ugu
                sacbiyey, haweenkuna ugu mashxaradeen, dadka miyi iyo magaalaba waxaa la
                qiyaasay boqolkiiba-70 in ay u riyaaqeen oo u arkayeen guul Soomaaliya u
                soo hoyatay, boqolkiiba-20 waxay yiraahdeen ninkii hooyadey guursadaaba
                waa adeerkey, boqolkiiba-10 waa diidanaayeen oo waxay u arkaayeen nasiib
                darro iyo dhibaato Soomaaliya soo food saartay, waayo? Xukun qori
                caaradii lagu wadaa waa dhibaato.</p>
            <p>Afgembigaa wax dhiig ahi kuma daadan, guddoomiyihii Baarlamaanka oo
                jagadii ra’iisul jamhuuriyahana si ku meel gaar ah u hayey Sheekh
                Mukhtaar Maxamad Xuseen iyo ra’iisul wasaarihii Maxamad Xaaji Ibraahim
                Cigaal iyo wasiiradii dawladii rayidka ahayd oo dhan waxaa lagu xiray
                magaalada Afgooye hase ahaatee hal sano ka dib waa la siidaayey iyagoo
                aan maxkamad la geyn, mar Janaraal Maxamad Siyaad la weydiiyey dadkii
                dambiyada galay Kacaanka ka hor wuxuu yiri: “Dad badan baa dambiyo
                siyaasadeed iyo kuwa dhaqaaleba galay, hase ahaatee haddii la yiraahdo
                dambiyadaa dhamaantood ha laga gooyo, Kacaanku wax yar buu qaban lahaa
                ama waxba ma qabteen waayo taa uun buu daba taagnaan lahaa, siyaasadda
                Kacaankuna ma hayn in ay cid ka aargoostaan.”</p>
            <p>23kii Oktoobar ayaa Janaraal Maxamad Siyaad hadal dheer oo uu kaga
                warramaayey wixii afgembiga ku kallifay iyo waxay damacsan yihiin
                Idaacadda Muqdisho ka siidaayey, hadalkiisii waa loo bogay, hase ahaatee
                ma run baa mise waa been? Maxaa xigi? Taariikhdaa sheegi doonta,
                khudbaddii uu maalintaa jeediyey oo wax lagu kordhin waxna laga dhimin
                siduu u yiri ah waa tan:</p>
            <p>Bismilaahi Raxmaani Raxiim</p>
            <p>Waxaa nasiib wanaag ii ah inaan maantay awood u leeyahay in aan
                shacbiga Soomaaliyeed hadal u jeediyo, anoo uga warramaaya tawradda
                Ciidamada Dalka Soomaaliyeed, oo sidaad maqasheen awooddii dalka la
                wareegey iyo waxa ku kallifay iyo waxay haatan damacsan yihiin iyo waxa
                ay ka doonaayaan guud ahaan shacbiga Soomaaliyeed.</p>
            <p>Sidaad ku cilmi leedihiin dalka inqilaabkii ka dhacay wax dhibaato ah
                oo naga soo hor baxay ma jirin, maalinkaan maanta ah meel kasta waxay ku
                jirtaa gacanta xoogga ciidamada, nabad gelyo weyn baa dadku haystaan,
                wax walibana sidii caadiga ahayd bey u soconaayaan.</p>
            <p>Hadii lays weydiiyo markaas, maxaa madaxda ciidamada (ofisarrada) iyo
                ciidamada dalka Soomaaliyeed inqilaabka ku kallifay? Jawaabtu waxay
                noqon kartaa ma ahayn inay bedelaan qoladii hore oo jagooyinka haystay,
                ma aha inay daraja doon ahaayeen, ma aha inay kursi doon ahaayeen, ma
                aha inay maslaxad nin khaas u ah ama dad gaar ah khaas u ah iney daba
                socdaan, waxay u jeedi waayeen oo dhibsadeen dhibaatooyinkii badnaa oo
                dalka ka dhacayey oo ay ka mid ahaayeen laaluushka, qaraabo kiilka,
                tuugada iyo wixii nidaam xumada iyo dishibiliin la’aanta ahaa. Diin
                la’aanta iyo iimaan la’aanta ka dhacday wadanka oo ay ka mid ahaayeen in
                nin kastaaba uu u bareeray xaaraanta isagoo xalaasha ka wareegaaya
                sababtuna ay tahay xukunka oo sida xaqu yahay in lagu wado aan lagu
                wadin, waxaa ku kalliftey in ay muuqatay sharcigii wadanku lahaa in uu
                lumay, wax damboo lagu qabsanaayaa aanay muuqan, waayadan damboo idil
                waxaa jirtey in nin waliba uu gacantiisa ku shaqaysto ama siduu wax u
                maamulan karo uu u maamusho, sharcigana uu meel iska dhigo, nacam, xataa
                famiili ama qoon xigta ah Alla ha ka dhigee haddii aanay dishibiliinka
                iyo sharciga dhawrin ama nidaamka iyo xeerka u dhigan aanay dhawrin, ma
                dhici karto inay horey u kacaan, ma dhici karto inay faa’iido dhaqaale
                iyo faa’iido taclliin ah iyo faa’iido difaac iyo midda insaaniga ah iyo
                midda sharafta leh midna ma yeelan karaan.</p>
            <p>Dhibaatooyinkaas iyo kuwo kaloo aanan koobi karin oo aad idinkuba ku
                cilmi leedihiin, oo ay ka mid yihiin sidii shacbiga Soomaalida oo ay
                xoolihiisu ay ahaayeen waajibaadkuna uu ahaa, in marna laga soo urursho
                marna si xaq ah loogu qaybiyo, in loogu tagri falay dariiq aad iyo aad
                uga durugsan wixii danaha dalku ay ahaayeen, waxaa dhashay, markii
                waxaasoo dhan laysku soo ururiyo in uu wadanku khatar galay, oo xataa
                xornimadiisii ay suuro gashay inay ku dhawaatay in ay gacan cadow
                galaan, gaadhayna wax la soo wadaba oo maalinba heer la soo istaajiyoba
                in madaxdii casiisiinta ahayd iyo waddaniyiintii hore ee dalka u soo
                kifaaxay la laayo, markaa Soomaaliya inay ku dhacdo taariikh la’aan,
                mabda’a la’aan, siyaasad la’aan, sharci la’aan, wax waliba in ay madaxa
                is gashadaan.</p>
            <p>Hadaba waxaan moodaayaa in aanu ku dhaaranay in aanu daacad u ahaano
                waddanka Soomaaliyeed, faalladii kaasaa ka mid ah, in aanu daacad u
                ahaano shirciyaasha loo dejiyey iyo maslaxadda caamka ah iyo horruu kaca
                waddanka, kuwaa kuwo kaloo ku jirey waa jireen, laakiin runtii waxaan ka
                eegaayaa nuqdadaha bacdamaa dadka qaarkii ay dhibi karaan, markaad
                <em>colbo di stato</em> samayneysay sharci baad dumisay ay dad dhibi
                karaan.
            </p>
            <p>Anigu waxaan leeyahay annagu sharci ma aanu jebin ee kii la jebshay
                baan meeshiisii ku soo celinaynaa, maxaa yeelay? Dhaartii iyo ballantii
                aan qaadnay aniga iyo ragga saaxiibaday ahi oo aanu shaqada wada haynay
                waxaa ka mid ahaa inaanu daacad waddanka u ahaanayno, dadkiisa daacad u
                ahaano, sharciga waddanka inaan dhawrro, haddii intiiba la baaba’shay
                waxaa dambaa aanu sugaynaa markaa maxay tahay? Anigu waxaan is leeyahay
                lagama maarmaan bay ahayd inaanu dhaqaaqno marakan.</p>
            <p>Maxaa yeelay? Cawaaqib xumo waxaa u dambeeyey in presidente
                Cabdirashiid iyadoo Booliiskii iyo nin waliba taagan yahay
                president-ihii assembl-iga Baarlamaanka uu taagan yahay nin kastaa uu
                taagan yahay oo ay shir tahay wiil gaban ah, oo aanay is aqoonin oo aanu
                eed ka qabin oo wuxuu ka rabay aan la aqoonin uu xadda ku daldalo, taasi
                yacni waxaa weeye faa’iidkii ka dhashay dulmigii iyo xukun xumadii dalka
                heysay, markaa wixii nagu kallifay intaas bay ahaayeen, waxaa aanu
                doonaynaana waxa weeye in aanu wixii noocaas oo kale ah baabi’inno,
                inaanu ka yeello dalkeena dal ku dhisan sharci, inaanu siino dadkeena
                nabad gelyo taam ah oo uu ku gaaray sharciga waddanka u dhigan iyo
                waddaninimadiisa.</p>
            <p>In nin khoofa oo waxuu ka baqaa aanay jirin, haddii uusan dambi
                lahayn, inta dambiilayaalka ah oo waddanka iyo shacbiga ku gafay iyo
                sharaf laawaha keliyi waa inay baqaan. Laakiin dadka casiisiinta ahi waa
                inay nabad gelyo taam ah helaan oo aanay biqin, inaanu dalkii ka dhigno
                dal sharci ku dhisan inaanu dadkii ka dhigno dad sharciga u hogaansan oo
                cis iyo xurmo leh, nin iyo nin ay dani ka dhexeyso, hayb iyo hayb
                la’aana ay ka dhexeyso, caammiyaduna ay ictiqaadsan tahay inuu lagama
                maar maan yahay, waxaanu doonaynaa inaanu ku tallaabsanno inaanu
                laaluushkii iyo qaraaba-kiilkii baabi’ino.</p>
            <p>Waxaanu doonaynaa in aanu ku tallaabsanno qabiilkii xumaa oo laynaga
                soo gelaayey baabi’ino, oo ajnabigu markay doonaayaan in ay na
                halleeyaan ay ku tiirsan jireen, sibabna ka dhigan jireen: adigu
                qabiilkee tahay? Adigu kaasaad tahay, hebel wax baad isu tihiin, hebel
                wax buu kaa sheegaa, inuu idinka hormaruu rabaa, wixii ay taxi jireen
                nidaamkii gumaystayaalka ahaa, oo haatanna masawirkooda beenta ahi uu
                nala joogo, inaanu baabi’ino oo raadkooda tirtirno meeshii aan dadku
                isku kalsoonayn ama aanu iimaanka lahayn ama u adeegayaalka ajnebiga ah,
                ama ajnabiga naftiisu ay ka soo geli jireen inaanu awdno, oo ay Soomaali
                Wayn bar bar isu raacdo, kuwa waxaas miskiinka ah taabacsanna aanu geed
                cid la’ ah ku xirro, dadkoo dhanna ay ugu muuqdaan kuwo ceebaysan,
                waxaanu doonaynaa dhaqaalaha dalka inuu horey u kaco, in shacbiga
                Soomaaliyeed caafimaadkiisa iyo qawmiyaddiisu horey u kacdo, waxaanu
                doonaynaa inaanu dhallino qawmiyadda la yiraahdo Soomaali oo midnimo iyo
                wax wada qabsi iyo wada noolaansho taam ah leh, waxaanu doonaynaa inaanu
                dadkayaga ku beerno inay ceeb tahay xanta iyo beenta, afminshaarnimada
                iyo masabidaada, jaajuuska iyo been abuurka iyo waxa qashinka ah oo
                aakhiro iyo addunkaba ku fool xun, waxaanu doonaynaa diinta Islaamka ee
                aynu haysanno oo la halleeyey oo loo bandhigay nin kastaaba inuu ku
                cayaaro, inaanu xooga aanu haysanno ku gees istaagno si diintu ay quwi u
                noqoto, bacdamaa ay tahay gundhiggii Soomaaliyeed.</p>
            <p>Waxaanu doonaynaa in aanu sharafka Soomaalida daakhilka iyo
                khaarijkaba uu kaamil noqdo, waxaanu doonaynaa inaanu iskeena iyo
                xooggeenna wax ku qabsano oo barwaaqada dalkeena ku jirta aynu ka soo
                saaranno si aynu gaajada iyo gacan hoorsiga sannadkii walba ah uga
                baxno, markii xoogaa yar oo dhib ah nagu imaado, waxaanu doonaynaa in
                aanu adduunka ula macaamiltano annagoo sharaf ku leh, anagoo xeerka ku
                taagan inaanu saaxiibnimo iyo wanaag kula macaamiltanno, ninkii naga
                doonaaya, waxaanu doonaynaa inaanu garab u noqono nabad gelyada adduunka
                kuwa ka shaqeynaaya oo jecel, waxaanu doonaynaa in aanu col ku noqono
                kuwa wax gumaysta oo idil ama maskaxdooda iyo caqligooda uu ku dhisan
                yahay in ay qof kale gumaystaan daakhilkeena ha ahaato ama bannaanka ha
                ahaatee, waxaanu doonaynaa in aanu ku dhaqaaqno horruukaca dadka iyo
                dalka Soomaaliyeed dhan kastaba ha laga eego’e.</p>
            <p>Hadaba shacbiga Soomaaliyeed waxaanu waydiisanaynaa in uu tawradatan
                ay sameeyeen niman hub wata oo Soomaali ah, laakiin isku waday markay
                sameynaayeen in ay ka wakiil ahaayeen shacbiga Soomaaliyeed guud
                ahaantiisa: mid miyi jooga, mid magaalo jooga, mid mutacalim ah iyo mid
                duur jooga, mid curyaan ah, mid caafimaad qaba inay ka wakiil ahaayeen,
                taladu in ay ahayd keli ahaan in ay wax u qabtaan, dabadeedna ay
                yiraahdaan waxa kanaan idiin keenay, dabadeedna iyagoo shacbigooda la
                jira ay ku tallaabsadaan maamul wacan iyo horukac sidii ay ku gaari
                lahaayeen.</p>
            <p>Shaki igagama jiro shaqaalaha, dhalinyarada, ardada, beeralayda iyo
                reer guuraaga, ikhyaarta, culimada, baayacmushtariga, iyo shacbiga
                Soomaaliyeed meel uu joogaba inuu nagu taageeraayo si aanu ugu
                tallaabsanno annagoo aar waqti dambe naga lumin, annagoo garanayna micna
                darradii afminshaariinta iyo hadalkii aan qiimaha lahayn; in aanu
                xooggayaga iyo maskaxdayada iyo xoolahayaga intaanu isku ururino
                dalkeena iyo dadkeena faa’iidkooda iyo dhaqaalahooda kor u dhigno.</p>
            <p>Sida aad uga maqasheen Ideecadda waxaa la arkay ama la qabtayba
                gawaari dawladdu ay lahayd oo tagaasi loo bedelay, waxyaalaha dhacaayey
                taa keliyaa inoo ishaaraysa, waxaanu anagu is leenahay aad ku
                tallaabsateen ama aad dadka ku hoggaamiseen, wax ka qabashada saddexda
                maalmood maalmood oo qura, iyadoo tawraddu ay jirtey, ay durbadiiba
                aragtay, dunuubtii waaweynayd, ayna ku soo celisay gacantii shacbiga
                gawaaridii danta shakhsiga ah loogu isticmaalay, waad mahadsantihiin,
                waxaanan dhawraayaa hayb kasta ha lahaada’e in qolo waliba ay ka
                jawaabto abbeelahaas aan samaynaayo oo aan leeyahay wax nala qabta,
                annaguna diyaar baanu idiin nahay inaan idiin adeegno.</p>
            <p>Sida aynu ku aragnay adduunkoo idil, waxaan shaki ku jirin in
                tawradatan u kacday inay danta dadka iyo dalkiisa ay hore u dhigto,
                waxaan shaki aanu ku jirin in ay ku kici doonaan nimankii gumaystayaalka
                ahaa oo dantoodu ahayd inay ummadda gaajo, cudur iyo jahli ku hayaan, si
                ay mar walba dad gun ah ugu ahaadaan oo ay gacanta ugu hoorsadaan, si ay
                mar walba iyaga uga haybaystaan iyaguna ay yihiin dadkooda kuwii iyaga
                ahaa, waxaan shaki nagaga jirin in ay qalab badan noo urursanaayaan,
                waxaan shaki nagaga jirin inay dad badan shaqo gelinaayaan, inay kharash
                badan bixinaayaan, waxaan shaki nagaga jirin inay mu’aamaraad badan isku
                duwayaan ama ay khatalaad badan ay noo qoolaayaan.</p>
            <p>Waxaan shaki nagaga jirin dadka aynu isku dadka nahay oo Afrikaanka
                ah ama ummadaha kale oo adduunka jooga in ay been nooga sheegaayaan oo
                nagu diraayaan. In kastoo ay sidaas tahay waxaanu aad ugu kalsoonahay
                midnimada dadka qalabka sida oo geesinimo ugu istaagay inay xoreeyaan
                mar labaad waddankooda, waxaan shaki nagaga jirin midnimada shacbiga
                Soomaaliyeed gidigiis oo idil, waxaan shaki nagaga jirin qof kasta oo
                xilkas ah in uu tawradda is garabtaagaayo iyagoo u jeeda wanaagooda,
                xornimadooda iyo gobanimadooda.</p>
            <p>Haddii aanu markaas helno wada jirnimadaas iyo dhiifoonaantaas waxaan
                shaki ku jirin cadowgu waxay naga tari karaan ma doonaan.</p>
            <p>Duleedka keliya oo ay heli karaan waxaa weeyaan sida ay weligoodba ku
                shaqeeyaan: inay dadka kala qaybshaan, ka dibna raadshaan inay xukumaan
                ama dulleeyaan, waxaan markaa idiinku yeeraayaa midnimo Soomaaliya oo
                mid ah oo meel u wada jeedaa danaheeda inay daafacdo, cadowga midabyada
                badan leh, afafka badan leh oo luqadaha badan ku isticmaala.</p>
            <p>Soomaaliya ha noolaato. Shacbiga Soomaaliya ha noolaado. Tawradda
                mutaxararka ahi ha noolaato.</p>
            <h3 id="balanqaadkii-golaha-sare-ee-kacaanka-1969kii">Balanqaadkii
                Golaha Sare ee Kacaanka 1969kii</h3>
            <p>30kii bishii Oktoobar 1969kii waxaa si rasmi ah loo faafiyey
                ballanqaad ka kooban 13 qodob oo lagu magacaabay Axdigii Kacaanka 21ka
                Oktoobar 1969kii oo sida loo sheegay ahaa dastuur ay ku heshiiyeen
                saraakiishii ciidamada ee xukunkii iyo awoodii dalka la wareegey.
                “Qodobadaa saddex iyo tobankaa” haddii sida loo qoray loogu dhaqmo ama
                waxay qeexaayaan si daacad ah loo fuliyo qiima weyn bay lahaayeen, hase
                ahaatee kitaabkii Quraankaa ee samaawiga ahaa oo Ilaah ummaddiisa u soo
                dejiyey ayaa lagu camal fali waayey oo si cad loo diiday in lagu dhaqmo,
                maxaa laga filaa askari xukunkii dalka xoog ku maroorsaday qodobo uu
                warqad ku qoray. Hadaba mar hadday taariikhdu tahay wax lagu cibra qaato
                ama laga qiyaas qaato qodobadii iyagoo af-Ingiriis ku qornaa oo
                af-Soomaali lagu tarjumay waa sidatan:</p>
            <h4 id="siyaasadda-gudaha">Siyaasadda Gudaha</h4>
            <ol type="1">
                <li>In la dhiso ummad u siman shaqada oo aan la kala soocin, ayada oo la
                    tixgalinaayo wax kasta oo saameynaaya nolosha dadka Soomaaliyeed.</li>
                <li>In lagu hanuunsho dadka horumarinta dhaqaalaha, nolosha guud iyo
                    iddaha Soomaaliyeed, si wadanku horey ugu maro.</li>
                <li>In la cirib tiro aqoon darrada, dadkana loo iftiinsho qiimaha dhaxal
                    galka ah ee hiddaha iyo dhaqanka Soomaaliyeed.</li>
                <li>In la sameeyo sida ugu haboon saldhigii qorriinka iyo horruumarinta
                    afka Soomaaliga.</li>
                <li>In la dhameeyo musuq-maasuq oo idil, qaraaba kiilka, qabyaalada iyo
                    wixii kale ee kharibaad ah oo dhan.</li>
                <li>In la baaba’sho axsaabta siyaasada oo dhan.</li>
                <li>In la sameeyo waqtigii ay habboonaato doorasho madax bannaan.</li>
            </ol>
            <h4 id="siyaasadda-dibadda">Siyaasadda Dibadda</h4>
            <ol type="1">
                <li>In la taageero ururada gobanimo doonka ah iyo iskaashiga
                    adduunka.</li>
                <li>In la horjoogsado la lana dagaalamo gumaysiga iyo gumaysiga
                    cusub.</li>
                <li>In lagu dadaalo sidii dadka iyo dalka Soomaaliyeed la isugu keeni
                    lahaa,</li>
                <li>In la aqoonsado mabaadi’da nabad gelyada iyo wada noolaanshaha
                    dadyawga adduunka.</li>
                <li>In lagu socdo siyaasad cad ee dhex-dhexaadka ah.</li>
                <li>In la aqoonsado mabaadiida Ummadaha Midoobay iyo ururka Midawga
                    Afrika.</li>
            </ol>
            <p>2dii Nofember 1969kii 10 maalmood kadib markii Maxamad Siyaad iyo
                askartiisii xukunkii dalka la wareegtey, wuxuu soo magacaabey gole ka
                kooban 24 xubnood oo loogu magac daray Golaha Sare ee Kacaanka oo ku
                habeysan hab qabiil iyo hab goboleed iyo xukuumad maamul oo madani ah oo
                Golaha Sare hoos timaada. Sidii ka muuqatey aragtida dadweynuhu ka qabey
                ma xumeyn, tallaabo kasta oo ciidamadu beryahaa qaadaan waxaa loo
                arkaayey guul waana loo sacab tumaayey waxaana lagu soo dhaweeyey farxad
                iyo caleemo qoyan, hase ahaatee su’aasha la isweydiinaayey waxay ahayd
                maxaa ka dambeyn doona?</p>
            <p>[sawir: Golaha Sare ee Kacaanka iyo Golaha Xoghayeyaasha]</p>
            <p>Markii la magaacabay Golihii Sare ee Kacaanka iyo xukuumad maamul ah
                oo madani ah, sidaan soo xusnay nin gabyaa ah oo magaciisa la yiraahdo
                Xaashi Cali Barre kana mid ahaa halgamayaashii xisbigii Es.Waay.El oo
                sida runta ah maamulkii xukuumaddii rayidka ahayd oo Kacaanka ka
                horreysay Soomaaliya mayalka u haysay tobankii sano ee la soo dhaafay
                iyo waxyaabihii lagaga cabanaayey la socday, wuxuu mariyey geeraar talo
                iyo tusaale, taariikh iyo digniin oo ah sida runta ah nin wax garad ahi
                ku cibra qaato, wuxuu yiri:</p>
            <p>In dhaweyd orka maansiyo geeraarkaan allifaayey waa tii aan iska
                ooday<br />
                arwaaxdeyda ka saaraye bal aan maanta ishaaro’e</p>
            <p>Nimuu maanta ammaano berrina uu af xumeeyo abtirsiinyo ku
                faankiyo<br />
                axdi lays ku ogaayoo odayaalo dhigteenoo la isu oofin karayn<br />
                Afrikaanku ma daayoo waa waxaan ku aqaano, Ilaah baa ku abuuray<br />
                aanse lay gama eego asluubteydana maaha’e</p>
            <p>Niman yahaw askareedoo aayihii waddankeeniyo awoodii la
                wareegaan<br />
                eregaan oranaayiyo oraahdiisa dhegeysta</p>
            <p>Tobankii arrimood ee arligeena xumeeyey haddii aan arki waayo<br />
                intaan ifka joogo weydin aaminaayaa</p>
            <p>Ereyga iigu horreeya in dhaweyd diinta Islaamka waa tii aanu
                illowney<br />
                iyada waaba la aasaye, haddaan haatan abuurno udubkeeda la taago<br />
                intaan ifka joogo weydin aaminayaaye</p>
            <p>Ereygeygaan labaade abtirsiinadaan baasoo ummaddii kala geysey<br />
                oo u gaareysay dadkii haddii aan arki waayo<br />
                intaan ifka joogo weydin aaminayaa</p>
            <p>Ereyga ii seddexeeya ka awoow ka awoow aafadiina dhextiiliyo<br />
                aramadii nagu raagtey ummad leysugu aariyo adduun ay kala qaaddo<br />
                haddii aan arki waayo intaan ifka joogo weydin aaminayaa</p>
            <p>Ereyga ii afareeya dadkan waa ibnu-Aadanoo illaaq baan laga
                waayinoo<br />
                Ibleys baa ka dhex buuxa’e labadii is ashfakeysa oo imaan doonta
                agtiina,<br />
                haddii aan loo kala eexan inta aan ifka joogo weydin aaminayaa</p>
            <p>Ereygeyga shanaad ardadii yar yareyd oo dhiganeysey iskuulka,<br />
                maalintey aflaxeysa oo imtixaan laga qaado<br />
                kii aqoonta lahaa uur ku taalliyo ciil hadba meel kula ooyo,<br />
                mid kaloo eber taagan abaartiisii la siiyo haddii aan arki waayo<br />
                inta aan ifka joogo weydin aaminayaa.</p>
            <p>Eregeyga lixaad nin ardaal ahoo waalanoo iimaankii laga qaaday<br />
                alleylkii soconaaya aqal uusan aqoonin albaabkiisa garaaca<br />
                hadba ruux afka saara inta been ku afuufa anfac saas lagu siiyana<br />
                haddii aan arki waaya inta aan ifka joogo weydin aaminaayaa</p>
            <p>Ereyga ii todobeeya wax amaah lagu keenay wax intaanu ku oonnay<br />
                oo arligeena dhexdiisa canshuur looga aruurshey inta uu nin
                aqoosho<br />
                aqal loogu dhisaayo ammaana loogu darraayo haddii aan arki waaya<br />
                inta aan ifka joogo weydin aaminaayaa</p>
            <p>Ereyga sideedda ah Ilaahiina abuurtey nin asmadii ku dhaartey<br />
                axdi weyn inta qaaday misana oofin kareyn haddii aan arki waayo<br />
                inta aan ifka joogo weydin aaminayaa</p>
            <p>Ereygeyga sagaalna arligeynu lahayn ugub weeye haddeere<br />
                arsaaq baa ka dhex buuxda, haddii aanu abuurno<br />
                masaakiinta ku oominoo la aruursho agoonta ee af Soomaali la beero<br />
                inta aan ifka joogo weydin aaminayaa</p>
            <p>Ereyga ii tobneeya iniqi ii daba taal haddii aan joogo adduunka<br />
                raggiinaa arliga haysta odeygii u sareeyey arrintuu ku dhawaaqayey<br />
                maqashiiyey adduunka haddii aad abiddaanoo sidaa ay ku idlaatana<br />
                awoodiinu ha raagto yaan hadalkii ku idleeyey.</p>
            <p>8dii bishii Nofembar 1969kii Maxamad Siyaad wuxuu khudbad u jeediyey
                Ciidamada Qalabka Sida, wuxuu ku yiri qof kasta oo dawladda mushahar ka
                qaata wuxuu u adeegaa shacbiga. Shacbiguna waa kan mushaharka siiya.
                20kii bishii Nofembar 1969kii waxaa Golaha Sare ee Kacaanku soo saaray
                wareegto maamulka dawlada fareysa in la furo xafiis cusub oo lagu
                magacaabey Xafiiska Xiriirka Dadweynaha muddo ka dibna waxaa loo bedelay
                Xafiiska Siyaasadda Madaxtooyada ee Golaha Sare ee Kacaanka. Dad yar oo
                wax ka yiqiin nidaamka Shuuciga ah ayaa dareen galay oo wareegtadaa iyo
                furitaanka xafiiskaa ka diday, dad badan oo lagu eedeeyey in ay hanti
                dawladeed lunsadeena waa la xirxirey.</p>
            <p>1970kii waxaa la qaaday olole xoog leh oo ku saabsan siyaasad qarsoon
                oo Kacaanku ugu gogol xaaraayey Hantiwadaaga la damacsanaa in waddanka
                lagu soo rogo, si dareen kasta looga hortago, waayo? Culimada diinta
                Islaamka oo Shuuciyadda diidaneyd ayaa laga cabsi qabay. 10kii bishii
                Jannaayo 1970kii waxaa Golihii Sare ee Kacaanku soo saaray qaanuun
                mas’uuliinta maamulka iyo maxkamadaha u ogolaanaya awoodna u
                siinaaya:</p>
            <ul>
                <li>In la xiri karo qofkii la tuhmo ama laga shakiyo.</li>
                <li>In wax laga bedelo xeerkii ciqaabta ee hore.</li>
            </ul>
            <p>Intaa waxaa bar bar socday olole dadweynaha lagu baraarujinaayo si
                hurdada iyo habaca looga kiciyo. 2dii bishii Febraayo 1970kii waxaa
                Kacaanku soo saarey qaanuun cinwaankiisa kore yahay Dhismaha Hay’adda
                Nabadsugidda Soomaaliyeed (En.Es.Es – N.S.S.) kaasoo loola gol lahaa in
                la dhiso ciidan aad u hubeysan oo awood buuxda leh oo shaqadiisu tahay
                sirdoon, daba gal, war dhegeysi iyo xog ururin si shacbiga loo caburiyo,
                xorriyadda qowlkana looga qaado, hase ahaatee dadweynuhu waa jidbeysnaa,
                nidaamkuna waa ku cusbaa, hawshana waa u heelanaa, wax kastoo loo sheego
                waxey u arkaayeen run, daacad, waddaninimo iyo guul iyaga u soo
                hoyatey.</p>
            <p>Bishii 10keediina waxaa la soo saaray qaanuun kale oo amraaya in la
                dhiso maxkamad gaar ah oo lagu magacaabey Maxkamadii Badbaadada Dalka,
                maxkamadaa oo markii dambe shacbigu u bixiyey Kawaanka Dadweynaha.
                Saddexdaa qaanuun oo aanu soo xusnay iyo maxkamadda cusub waxaa loogu
                tala galay ama loo sameeyey si looga hortago ama looga gaashaanto dhaq
                dhaqaaq kasta oo ka soo horjeeda Kacaanka. waaxid iyo wadar mid kasta ha
                ahaadee. Taana waxaa ka dhashay in qof waliba qofkii uu u ciil qabey
                masbido oo wax aanu oran iyo wax aanu falin ka sheego, dabadeedna la
                xiro, xabsiyadu ayaa buuxsamay.</p>
            <p>Maxkamadihii ayaa dadkii kala xukumi waayey, dadkiina dhamaan wuxuu
                noqday eedeysane, qof waliba wuxuu ku fekeraa, goormaa lagu xiri, inta
                dadka lagu eedeeyana waxaa ugu badnaa xoolo dadweyne ayuu cunay, hanti
                qaran buu lunsaday, Kacaankuu wax ka sheegay, dawlado shisheeyuu xirii
                la yeeshay iyo wixi la mid ah.</p>
            <p>26kii Feberaayo 1970kii waxaa la baabi’iyey dastuurkii dalka u
                dhignaa oo lagu dhaqmaayey 10kii sano ee dawladii rayidka ahayd xukunka
                haysay. 2dii bishii Maarsana waxaa la tirtiray dhammaan axsaabtii
                siyaasadeed ee dalka ka furnayd Kacaanka ka hor, waxaa mamnuuc laga
                dhigay in aan wax xisbi ah dalka laga furi karin waxaana la soo saaray
                qaanuun lagu adkeynaayo awooda Maxkamadda Badbaadada Dalka. Inkastoo
                cadaadis xumi jirey, sida runtaa waxaa muuqatay ifafaalo wacan iyo
                haybad qaran oo aad u sareysa, wax qabad la yaab leh iyo kala dambeyn,
                is maqal iyo nidaam dawladeed oo toosan, horumar iyo nayaayiro ka
                muuqato.</p>
            <p>Bishii Maarso isla sanadkaas Maxamad Siyaad wuxuu shaqaalaha dawladda
                u jeediyey khudbad, wuxuu yiri: Qof kasta oo shaqaale ah waxaan
                siinaynaa mushahar ku filan, waxaana qofka shaqaalaha ah ku
                qiimaynaynaa, “Maxaa taqaan ee yaa taqaan waa la tuuray,” hadalkaa waa
                loo riyaaqay aad baana loogu guuxay, waxaa loo qaatay caddaalad
                shaqaalaha u soo hoyatay, hase ahaatee 22kii bishii Maajo ayuu khudbad
                kale jeediyey, wuxuu ku yiri, “Qof kasta oo mas’uul meel ka ah oo aan la
                socon ujeedada Kacaanka waxaa waajib ku ah in uu shaqada iskaga tago,”
                taasina waxay noqotay arrin yaab leh oo ka soo horjeedda hadalkii ahaa
                qofka shaqaalaha ah waxaan ku qiimayn doonnaa aqoontiisa ee yaa taqaan
                iyo qaraaba-kiil waa laga tegey.</p>
            <p>Bishii Sebteembar 1970kii waxaa la soo saaray qaanuun kale oo lagu
                magcaabay Ilaalinta Nabadgelyada Qaranka, hase ahaatee ujeedadiisu ahayd
                in lagaga gaashaanto afgembi ka yimaada Ciidamada Qalabka Sida iyo
                shacbiga oo wada jira, waayo? Beryahaa dareen baa jirey, maxaa yeelay?
                Markey qeybihii bulsho weynta hanteen ayey dabeecaddoodii askari oo
                ahayd amar siinta la soo baxeen, Golihii Sare ee Kacaanka waxaa loo
                sawiray sidii wax dadka kale ka sarreeya oo wax dheer oo aan marna
                khaldami karin, hadalna lagu soo celin karin.</p>
            <p>17kii Sebteembar 1970kii waxaa la soo saaray xeer waajib ka dhigaaya
                in dhamaan shaqaalaha dawlada kuwa shaqada haya iyo kuwa la qori doono
                la mariyo tababar ciidan, xeerkaas aad baa looga didey lamana garan
                ujeedada laga lahaa, hase ahaatee waxaa loo qaatay maadaama xukuumadda
                dalka ka talisaa ay tahay xukuumad miletari ah in la doonaayo in
                maamulka dawladdu noqdo mid ku shaqeeya hab ciidan, si dadku ugu dhega
                nuglaado amarada ka soo baxa ciidamada Xoogga Dalka, waxaa albaabka loo
                furay xeradii la oran jirey Bootiko oo ciidamada lagu tababari jirey
                markii dambena loo bixiyey Xalane waxaa lagu billaabay dhammaan
                macallimiintii dugsiyada waxbarashada dalka (iskuulada) wax ka dhigi
                jirtey oo tiradoodu kor u dhaaftay 900 oo macallin. Saraakiishii iyo
                askartii macallimiinta tababarkooda loo xil saaray waa heshiin waayeen
                faraha ayaa lagaga gubtey, macallimiintii waxey mariyeen gabayo Kacaanka
                lid ku ah, aan soo qaadano tuducyo gabeygaa ka mid ahaa oo uu mariyey
                macallin farrin u diraaya gabar ballani ka dhexeesay:</p>
            <p>Ma ogtahay Hindiya Ooshin baan ku ag wareegaaye?<br />
                Ma ogtahay askari jaahilaan amar ka qaataaye?<br />
                Ma ogtahay anfacaadaan cunaa ma laha iidaane?<br />
                Ma ogtahay waxaan eersadaa Odayga weeyaane?</p>
            <p>Arrintaasi waxay keentay culays iyo necayb, shaqaalihii wuxuu noqday
                qaar shaqadii imaan waayey iyo qaar shaqadii ka tegey iyo qaar baxsaday
                iyo kuwo caga jiid “Xalane” ku galay, sida runta ah taasi fikrad toosan
                ma ahayn, wax faa’iido ahna ma keenin. balse dhibaataa lagala
                kulmay.</p>
            <p>In kastoo cabashada iyo deyradu Soomaalida dabeecad u noqotay waxaa
                xilligaa la maraayey xagga dhaqaalaha dalku aad buu u wanaagsanaa
                nolosha dadkuna waa fiicneyd, haybadda dawladda iyo sumcaddeeda
                dibadduna aad bey u wacneyd, taana waxaa ugu wacnaa dadweynaha iyo
                dawladda oo isku duubnaa, dawladaha Carabta iyo kuwo badan oo Afrikaan
                ah baa Soomaalida aad u aagi Itixaadkii Soofiyeedka oo xagga dhaqaalaha
                iyo dhismaha ciidamada gacan weyn ku lahaa, siyaasaddii reer Galbeedka
                iyo kooxo maal qabeen ah oo dawladdii rayidka ahayd dhaqaalaha dalka
                gacanta ku hayeyna meeshii waa ka baxeen.</p>
            <p>Kacaanku wuxuu jiraa 12 bilood dadka dhegahaa taagan, maxaa la
                filaayaa, cabsi badan baa ciidanka En.Es.Es laga qabaa, qofna wuxuu rabo
                ma sheegi karo, rajana waa la qabaa.</p>
            <p>21kii bishii Oktoobar 1970kii waxaa la guddoomiyey in la qaato laguna
                dhaqmo nidaamka Hantiwadaaga Cilmiga ku Dhisan, malaha aqoon looma
                lahayn ee magacaasaa loo bogey, dadka badankiisu afkuu gacanta saaray.
                Waxaa loo arkay dharbaaxo kulul oo ku dhacday diinta Islaamka iyo
                dhaqankii Soomaalida, waxaa la dareemay dhibaatada ka dambeysa iyo waxa
                Kacaanku maaggan yahay ama soo wado, hase ahaatee si looga gilgilashaa
                ma muuqato, waxaa jirey kooxo Itixaadkii Soofiyeedka wax ku soo bartay
                oo nidaamkaas u jidbeysnaa oo aad ula dhacsanaa, Hantiwadaagga iyo
                qaadashadiisa la isma weydiin lagamana tashan, lagamana fekerin, diinta
                Islaamka iyo dhaqanka Soomaalida midna lama oran Hantiwadaagga ma qaadan
                karnaa? Lama dersin qorshahana laguma darin arimaha soo socda:</p>
            <ul>
                <li>Soomaalidu waa dad Islaam ah oo Shuuciga iyo Islaamku waa dab iyo
                    baaruud, waa laba mabda’ oo aan wada socon karin.</li>
                <li>Soomaalidu waa reer guuraa oo gugii iyo deyrtii hadba gees bay u
                    hayaamaan oo nidaamka Shuucigaa laguma dhaqi karo.</li>
                <li>Soomaalidu waa jaahil aan nidaamka Hantiwadaaga wax ka aqoon oo
                    heesta geela ugama duwana.</li>
            </ul>
            <p>Hadaba Soomaalidu waxey ku maahmaahdaa taladu markay ku garab
                joogtana ma garato, haddey ku dhaaftana ma gaarto. Shaki kuma jirin in
                tallaabadaa lagu jabaayo, sidaan maqallay dawladda Ruuskha markii
                qaadashada Hantiwadaaga lagala tashaday waa diidey oo waxay tiri
                waqtigaan idinkuma habboona, hase ahaatee waa laga diidey.</p>
            <p>10kii bishii Nofembar 1970kii sagaal maalmood ka dib markii
                Hantiwadaagga lagu dhawaaqay, Golihii Sare wuxuu soo saaray qaanuun
                magaciisa kore yahay Difaaca Bulshada. Xeerkaasi oo go’aankiisu yahay,
                waxaa la baabi’iyey magacyadii soo-jireenka ahaa ee qabaa’ilka
                Soomaalidu hiddaha u lahayd sida: boqor, garaad, islaan, suldaan, ugaas,
                iimaan, beeldaajiye, malaaq, wabar, isloow iyo wixi la mid ah. Waxaa loo
                bixiyey Nabadoon, waxaa kaloo la mamnuucay xeerkii qabaa’ilku ku dhaqmi
                jirey oo garta iyo makta ku kala qaadan jireen iyo wixii magac qabiil ku
                saabsan oo dhan, in la soo qabto qofkii qabiil soo hadal qaada ama
                sheegta ama ku adeegta abaalkiisu waa in la xiraa, Maxkamadda
                Badbaadadana la horgeeyaa, tallaabadaas waxaa loo arkay baabi’inta
                xeerarkii Soomaalida hiddaha u ahaa iyo hab ku dhaqankoodii ay
                noloshooda ku maareyn jireen, halkaa waxaa ku baaba’ay haybaddii iyo
                sharaftii madaxda qabaa’ilku lahaayeen iyo xeerarkii soo jireenka ahaa
                oo lagu dhaqmi jirey tan iyo aamanuudii.</p>
            <p>Shantaa qaanuun oo hal sano gudaheed la soo saaray midkiiba
                qoraalkiisu wuxuu ka koobnaa dhawr baal, waxaa loogu tala galay in
                shacbiga Soomaalida lagu caburiyo oo afka laga xiro, si aan wax hadli
                karaa u jirin. Diinta Islaamka ee xurmada lahayd iyo dastuurkii dalka u
                dhignaa iyo sharciyadii wax lagu maamuli jirey, waxaa lagu bedeley
                wareegtooyin kasoo baxa Golaha Sare ee Kacaanka, kuwaasoo loo yiqiin
                wareegtooyinkii ciqaabta iyo caburinta, mid walba markii la soo saaro
                waxaa bar bar socday dicaayad maran oo lagu taageeraayo in ay sax
                yihiin.</p>
            <p>Bishii Diseembar 1970kii waxaa la qaaday olole dabaal joogleyn ah oo
                lagu magacaabay ololihii Aaskii Qabyaaladda, Dulmiga iyo Musuqmaasuqa.
                Waxaa la qoday xabaal beenaad, waxaa la habeeyey xaflado ballaaran oo
                loogu magac daray Xabaashii Qabyaaladda, Dulmiga iyo Musuqmaasuqa. Waxaa
                la keenay muuqaal geeso leh oo laga dhigey qof la dilaayo oo kale, waxaa
                halkaa lagu aasay qabiilkii iyo dulmigiisii, waa sida loo yiriye, waxaa
                la gubay wixii kutub ama buug qoraal ahaa oo magac qabiil ka muuqday,
                hase ahaatee waxaasoo dhan waxaa loola jeedey marin habaabin iyo indha
                sarcaadin aan cilmi ku dhisneyn.</p>
            <p>Xukuumaddii Kacaanka la baxday lama oran karin waxaas waa ku gafsan
                tihiin ama sidaa maaha, waayo? Guddoonkoodaa wuxuu ahaa sida askariga
                amar qaado, maalin kastaa waxaa la soo saari jirey qoraallo ay ku qoran
                yihiin hal qabsiyo loola jeedo baraarujin iyo hanuunin oo sida runtaa
                beryihii hore loo bogey sida haddalladaan:</p>
            <p><em>Eradicate corruption, afminsharism, tribalism and nepotism.<br />
                    Long live the armed forces.<br />
                    Down with imperialism, colonialism, and reactionary forces.<br />
                    Long live unity, peace and progress.<br />
                    Nation demands trial of traitors.<br />
                    Nation demands immediate confiscation of property of traitors.<br />
                    Change the system and not the faces only.<br />
                    Support revolutionary movements of the world.<br />
                    Struggle for unification of all Somalis.</em></p>
            <p>الشعب الصومالي يطالب إتخاذ الاجراءات اللازمة ضد أصحاب العهد
                البائد<br />
                لا محسوبية ولا قبلية ولا تفرقة بعد اليوم<br />
                نريد التغير والتطهر في الجهاز الحكومي<br />
                الشخص المناسب في المكان المناسب<br />
                الشعب يطالب باسترجاع أمواله المسلوبة وتطبيق مبدأ من أين لك هذا<br />
                جيش الشعب قام بواجبه وأنقذ الشعب من الهلاك</p>
            <p><em>Il popolo reclama dl prendere la misura necessaria contro il
                    passato regime.<br />
                    Da oggi in poi; non esistera ’piu’ ne’ tribalismo, ne’ nepotismo, ne’
                    discriminazione.<br />
                    Vogliamo cambiamento totale, purificazio ne nell’apparato
                    amministrativo.<br />
                    L’uomo adatto il posto adatto.<br />
                    Intellettuali, avanguardia della rivoluzione appoggiano il risveglio
                    nazionale.<br />
                    Il popolo chiede la giustizia sociale e il diritto al lavaro.<br />
                    La rivoluzione del 21 ottobre e’ l’ appello della coscienta e del
                    dovere.<br />
                    Il popolo vuole dl riavere la sua recchezza, rubata e l’ applicazione
                    del principio (da dove hai avuto questoi).<br />
                    Le forze armate hanno adempiuto il loro dovere salvando il popolo da una
                    certa catastrofe<br />
                    L’unita’ e la diustizia sono le aspirazioni del popolo somalo.<br />
                    Non alla corruzione, monopolio e compromesso con i nemici del
                    popolo.</em></p>
            <p>طلائع الثورة وعلى رأسهم المثقفون يؤيدون الانتفاضة الوطنية<br />
                الشعب يطالب بالعدالة الاجتماعية وحق العمل للمواطن الصومالي<br />
                ثورة ٢١ أكتوبر نداء الضمير والواجب<br />
                نريد أن تكون القيمة فقط للعمل والكفاءة والعرق<br />
                الثورة للشعب والشعب للثورة<br />
                الثورة تعني تغييرات جذيرة<br />
                ثورة ٢١ أكتوبر تهدف للبناء والتسديد<br />
                الوحدة والعدالة أمل الشعب<br />
                لا فساد ولا احتكار ولا مهادنة مع أعداء الشعب</p>
            <p>Kacaankii wuxuu degsaday barnaamijyo ku tala gal iyo qorsha ballaaran
                oo habeynaaya dhinacyada siyaasadda, horumarka dhaqaale, dhaqanka
                bulshada iyo difaaca iyo nabad gelyada, iyadoo mudnaanta la siiyey
                qaybaha wax-soo-saarka, sida beeraha, xoolaha, wershadaha iyo
                kalluumeysiga, muddo gaaban waxaa dalku ku tallaabsaday aqoonsi
                siyaasadeed, horumar dhaqaale iyo isku-duba-ridka bulshada qaybaheeda
                kala duwan. Hadaba in kastoo mashaakil iyo dhibaatooyin qarsooni jireen
                oo waliba si xaq darro ah dad badan xabsiga loogu taxaabay, si wanaagsan
                baa nidaamka dawladuu u hagaagay, kala dambeyn, is-tixgalin iyo is-maqal
                iyo habsami u socod ayaa jirey Maxamad Siyaad iyo taageerayaashiisii
                calan guduudan bey surteen bilaawahana waa afeysteen si mabda’a
                Hantiwadagga Cilmiga ku Dhisan loo hirgeliyo, rag Allow taa maxaa
                xiga?</p>
            <p>Bishii Janaayo 1971kii waxaa la soo saaray qaanuun mamnuuc ka
                dhigaaya wax la qoro ama la allifo iyo wax dalka gudihiisa lagu daabaco
                in la faafiyo ayagoo aan la soo marin Xafiiska Faafreebka, waxaa la
                amray in la qabto wixii qoraallo ah ee laga keeno dalalka dibadda oo
                Kacaanka lid ku ah, dhamaan waxaa afka laga xirey qoraa, gabyaa, iyo
                aftahan oo dhan, waxaa dambiile laga dhigay wax Kacaanka lagu ammaanaayo
                ama lagu taageeraayo maahee, qofkii wax Kacaanka lid ku ah qora ama
                maansa ku tiriya ama hadal ku sheega. Suugaan yahan ishii qaata ahi si
                uu hadal u yiraahdo ma waaye waxaa la mariyey maansada la baxday Deelley
                iyo Siinley oo dhawr suugaan yahani mariyeen, waxay ahayd maanso
                macnaheedu daboolan yahay oo lagu weeraray dawladdii Kacaanka iyo
                siyaasadeedii oo sida runta ah marada lagaga tuuray.</p>
            <p>Afartii bishii Maarso 1971kii waxaa la soo saarey qaanuun Maxkamadda
                Badbaadada gaar u ah oo awood u siinaaya in ay dil toogasho ah ku xukumi
                karto qofkii hantida dawladda wax yeelo u geysta ama laaluush qaata ama
                ku kaca been abuur iyo xatooyo xoolo dadweyne iyo hay’adaha madax
                bannaan ama dawladaha shisheeye wax la qabsada iyo wax kasta oo dawlada
                sharafteeda lid ku ah.</p>
            <p>Lixdii bishii Maarso 1971kii waxaa dawladdii Kacaanku heshiis
                ballaaran oo dhan walba leh xagga dhaqaalaha, xagga siyaasada, xagga
                dhaqanka, iyo xagga dhismaha Ciidamada Qalabka Sida la gashay Itixaadka
                Soofiyeeti taasina waxay garab xoog leh u noqotay hirgelinta
                Hantiwadaagga iyo dhaqaalaha gudaha iyo siyaasadda arimaha dibadda.</p>
            <p>Maxamad Siyaad oo aan taariikh nololeedkiisa iyo hab dhaqankiisii
                fasal dhan ku sheegnay wuxuu had iyo jeer ka cabsi qabay afgembi kaga
                yimaada Ciidamada Qalabka Sida dhexdooda, wuxuuna aad uga baqaayey kuwa
                Daaroodka Gaashaan Majeerteen, sidaa awgeed ayuu wuxuu goostay inuu
                ciidamada ka dhex saaro saraakiisha wax qabadka iyo qaamilaadka leh iyo
                kuwa lagu tuhmaayo in ay wax abaabuli karaan si qaarna hawlgab looga
                dhigo, qaarna meelo kale loogu wareejiyo.</p>
            <p>Bishii Abriil isla sanadkaas ayuu ciidamada hab qabiil u dhex galay
                asagoo adeegsanaaya kooxo daacad u ahaa, wuxuu daaqadda ka saaray 22
                sarkaal oo Majeerteen u badnaa, waxaana jagooyinkoodii muddo gaaban loo
                taba baray dhalin yaro xigto iyo qaraabanimo lagu doortay oo qaarna
                ciidamada laga xulay qaarna baadiye laga keenay, waxaan oran karnaa
                inkastoo Maxamad Siyaad maskaxdiisa qabiil ka guuxaayey laga garan karey
                hab maamulkiisii iyo siduu u dhisay Golihii Sare ee Kacaanka, maalintaa
                ayaa ugu horraysay qabiil uu si toos ah ugu bareero.</p>
            <p>Boqolaal ciidamada Xoogga Dalka iyo Booliiska ka mid ahaa waxaa loo
                diray dalka Soofiyeedka si ay tacliin dhawr sano ah ugu soo qaataan,
                hase ahaatee taasi waxay ahayd iska fogeyn, markey soo noqdeen qaar hawl
                gab baa laga dhigay qaarna meelo kale ayaa lagu magacaabay, qaarna waxay
                dalbadeen shaqo ka tegid.</p>
            <p>6dii Maajo 1971kii waxaa la xiray kooxdii Janaraal Maxamad Ceynaanshe
                Guuleed oo ahaa Isaaq, Gaashaanle Sare Salaad Gabeyre Kadiye oo ahaa
                Abgaal, Gaashaanle Sare Cabdulqaadir Dheel Cabdulle oo ahaa Majeerteen
                iyo rag kale, waxaa lagu eedeeyey in ay inqilaab abaabuleen waxaana lagu
                xukumay dil, taasna waxaa la oran karaa waxay ahayd dharbaaxadii ugu
                horraysay oo siyaasaddii dawladdii Kacaanka lugta jiiddey.</p>
            <p>Bishii Agoosto 1971kii waxaa Golihii Sare oo waagii dambe loogu
                magacdaray Golihii Kacaanka soo saaray qaanuun dawladda awood buuxda u
                siinaaya in ay iibsato wixii haruur ah ama galley ah oo beeraha dalka
                kasoo go’a gacanta lagu qabto, isla bishan waxaa lasoo saaray qaanuun
                kale oo oranaaya qofkii wixii beertiisa ka go’a qariya ama leexsada
                wuxuu mutaysan doonaa ciqaab kulul xabsi iyo ganaax labadaba,
                beeraleydii ayagoo taa ka fogaanaaya waxay beerihii ku abuureen khudrad,
                digir iyo sisin, sidaa awgeed ayaa wax-soo-saarkii beeruhu aad hoos ugu
                dhacay, tallaabadaana waa lagu khasaaray.</p>
            <p>Bishii Jannaayo 1972kii ayaa Janaraal Xuseen Kulmiye Afrax furay shir
                sannadeedkii taliyayaasha guutooyinka ciidamada iyo horjoogayaasha
                horrimaha, khudbad gaaban oo furitaankii shirka ka jeediyey wuxuu ku
                yiri: “Hantiwadaagu wuxuu shacbiga Soomaalida u horseedaaya kalsooni iyo
                horruumar dhaqaale.” Hadalkiina wuxuu ku xiray ereyo kaftan ah oo
                carruurtu markay cayaarayaan intey indhaha iska xiraan isugu baaqaan oo
                ah, “Yameey yam yaxaas ku qaad, yam.” Ujeedada Janaraalku waxay ahayd
                digniin dadban qofkaan aamusin oo hadal soo celiya yaxaas baa qaadi.
                Bishii Janaayo 1972kii waxaa la qaaday olole ballaaran oo xoog leh
                laguna hirgelinaayo mabda’a Hantiwadaaga, sanadkaa dabayaaqadiisiina
                waxaa la ballaariyey maamulkii dawladda iyo awoodii wasaarada Arimaha
                Gudaha, si mabaadi’da Hantiwadaaga loo meel mariyo, waxaa kaloo la
                ballaariyey Ciidankii Nabadsugidda Soomaaliyeed (En.Es.Es) xagga tirada
                qalabka iyo awooda wax qabadka, hase yeeshee shacbigu wuxuu u bixiyey
                Ciidanka Nabadsiibidda, waayo? Ciidankaas intiisa badani waxay ahaayeen
                dhallinyaro aqoon gaaban oo aan wax yaabaha qaarkood ka xishoon, oo
                waliba u badnaa rag lagu soo xulay qoosnimo, xigaalo iyo xididnimo.
                Waagaas ayaa qaanuun la dhawro iyo xaquuq waddaninimo oo la ilaaliyo
                cirka loo tuuray, taladii waxay ku soo ururtay kan deyri, kan xir, iyo
                kan eri si Kacaanka loo raaco oo aan looga hor iman.</p>
            <p>Bishii Abriil 1972kii waxaa la soo saaray qaanuun Lambar 38 oo Golaha
                Sare ee Kacaanka awood u siinaaya in ay gacan ku yeeshaan maamulka
                arimaha garsoorka, waxaa la furay maxkamad sare oo lagu magacaabay
                Maxkamadda Garsoorka ee Madaxtooyada Golaha Sare ee Kacaanka, waxaana la
                yiri waa tan ugu awooda sarreysa maxkamadaha dalka oo dhan, shaqadeeduna
                waxay tahay in ay dib u eegto xukumada kasoo baxa Maxkamadda Sare iyo
                Maxkamadda Badbaadada, meeshii cabasho laga keeno, hadday u aragto in
                xukumadaasi khilaafsan yihiin sinnaanta iyo caddaalada ku xusan Axdigii
                1aad iyo Axdigii 2aad ee Kacaanka, waxay awood u leedahay inay xukunkaas
                baabi’iso, ama dib u celiso si mar labaad loogu noqdo ama in ay iyadu
                go’aan ka gaarto, halkaa waxaa ku lumay sharaftii maxkamadaha sharciga
                iyo haybaddii Maxkamadda Sare ee dalka.</p>
            <p>Bishii Janaayo 1975kii dawladdii Kacaanka oo Maxamad Siyaad hogaanka
                u hayey waxay soo saartay qaanuunkii loogu magacdaray Xeerka Qoyska hase
                ahaatee loo bixiyey Hooga Qoyska, kaasoo ahaa qaanuunkii Maxamad Siyaad
                iyo dawladdiisii fadeexaddu ka raacday, waayo? Wuxuu ahaa qaanuun
                nidaamka sharciga Islaamka iyo dhaqanka Soomaalida ka horjeeda wuxuuna
                qayb ka ahaa siyaasaddii Maxamad Siyaad uu ku simaayey ragga iyo
                haweenka oo lagu bedeley fiqigii Islaamka ee maxkamadaha lagaga
                dhaqmaayey tan iyo aamanuudii, aayadaha Quraanka ee dhaxalka iyo nikaaxa
                ku saabsanaa waxaa loo fasiray in Ilaah haweenka dulmay oo ka
                eexday.</p>
            <p>13kii Janaayo 1975kii ayaa Maxamad Siyaad hadal uu u jeediyey
                garsoorayaasha maxkamadaha wuxuu ku yiri, maxkamadaha wuxuu u sheegay in
                qaanuunka loo dejiyey daryeelka qoyska Soomaaliyeed waajibna ay tahay in
                lagu dhaqo, wuxuu hadalkiisii ku yiri, “Haddii Nabi Maxamad maanta joogi
                lahaa, wuxuu la socon lahaa waqtiga maanta jira.” Wuxuu kaloo
                hadalkiisii ku yiri, “Suuradda an-Nisaa’ aayadaha ku jira oo haweenka
                iyo ragga kala sarreysiinaaya waa la nasakhay,” malaha taas Shaydaan baa
                ku yiri sidaa dheh, dabadeedna waa lala yaabay, culimadii Soomaaliya
                joogtey waa kacday, gaar ahaan kuwii Xamar joogey, dhawr masaajid bey
                haddallo ka jeediyeen, maxaa yeelay, waddo kale uma furnayn, suura gal
                ma ahayn in ay arrintaa ka aamusaan, waxaa hubaal ahaa oo la filaayey in
                diinta Islaamka iyo mabda’a Hantiwadaaga Cilmiga ku Dhisani mar uun iska
                hor imaan doonaan, waxayna ahayd arin la sugaayey ifafaalaheedana dadku
                waa dareensanaa.</p>
            <p>Maalmihii 16aad iyo 17aad waxaa magaalooyinka lagu kala firdhiyey
                boqolaal ciidamadii En.Es.Es ee wararka dhegeystaa, habeenkii Maqribka
                iyo Cishaha inta u dhexeysa shiikh baa kitaab tafsiir ah ku marin jirey
                masaajidka Arbaca Rukun ee Xamarweyne, waxaa culimadii soo dhex
                fariistay 20 sarkaal oo jawaasiis ah u yimid si loo ogaado meesha xaalku
                maraayo iyo ragga wada sida wax looga qaban lahaa, ciidamadii oo dhan
                heegan baa la geliyey, waxaaba loo qaatay in dawladdii la afgembinaayo,
                ka dibna culimo badan baa la qabtay 10 mujaahid oo ka mid ahaa
                shuhadadii waa la dilay, boqolaal kalena xabsiyo kala duwan baa lagu
                xukumay, qaar kalena dalka waa ka baxsadeen. Maxaa xigi?</p>
            <p>Subaxdii tobankii barqanimo oo wadaadada la diley hal saac ka dib
                waxaa la soo kiciyey laba diyaaradood oo ahaa nooca qaylada dheer ee loo
                yaqaan Miig 23 ayada oo loola jeedo in shacbiga lagu cabsi geliyo, hase
                ahaatee markay xaafadda Waaberi dul maraayeen ayey isku dhaceen labadii
                duuliye iyo konton iyo laba qof oo rayid ah baa halkaa ku nafwaayey,
                dhawr iyo toban gurina waa ku burburtay, xoolo badan oo mood iyo noolba
                lahaana waa ku gubteen. Dilkii tobanka wadaad wuxuu keenay in kumanyaal
                dhalinyaro ah oo rag iyo haween isugu jiraa arrintaa ku baraarugaan oo
                diinta Islaamka barashadeeda iyo difaaceeda u qalab qaataan, inkastoo
                aan qaanuunka xeerka qoyska tobankii sano ee dambe lagu dhaqmin
                dhibaataduu shacbiga Soomaaliyeed gaarsiiyey boqolka sano ee soo socda
                wixii nool laga bogsan maayo, afo iyo ninkeedii buu kala furay, caruur
                badan buu hooya la’aan baday oo raja ka dhigay, labo walaalo ah oo
                dhaxal wadaagta buu isku diray, reer dhaqnaa oo meel degganaa buu
                gurigoodii baabi’iyey, ummad badan oo Muslim sheeganeysa ayuu gaalnimo
                iyo magac xumo u soo jiidey.</p>
            <p>Bishii Janaayo 1975kii waxaa shaqadii dawladda laga saaray boqol iyo
                dheeraad aqoon yahan khubaro, sida runtaa waxay ahaayeen raggii shaqada
                dawladda nidaamka maamulka toosan aqoonta u lahaa, badankooduna waxay
                ahaayeen raggii gumaysigu soo tababaray, markii dambena hawsha kala
                wareegay, waxay ahaayeen raggii hawsha kala hagideeda iyo jaangooyada
                qorshaha dhaqaale gacanta ku hayey, eryidoodana waxaa sabab looga dhigay
                Hantiwadaagii ayey la socon waayeen iyo gumaysiga bey u adeegaan, hase
                ahaatee ujeedada shaqada looga eryey waxay ahayd laba arimood oo kala
                ahaa:</p>
            <ul>
                <li>In laga fogeeyo xisbiga Hantiwadaagga Kacaanka Soomaaliyeed oo la
                    damacsanaa in la furo bishii Luulyo 1976kii, waayo? Waxay ahaayeen niman
                    aqoon sare leh oo aasaasayaasha xubnaha xisbiga ka mid noqon kara oo
                    laguma dari karin, haddey jagooyinkaa hayaanna lagama tegi karin, sidaa
                    awgeed waa in meesha laga saaraa.</li>
                <li>In jagooyinkay hayeen lagu magacaabo ma-gudbayaal Mareexaan u badan
                    oo miyiga ka yimid, sida runta ah maalin taasaa u dambeysay maamul
                    dawladeed oo nidaam leh iyo hawl si habsami ah loo maamulo iyo go’aano
                    sidii loogu talagalay loo fuliyo.</li>
            </ul>
            <p>Maxamad Siyaad hadal uu berigaas jeediyey wuxuu ku yiri, “Maxaad
                taqaan waan dhaafnay ee maxaad aaminsan tahay ayaan qaadanay.” Koox
                dhalin yaro ah ayaa Hargeysa ka soo saaray riwaayad la magac baxday
                Shinbiraale oo aqoonyahannadii shaqada laga eryey iyo ma-gudbayaashii
                jagooyinkooda lagu magacaabay tilmaan ka bixinaysa, hase ahaatee
                inteyaan aad u faafin, ayaa laga hortegey.</p>
            <p>Bishii Janaayo 1975kii taliskii Kacaanka waxaa dhanka siyaasada kaga
                dhacay labo dharbaaxo oo u horseeday magac xumo iyo ceeb sida cambaarta
                ku noqotay maamulkii iyo nidaamkii dalkana saameysay:</p>
            <ul>
                <li>Tan hore maalintii tobankii wadaad la dilay wixii ka dambeeyey
                    maalinba maalinta ka dambeysa taariikhda taliskii Kacaanku waxay sii
                    galaysay mugdi madaw ilaa ay gaareen heer culimadii diinta Islaamku
                    shisheeye iyo sokeeye la yiraahdo taliska Siyaad Barre waa cadawga
                    diinta Islaamka ee ha lala diriro, taliskii Kacaankuna yiraahdo
                    wadaadadu waa cadawga Kacaanka ee hala xir xiro, taasoo u keentay magac
                    xumo kaga timi xagga diinta Islaamka.</li>
                <li>Tan labaad, isla bishaa sidaan dhawaan soo xusnay waxaa shaqada
                    dawladda laga eryey 112 khabiir oo indha u ahaa maamulka nidaamka
                    hawlaha qaranka iyo habsami u socodsiinta maamulka dawladda, waxaa lagu
                    eedeeyey ama lagu tuhmaayey in ay is hortaageen hirgelinta mabda’a
                    hantiwadaagga, taasna waxaa ka dhashay in maamulkii dalku majara
                    habaabo.</li>
            </ul>
            <h3 id="goormaa-la-kala-garan">Goormaa la Kala Garan?</h3>
            <p>Waa masafo murti iyo xikmadi ku jirto oo tilmaan ka bixinaysa
                maamulkii xilligaa jirey oo hal ku dhiggeedu yahay Goormaa la Kala
                Garan? Waxaa tiriyey abwaan magaciisa la yiraahdo Cali Mire Cawaale* oo
                xilligii Kacaanka guddoomiye waxbarasho ka ahaa gobolka Hiiraan 1973kii
                ilaa iyo 1975kii. Markaas oo taliskii Kacaanku callan walleynaayey wuxuu
                gabyaagu arkay arrimo silloon oo sida runta ah lala yaabo, wuxuu arkay
                ayadoo afminshaarka iyo ma-shaqeystaha aan shaqada ku wanaagsanayn aqoon
                iyo karti midna aan u lahayn la ammaanaayo, kii daacadda ahaa oo
                shaqadii lagu aaminey si wacan u gudanaayeyna wax laga sheegaayo.</p>
            <p>Masafadaas oo ku saabsaneyd ninka shaqadiisa ka adag oo si wacan u
                guta dalkana wax u taraaya iyo wax-ma-taraha shaqada sagsaaga oo meelaha
                ka qeyliya isagoo iska dhigaaya wadani daacad ah, labadaa nin sidey kala
                yihiin iyo sida loo kala garan karo.</p>
            <p>Wuxuu kaloo arkay munaafaq laba wajiile ah oo madaxda dawladdu
                maalintey booqasho magaalo ku tagaan hor orda oo billad sharaf iyo
                daraja abaal marin ah la siiyo.</p>
            <p>Wuxuu kaloo arkay, nin khaa’in tuuga oo xoolihii dadweynaha xaday
                daara ka dhistay, beero ka tacbaday, baabuur ka iibsadey, bangiyada
                gudaha iyo kuwa dibaddaba lacag dhigtay oo magac iyo sharaf ku leh iyo
                waddani nadiif ah oo xoolaha dadweynaha ee uu gacanta ku hayo in uu xado
                ka xishooda oo Ilaahii weynaa ka baqay oo la leeyahay waa dib-u-socod
                Kacaan-diid ah oo shaqadana kuma wanaagsana. Hadaba aan isweydiinee sida
                abwaanku masafada ku sheegay ninka intuu shaqadiisii ka yimaado halkey
                madaxdu joogto taga oo is tusa iyo kii hawshiisii lagu ogaa si daacad ah
                dalka iyo dadweynaha ugu shaqeynaaya kee baa wanaagsan? Su’aashaa
                jawaabteeda adaa lagaa sugaayaa.</p>
            <p>Abwaan Cali Mire Cawaale waa ninkii tiriyey masafadii taariikhda
                gashay caanka noqotay ee Soomaaliyey Toos, Toosoo Isku Tiirsada
                sannadkii 1947kii oo hal qabsiga u ahayd xisbigii gobonimo-doonka ahaa
                ee Es.Waay.El, 1986kii dawladdu waxay u dooratay in ay noqoto astaanka
                muusikada calanka qaranka Soomaaliyeed, hase ahaatee nasiib darro waxaa
                la arkay dad kale oo sheeganaaya.</p>
            <p>Masafadiina waatan:</p>
            <p>Geesigaan dalkiisa geniyaad malyuuniyo guuya badan ka doorteen iyo
                kii inuu gado geyiguba la fudud yahay goormaa la kala garan?<br />
                Gobanimo ku dirirkii, kii gumaysi caabiyey iyo kii u gudi jiray ee u gar
                gaarey gaalada, goormaa la kala garan?<br />
                Guuyadii dadweynaha kii abidkii guran jirey ee gaariyaal ka iibsadey iyo
                kii garwaaqsaday ee ka xishooday gacan dhaaf, goormaa la kala
                garan?<br />
                Runta kii ku go’ayee ka gaabsanaya beenaha iyo kii gabraarsada ee
                afminshaar gaboobaya, goormaa la kala garan?<br />
                Gabgablaha horteeniyo gole madaxi ay timid hadba gees u rooriyo, midka
                hawlihiis gudan, goormaa la kala garan?<br />
                Qofkii hoos u guuxee guul darrooyin waaweyn ku abuura gurigiis iyo kii
                si gooniya garab iyo ah gaashaan, goormaa la kala garan?<br />
                Gacal iyo qaraabiyo kii qoys u gaar yahay iyo kii garsooree u gudboon
                dadweynaha, goormaa la kala garan?<br />
                Guusheena kii neceb, gef haddaan samaynana ku geesaasa weligiis iyo kii
                dhulka u go’i, goormaa la kala garan?<br />
                Guddiyada dhexdoodiyo shirka gobolku leeyahay guubaabo heesa ah kii
                inagu gaardiya, godna qoda habeenkii iyo daacad gaabsada, goormaa la
                kala garan?<br />
                Kii garaadka heer sare gaaray ee aqoon badan iyo ma gudbe meel daran is
                gaaxuurin weligiis goormaa la kala garan?</p>
            <p>Jawaabtuna waxay tahay:</p>
            <p>Gurrac iyo sammaantaba ninba wixii uu galabsado<br />
                Haddii laga gamaamado Guulleba wuu abaal marin.</p>
            <p>Halakan uu leeyahay gobanimo ku dirirkii wuxuu ula jeedaa waagii
                gobanimada la raadinaayey dad baa soo diriray, dadna gaaladay
                raacsanaayeen. Goormaa la kala sheegi doonaa?</p>
            <p>1976kii bishii Luulyo waxaa la aasaasay xisbigaa lagu magacaabay
                X.H.K.S. Wax lala yaabo waxaa ahaa xisbigaa maalintii la furaayey waxaa
                ka qayb galay 3000 oo qof oo lagu magacaabay aasaasayaashii X.H.K.S.
                Hase ahaatee sida runtaa magacoodu wuxuu ahaa aasayaal, waayo? Habka loo
                soo xulay wuxuu ahaa wareegto loo qoray wasaaradaha, wakaaladaha,
                hayadaha, ciidamada, gobolada iyo degmooyinka iyadoo la faraayo qofkaad
                is leedihiin Kacaanka iyo mabaadiida Hantiwadaagga waa la socon karaa
                magaciisa soo gudbiya hana u eegina aqoon iyo hawl karnimo, markaa waxaa
                xisbigii ku ururay qabiileyste, jaahil, afminshaar, iyo dameeri dhaan
                raac, dadka qaarkiis waxey u yiqiineen xisbigii Mareexaanka, waayo?
                Iyagaa u badnaa. Soomaalidu maalintaas ayey wadadii toosneyd ka leexatay
                oo belo gacanta u haadisey oo god dheer ku hoobatay. Tusaale waxaan u
                soo qaadan karnaa saddex qodob oo kala ah:</p>
            <ul>
                <li>Shirkii xisbiga bishii Luulyo maalintii la furaayey waxaa ka qayb
                    galay 3000 oo qof ayada oo fadhigii lagu jiro ayaa salaadii Duhur la
                    aadamey qof kaliya oo salaad u kacay oo tukaday laguma arag, waayo?
                    Maxamad Siyaad iyo ku-xigeenadiisii ayaa lagu maamuusayey oo dadka ilaah
                    u noqday.</li>
                <li>Waxaa la yiri xoghayaha guud ee X.H.K.S ayaa la dooranaayaa Maxamad
                    Siyaad ma ahee yaa isu sharraxaaya qof kaliya oo aniga yiraahda ayaa
                    laga waayey, waayo? Waxaa laga baqaayey in qorraxda laga qariyo.</li>
                <li>Waxaa la go’aamiyey in xisbigu yahay hay’adda qaranka ugu sarreysa,
                    wixii aan hawl wadeenada xisbigu la socon oo aan la soo marin lama fulin
                    karo, qof yiraahda war taasi suura gal ma aha oo maamulkaa istaagaaya
                    ayaa la waayey, waayo? Qofkii dood ka keena waxaa loo arkaayey
                    Kacaan-diid.</li>
            </ul>
            <p>1976kii Maxamad Siyaad wuxuu ku dadaalay in uu Hantiwadaagga aanu
                waxba ka aqoon hirgeliyo, wuxuu marar badan ku celceliyey in Kacaanku
                yahay kacaan Hantiwadaag ah, kacaan waddani ah, wuxuu doonaayo marna ka
                joogsan maayo, Kacaanku qabiil malaha, Kacaanku qabiil waa diley soona
                noqon maayo, dib u socodka isticmaarka u adeega waxaanu u sheegeynaa in
                Kacaanku marna ka laabmayn wuxuu dalka iyo dadka maslaxa u moodo,
                Kacaanku u dulqaadan maayo kuwa doonaaya in ay Hantiwadaagga
                majaxaabiyaan.</p>
            <p>Sidaan dhawaan soo xusnay Soomaalida badankeedu waxay qabaan
                maalintii xisbiga Hantiwadaagga la furay ayaa midnimadii ummadda
                Soomaaliyeed iyo isku xirnaantii meesha ka baxday, kalsoonidii iyo
                haybaddii dawladnimaduna luntay, majarihii siyaasadda iyo habkii
                ganacsiguna marin habaabey, dhaqaalihii toosnaana bur buray, boobka
                xoolaha qaranka iyo hanti goosadkiina waddo loo maro la helay, boobkii
                wuxuu noqday isugu faan qaataye qaado, sidaa waxaanu ku faah faahin
                doonaa meelo kala duwan oo buugga ka mid ah.</p>
            <p>Sidaan horay u soo xusnay markii ciidamadu bishii Oktoobar 1969kii
                awoodii iyo xukunkii dalka la wareegeen bulsha weynta Soomaalidu aad bey
                ugu riyaaqday, markii Golihii Sare ee Kacaanku ballan qaaday in ay
                waddanka ka saaraayaan habacsanaanta iyo dibu dhaca, hawl karnimo iyo
                maamul fir fircoonna la yimaadeen farxad iyo niyad sami baa lagu
                taageeray, taasi wax lala yaabo maahayn oo xilligaa wadamada Afrika
                badankooda talada iyo xukunka waxaa hayey ciidamada qalabka sida,
                fikradihii ugu horreeyey oo dawladdii Kacaanku ku dhaqaaqday waxaa ka
                mid ahaa: in shacbiga lagu baraarujiyo nidaamkii Iskaa Wax u Qabso,
                kaasoo dalka oo dhan muddo gaaban ka hir galay shaqooyinkii iyo wax
                kasta oo la qabanaaya fududeeyey markay dawladdii ku salaysay nidaamkii
                Hantiwadaagga ahaa.</p>
            <p>Haddaan soo qaadanno gabay sanadkaan soo baxay tuduc ka mid ah oo
                ahaa:</p>
            <p>Wax ma tare wax tare caayayiyo wahan qabiil baa leh.</p>
            <p>Waxaa hubaal ah in dawladii Kacaanku 1970kii ilaa 1977kii
                tallaabooyin wax tar leh qaaday, horrumar muuqda samaysay, dadweynaha
                Soomaalidana hiyi kac iyo raja cusubi gashay, hase yeeshee himilooyinkii
                la higsanaayey waxay isa soo xireen sanadkii 1978kii markaasoo wadanku
                madaxa la galay dagaal ciidamadii Kacaanku ku qaadeen gobolada Soomali
                Galbeed ee bariga Itoobiya iyagoo maanka ku hayey waddan jaceyl iyo
                mideynta Soomaalidii gumaysigu kala qeybiyey, dagaaladaasi waxay
                dawladdii Kacaanka ku kallifeen kharaj aad u badan iyo dhaqaalihii
                waddanku hoos u dhaco, waxay kaloo sababeen qaxooti fara badan oo dalka
                Itoobiya kaga soo jabay, labadaas arrimood baa dhaqaalihii wadanka oo
                awalba dhutinaayey araxda ka sii jabiyey.</p>
            <p>Markii dawladdii Soofiyeedka xiriirka loo jaray bishii Nofember
                1977kii iyadoo lagu eedeeyey in ay dalkii Itoobiya la safatay
                Soomaalidana ku ballan furtay dhaqaalihii ay kaabi jirtey aad buu hoos
                ugu dhacay, xilligaa wixii ka dambeeyeyna siyaasaddii dawladdii
                Soomaalidu waxay u leexatay dhinaca dawladaha reer Galbeedka gaar ahaan
                Mareykanka si ay taageero dhaqaale iyo mid millateri uga hesho, hase
                ahaatee xiriirkaasi taaba gal ma noqon, waayo? Jaale Maxamad Siyaad
                wuxuu ahaa nin shakhsiyad adag iyo midaba badan leh, sidaa awgeed reer
                Galbeedku tuhun weyn bay fikradiisa ka qabeen oo ma aaminsanayn.</p>
            <p>1988kii waxaa dalka Soomaaliya gudihiisa ka bilowday dabeyl colaadeed
                iyo dagaalo qabiil oo gobolada waqooyi qaarkood ka dhacay, damac iyo
                xukun doon, musuq-maasuq gudaha ah oo maamulkii iyo dhaqaalihii dalka
                iyo wax soo saarkii curyaamiyey, midnimaddii iyo caddaaladiina boqon
                gooyey, dhibaatada dhaqaale oo wadanka soo food saartay awgeed waxay
                dawladdii ku khasabtay in ay kaalmo ka raadiso dawladaha Carabta si ay
                dhibaatada dhaqaale uga gudbaan, hase yeeshee sicir bararkii oo gaaray
                meel aan wax laga qaban karin, musuq-maasuqii iyo hawl curyaamintii ayaa
                wax walba boqon gooyey, cabasha ay dawladdu Ay.Em.Ef u gudbisayna waxay
                ku xireen shuruudo adag oo dawladdii Kacaanka u cuntami waayey, taasina
                waxay sababtay in dhaqaalihii waddanku afka u dhaco, lacagtii Soomaalida
                qiimaheediina hoos u dhaco.</p>
            <h3 id="siduu-kacaanku-diinta-islaamka-ula-dhaqmay">Siduu Kacaanku
                Diinta Islaamka ula Dhaqmay?</h3>
            <p>Iyadoo dalka Soomaaliya ahaa dal Islaam ah dastuurkii u horreeyey ee
                Jamhuuriyaddii Soomaaliya degsatey 1960kii qodobkiisa 1aad faqradda 3aad
                waxaa ku qornaa, “Diinta Islaamku waa diinta dawladda,” hase ahaatee
                ballan qaadkii Golihii Sare ee Kacaanka 1969kii laguma xusin diinta
                Islaamka, sideedana culimada Soomaalidu ciidamada dareen ah diin naceyb
                bey ka qabeen, waayo? Saraakiisha badankoodu waxaa lagu soo taba baray
                dalka Itixaadka Soofiyeedka ee Shuuciga ahaa. 1972kii Golihii Sare ee
                Kacaanku wuxuu si tartiib ah u bilaabay in ay “qullaaddii” maxkamadaha
                sharciga Islaamka wax ku xukumi jirtey maxkamadaha ka fogeeyaan
                shaqadiina loo dhiibo dhallinyaro qawaaniinta loo tababaray, hase
                ahaatee aan shareecada Islaamka wax ka aqoon shaqadana khibrad u lahayn.
                Waxaa la xiray wasiirkii Garsoorka iyo Arimaha Diinta Sheekh Cabdiqani
                Sheekh Axmad.</p>
            <p>1975kii markii Golihii Sare ee Kacaanku soo saaray qaanuunkii Xeerka
                Qoyska shacbiguna ula baxay Hooga Qoyska, culimadii is hortaagtey waa la
                laayey. Wixii ka dambeeyey Golihii Sare ee Kacaanka oo Shuuciga ahaa iyo
                culimadii diinta Islaamka waxaa ka dhex taagnaa dagaal cara kululi ku
                dheehan tahay iyo naceyb xeel dheer, culimadu waxay qabeen in nimankaasi
                diinta Islaamka ka baxeen oo yihiin mulxidiin go’aansaday in ay diinta
                Islaamka Soomaaliya ka tirtiraan, Golihii Kacaankuna wuxuu culimada u
                arkaayey Kacaan-diid iyaga lidi ku ah, Hantiwadaagana ka soo horjeeda,
                sidaa awgeed waxay goosteen in laga hortago intaan suntoodu dadka
                saameyn, habka looga hortagaayo iyo sida wax looga qabanaayo in kastoo
                markaa ka hor ay heerar kala duwan soo martay ugu dambeyntii waxaa loo
                tala saaray wasiirka Garsoorka iyo Arimaha Diinta Sheekh Xasan
                Cabdullaahi iyo kaaliyihiisii Arimaha Diinta Sheekh Maxamad Guuleed,
                labadaas nin waxay culimadii ku qaadeen dagaal miyi iyo magaalaba ayagoo
                adeegsanaaya ciidamadii En.Es.Es ee naxariistii iyo xishoodkii laga
                mayray, waxay kula kaceen wax aan qof Muslim ahi ama xishoonaaya ku
                kicin:</p>
            <ul>
                <li>Waxaa la saaray culays iyo cadaadis xoog leh, xarig, garaacid, jir
                    dil, jirrab, iyo ciqaab tii ugu xumayd ayadoo marmarsiinyo looga
                    dhigaayo warqadaa laga helay oo waa jawaasiis dawlada shisheeye u
                    adeega.</li>
                <li>Waxaa lagu furay dicaayad iyo ceebeyn fool xun si shacbiga loogu
                    diro ama looga faquuqo.</li>
                <li>Waxaa laga reebay in ay kutubta akhriyaan ama masaajidda wacdi diini
                    ah iyo waano ka jeediyaan, kuwii khilaafana in la xiro ka dibna maxkamad
                    la horgeeyo.</li>
                <li>Kutubtii baa laga dhacay kuwii ay guryaha ku haysteen iyo tii
                    wadamada Islaamka looga soo dirayba.<br />
                    Waxaa la yiri waa ikhwaanu shayaadiin oo diintii bey bedeleen iyo wax la
                    mid ah.</li>
                <li>Waxaa laga fongoray dadkii oo waa la takooray qofkii qaata ama xidha
                    dharka culimada Islaamka astaanta u ah oo lagu yaqaan, waxaa la reebay
                    wixii asturaad iyo haybad diineed ka muuqato gaar ahaan dhalinyarada rag
                    iyo haweenba.</li>
                <li>Waxaa dugsiyadii waxbarashada iyo kulliyadihii jaamacadda laga eryey
                    ardaygii ama ardayaddii ay ka muuqatay dhaqan Islaam iyo asluub diineed
                    ama lagu tuhmey in uu tago ama xiriir la leeyahay goobaha diinta
                    Islaamka lagu barto, macallimiintana waxaa la faray in ay ka
                    diktoonaadaan in kuwa noocaasi ardada ku soo dhex dhuuntaan.</li>
            </ul>
            <p>Collaadaas iyo xummaantaas cullimada loo geystey Kacaankii ugama
                rayn, waxay keentay arrimo aan la filayn oo ay ka mid yihiin:</p>
            <ul>
                <li>In Kacaankii laga diday oo la nacay markii loo arkay Shuuci diinta
                    Islaamka waddanka Soomaaliya ka suulinaaya.</li>
                <li>In dawladihii Islaamka Golihii Sare u arkaan Shuuciyad diinta
                    Islaamka la dagaalamaysa oo aan aamin iyo kalsooni midna lahayn.</li>
                <li>In dhallinyaradii Soomaaliya rag iyo haweenba diinta Islaamka
                    akhriskeedii iyo barashadeedii u xusul duubeen, dadaal xad dhaaf ahna u
                    galeen, masaajiddii, dugsiyaddii Quraanka, machadyadii diinta iyo
                    goobihii cilmiga Islaamka lagu baranaayey buux dhaafeen oo meel la kala
                    joogsado la waayey.</li>
            </ul>
            <p>Haddaba si fashilaada dhacday looga hortago, waxaa gobollada
                Jamhuuriyada Soomaaliya oo dhan laga abaabulay “gaaya alifley”* aan
                diinta kasmo u lahayn, kitaab gaablow, fiqi duurre iyo dariiqeyste
                magaca diinta huwan hase yeeshee aan diinta waxba ka aqoon, waxaa lagu
                magacaabay culamaa’u-diin magac-u-yaal ah, danta loo abaabulayna waxay
                ahayd laba arimood oo kala ahaa:</p>
            <ul>
                <li>inay culimada dawladda u basaasaan ama culimada kale ula murmaan ka
                    dibna la eedeeyo oo la xiro.</li>
                <li>si dadweynaha Soomaalida iyo wadamada caalamka Islaamka loo tuso
                    muuqaal been ah oo haybad diineed ka muuqato, hase ahaatee aan diinta
                    Islaamka raad ku lahayn.</li>
            </ul>
            <p>Dawladdii Kacaanka isku magacawday ee Maxamad Siyaad Barre
                madaxweynaha ka ahaa dhibaatada ay diinta Islaamka iyo culimadii
                Soomaalida u geysatay afna lagama sheegi karo qalinna laguma qori karo
                ee xisaabteeda Ilaahaa Weyn aan u deyno. Dhibaatadaa iyo xumaantaasi
                waxay maalinba heer joogtaba, sanadkii 1985kii ayaa wasiirkii Garsoorka
                iyo Arimaha Diinta Sheekh Xasan Cabdullaahi Faarax, oo sida runta
                Kacaanka daacad u ahaa, wuxuu soo saaray wareegto aad u qallafsan oo ku
                saabsan culimada iyo maamulka masaajidda iyo dugsiyada Quraanka lagu
                barto, hadaba wax kastoo aad tabaneysid wareegtada ayaa kaaga filan,
                waana tan:</p>
            <p>QARSOODI</p>
            <p>Jamhuuriyadda Dimoqraadiga Soomaaliya</p>
            <p>Wasaaradda Garsoorka iyo Arrimaha Diinta</p>
            <p>441/22-1232</p>
            <p>Ujeeddo: Go’aan ku Saabsan Akhrinta iyo Kutubaha Diiniga</p>
            <p>Ku: Guddiga Dhexe ee Baarista XHKS – Muqdisho<br />
                Ku: Duqa Magaalada Xamar – Muqdisho<br />
                Ku: Taliyaha Ciidanka Nabadsugidda – Muqdisho<br />
                Ku: Taliyaha Ciidanka Boliiska – Muqdisho<br />
                Ku: Taliyaha Ciidanka Guulwadayaasha – Muqdisho<br />
                Ku: Xoghayayaasha XHKS ee Gobolada oo Dhan – Fadhigooda<br />
                Ku: Guddoomiyayaasha Maamulka Gobollada oo Dhan – Fadhigooda<br />
                Ku: Guddoomiyayaasha Maxkamadaha Rafcaanka oo Dhan – Fadhigooda<br />
                Ku: Taliyayaasha Qaybaha Boliiska ee Gobollada – Fadhigooda<br />
                Ku: Taliyayaasha En.Es.Es ee Gobollada oo Dhan – Fadhigooda<br />
                Ku: Taliyayaasha Guulwadayaasha oo Dhan ee Gobollada – Fadhigooda<br />
                Ku: Ciidanka Ilaalinta Cashuuraha Furdooyinka iyo Ayraboorada –
                Fadhigooda<br />
                Ku: Wasaaradda Boosta iyo Isgaarsiinta – Muqdisho<br />
                Ku: Guddiga Nabadgelyada Qaranka – Muqdisho<br />
                Ku: Madaxweynaha J.D.S. – Muqdisho</p>
            <p>Wasiirka Garsoorka iyo Arrimaha Diinta<br />
                Markii uu arkay: Dastuurka Jamhuuriyadda Dimoqaraadiga Soomaaliya<br />
                Markii uu arkay: Qawaaniinta Dalka xagga nabadgelyada<br />
                Markii uu tixgeliyay: Degenaanshaha iyo xasiloonida dalka<br />
                Markii uu arkay: In caqiidooyinka kala duwan ay soo gelayaan dalka, ayna
                kala wataan kooxo ku shaqaynaya siyaasad dalal kaleeto.<br />
                Markii la ogaaday: In buuq khilaaf iyo rabshooyinba ay ka dhacaan
                masaajidda iyo meelaha kale oo la isugu yimaado, loona baahan yahay in
                dhibaatooyinkaas la xaliyo</p>
            <p>Wuxuu soo saaray wareegtadaan:</p>
            <ol type="1">
                <li>In uusan akhrin karin kutubaha wacdina ka jeedin karin masaajidda,
                    guryaha iyo meelaha kale ee lagu kulmo qof aan ka haysan warqad u
                    fasaxaysa akhriska wasaaradda Garsoorka iyo Arrimaha Diinta.</li>
                <li>Qofkii warqad la’aan wacdi iyo dersi akhriya waxaa loo aqoonsanayaa
                    in uu khilaafay amarkii wasaaradda, wuxuuna mutaysanayaa ciqaab amar
                    diido.</li>
                <li>Qofkii horay warqad uga haystay wasaaradda kuna caddaaday in uu
                    yahay mid dhibaatooyin abuura waa laga qaadayaa warqaddii horay loo
                    siiyey.</li>
                <li>In kutubaha yimaada dalka oo dibadda laga keeno aan la ogolayn in la
                    soo geliyo dalka ilaa wasaaradda Garsoorka iyo Arrimaha Diinta ay soo
                    maraan, warqadna ay siiso loogu fasaxayo in uu gelin karo dalka.</li>
                <li>Qofkii si koontarabaan ah ku soo geliyo kutubahaas oo aan wasaaradda
                    soo marin waxaa lagu qaadaya ciqaabka diidada amarka wasaaradda.</li>
                <li>In dugsiyada Quraanka Kariimka ah lagu barto aan la furi karin in
                    wasaaraddu ay hubiso fasaxna siiso mooyee, dugsiyadii horay u jireyna ay
                    kormeer ku samayso, kuwa dhibaatooyinka lagu hubsadayna laga joojiyo,
                    sababtoo ah waayahaan danbe dhibaatooyinka diiniga ah waxaa laga
                    fidinayey dugsi ku shegyaal loogu soo gabanayo diinta iyo dalkaba.</li>
                <li>In masjid kasta ee laga dhisayo dalka aan la bilaabi karin in
                    wasaaraddaani ay fasaxdo mooyee, diiwaanka wasaaraddana lagu qoro, si ay
                    ula socoto wasaaraddu tirada masaajidda iyo meelaha laga dhisayo.</li>
                <li>In masjid walba loo sameeyo guddi mid jaamac ah iyo mid kaleba,
                    guddigaas oo ku shaqaynaya awaamirta wasaaradda, wixii dhibaato ahna la
                    socodsiinaya, guddigii xilkiisa ka soo bixi waaya ama jebiya qodobada
                    aan kor ku soo sheegnay, waa laga bedelayaa masjidka, amar jebintaasna
                    waa lagula xisaabtamayaa.</li>
                <li>Waxaa loo xil saaray arrimahaas fulintooda Ciidanka Boliiska,
                    Ciidanka Nabadsugidda, culumada waacidiinta, Guddiga Dhexe ee Baarista
                    XHKS, guulwadayaasha iyo guddiyada masaajidda.</li>
            </ol>
            <p>Waxaa la codsanayaa in arrimahaan oo ah arrimo xasaasi ah dhibaato
                weyna keeni kara wadajir looga wada shaqeeyo, isku safna looga hortago
                si looga badbaadiyo dalka iska horimaad caqiidada Islaamka iyo
                qalloocinta fasirka diinta, iyadoo dan kale laga leeyahay.</p>
            <p>Shaqa wacan.</p>
            <p>Muqdisho 5.8.1985<br />
                Wasiirka Garsoorka iyo Arrimaha Diinta<br />
                Jaalle Sheekh Xasan Cabdullaahi Faarax</p>
            <h3 id="dilkii-baaderiga">Dilkii Baaderiga</h3>
            <p>Ayadoo arrimaha siyaasadda, dhaqaalaha iyo bulshadu meel halis ah
                maraayaan, maamulka dawladduna maalinba maalinta ka dambeysa kasii
                daraayo ayaa bishii Luulyo 1989kii waxaa si bareer dadban ah loo diley
                baadari Talyaani ah oo madax ka ahaa muddo afartan iyo sideed sano ah
                kaniisadda Kirishtada ee Muqdisho, dabadeedna dilkiisii waxaa loo
                xirxiray culimadii diinta Islaamka caanka ku ahayd dalka gudihiisa iyo
                dibaddiisaba magaca ku lahayd iyo rag siyaasiyiin sare ahaa, waxaana
                lagu eedeeyey in ay gaalka dilkiisa ka dambeeyeen, ninkii diley qofkii
                soo sheegana dawladdu waxay ugu balan qaaday in la siinaayo toban malyan
                oo Shilin Soomaali oo abaal gud ah.</p>
            <p>14/7/1989kii magaalada Xamar waxaa ka oogmey salaadii Jimcaha ka dib
                mudaaharaad lagaga soo horjeedo falkaa foosha xun ee dawladdu ku
                dhaqaaqday iyo ololaha loogu tala jiro gaaleynta ubadka Soomaaliyeed,
                Kacaankii dulqaadka darraa wuxuu mudaaharaadkaas kala hortagay dagaal
                culus oo aan naxariis lahayn, ka hortagga banaan-baxaas waxaa loo diray
                wiilal yar yar oo Kacaanka la fil ah, oo loo taba baray in ay ka
                hortagaan carada shacbiga oo wax diley, dil mooyee aan wax kale
                garanayn, dad doora ayaa bannaan-baxaas lagu diley, boqolaalna waa lagu
                dhaawacay, dad badanna waa lagu xir xiray, hanti tira badanna waa ku
                dhacantay, hase ahaatee fool xumada ugu weyn oo wali lala yaabban yahay
                waxay ahayd dhacdada la baxday Xasuuqii Jasiira taasi waxay ahayd middii
                shacbiga quusta badday dawladana xidigteedii ku dhacday.*</p>
            <p>Xilligaa wax kasta oo dawladdii Kacaanku sheegto ama la gola timaado
                waxaa loo arkaayey been aan raad lahayn oo aan waxba ka jirin, waayo?
                Sharaftii iyo haybaddii ay lahayd baa ka dhacday, kalsoonidii ummadduna
                waa ka luntay, idaacaddii dawladdana, Raadiyo Muqdisho, waa la nacay
                dhegeysigeedii, hase ahaatee idaacaddu waxay tiri, “Idhageyso ama ha i
                dhageysan anigu waan hadlaayaa.”</p>
            <p>Gablan tala adduuney maxay gallabba heer joogtay.</p>
            <p>*Dhacdadaa dadka badankiisu weli ma rumaysna.</p>
            <h3 id="sidee-maxamed-siyaad-21-sano-xukunka-ku-haystey">Sidee Maxamed
                Siyaad 21 Sano Xukunka ku Haystey?</h3>
            <p>Waa su’aal meesha ku jirta oo ku haboon in la is weydiiyo, hase
                ahaatee way adag tahay si jawaab kooban looga bixiyaa, waayo? Waa su’aal
                guda weyn oo u baahan gogoldhig ballaaran iyo baaris qota dheer, oo
                waliba xog ogaal loo yahay, marka hore aan isweydiinee, dabeecadda iyo
                hab dhaqankii Maxamad Siyaad maxaad ka taqaan? Marka hore taariikh
                nololeedkii Janaraal Maxamad Siyaad Barre haddaan tusaale gaaban ka
                xusno, sida la weriyey wuxuu ku dhashay baadiyaha Mareexaanku dego ee
                galbeedka gobolka Galgaduud 1910kii, aabbihiis waxaa dilay Mareexaanka,
                wuxuu ahaa agoon iskoris ah. 1935kii wuxuu ka mid noqday ciidan
                gumeysigii fashiistadii Talyaanigu aasaasay oo la magac baxay bulusia
                kolonyaale “Sabtiye” oo loo dhisay in shacbiga Soomaalida lagu cadaadiyo
                ama lagu ciqaabo.</p>
            <p>1941kii wuxuu ka mid noqday ciidan Booliis ah oo gumeysigii
                Ingiriisku gobolada koonfureed ka dhisay, hadalkii oo kooban:</p>
            <ul>
                <li>
                    <p>5 sano oo Talyaanigii faashiistadu dalka gumaysanaayey</p>
                </li>
                <li>
                    <p>10 sano oo ciidamadii Ingiriiska oo la baxay Bii.Em.Ee
                        (<em>British Military Administration</em>) oo Soomaaliya
                        maamulaayeen</p>
                </li>
                <li>
                    <p>10 sano oo Talyaaniga Qaramada Midoobey xorriyad gaarsiinta
                        Soomaaliya ugu dhiibeen hayey.</p>
                </li>
            </ul>
            <p>Shan iyo labaatankaa sano wuxuu ku dhex jiray shaqada ciidan Booliis
                oo gumeysi xukumo.</p>
            <p>Bishii Abriil 1960kii waxaa loo magacaabay Maxamad Siyaad taliya
                ku-xigeenka ciidanka Xooga Dalka Soomaaliya, markii 1965kii taliyihii
                guud Janaraal Daa’uud Cabdulle Xirsi geeriyooday Alla ha u naxariistee
                Maxamad Siyaad wuxuu dhaxlay jagadii bannaanaatay, dawladii rayidka
                ahayd ma jecleyn kumana kalsooneyn.</p>
            <p>1969kii bishii Oktoobar habeenkii ciidamadu talada dalka la wareegeen
                sida la sheegay Maxamad Siyaad xafiiskiisii buu hoosta ka xirtay, isagoo
                ujeedadiisu ahayd hadii afgembigu fashilmo in uu ku dacwiyo waa la i
                xirey oo aniga waxba kama ogeyn, abaabulka inqilaabkana waxaa ammaanduul
                ka ahaa oo meel mariyey Alla ha u naxariistee Gaashaanle Sare Salaad
                Gabeyre Kadiye.</p>
            <p>Galabnimadii 23kii Oktoobar markii Maxamad Siyaad idaacadda ka hadlay
                dad badan baan ku farxin, hase ahaatee odayaashii habdhaqankiisii hore
                yiqiin iyo askartii ay wada shaqeyn jireen qaarkood waa ka naxeen,
                khudbaddiisii ugu horreysey oo uu jeediyo, haddaladiisii waxaa ka mid
                ahaa: “Inqilaabka waxaanu u dhignay in aanu waddanka ka badbaadino halis
                soo food saartay ee uma dhigin in aanu helno kuraas.” Hase ahaatee
                hadalkaasi waa beenoobey.</p>
            <p>Maxamad Siyaad wuxuu ahaa nin madax-adag oo aan cid ka tala qaadan oo
                tiisa kaliya ku meel mara, meeshuu qabsadana aan siidden, laba wajiile
                aan meel loogu hagaago la aqoon, afka wuxuu ka sheego iyo uurka wuxuu ku
                haystaa kala duwan yihiin, wuxuu ahaa nin lagu tilmaami karo xaasid,
                ninka raganimada leh iyo ninka wax tarka ah aan sharaf iyo libin midna u
                ogolayn, ninka cilmiga leh iyo ninka cod-karka ahna aad u neceb, qofka
                hadalka runta ah u sheegana la dagaalama, wuxuu ahaa nin faanka iyo
                amaanta aad u jecel oo aan waxyaabaha qaarkood ka xishoon, taasina waa
                astaan nin madax ah fool xumo ku ah, haddaan arrintaa tusaale yar ka
                bixino, ayadoo la ogyahay aasaasayaashii xisbigii Es.Waay.El ahaayeen 13
                xubnood oo kaliya ka koobnaayeen, waxaa la yaab dadkii ku noqotay markii
                Maxamad Siyaad lagu kordhiyey oo 14 lagaga dhigay isaguna khaladkaas ku
                faraxsan yahay. waxaa lala fajacay markii sadexdii nin oo Shuuciyadda
                aabaha u ahayd oo kala ahaa Maarkis, Engelis iyo Lenin, Maxamad Siyaad
                sawirkiisii lagu daray oo afar lagaga dhigay, isaguna uu gacanta u
                ruxaayo.</p>
            <p>Dhinaca kale haddaan ka eegno, waxaa la oran karaa Janaraal Maxamad
                Siyaad Barre wuxuu ahaa aftahan hadal yaqaan ah oo fikradda uu wato
                dadka ku qancin kara, bulshadana waxa uu doonaayo ka dhaadhicin kara.
                Wuxuu ahaa nin dalka iyo dadka iyo dhaqanka Soomaalida aad u yaqaan,
                maamulkii gumeysigana ku barbaaray. Habdhaqankii adoonsigana waaya arag
                ku noqday, sida dadka la isugu diro ama loo kala dilaalo iyo sida
                dabinka loo qoolo, ama sirta loo maleego aad u yaqaan, wuxuu ahaa nin
                askari ku gaboobay oo aan hawsha ka daalin, kana wahsan, shaqadana u
                dhabar adag, wax qabadkana karti iyo awood u leh, wuxuu ahaa nin
                abaabulka iyo kicinta shacbiga iyo sida dadka loo hawlgeliyo ama loo
                mashquuliyo maahir ku ah.</p>
            <p>Markuu xukunka qabsaday wuxuu dalka iyo dadkaba ku maamulay hab
                askareed iyo taba gurracan oo uu ka bartay gumeysigii uu waayadii hore
                la shaqeyn jirey, tabahaasoo ahaa isku dir qarsoon, kala ilaalin si aan
                laba qabiil ama laba nin u heshiin, taasna wuxuu uga jeeday in aan marna
                isaga laga hor imaan, hase yeeshee markaan isweydiino ama aad u derisno
                dabeecadda xiisaha badan iyo dhaqanka qabiilka ku dhisan iyo
                musuq-maasuqa had iyo jeer Soomaalidu faraha kula jirto, nin xukun
                jilicsani Soomaali ma maamuli karaa waa su’aal.</p>
            <h4 id="keligii-taliye">Keligii Taliye</h4>
            <p>1969kii markuu Maxamad Siyaad xukunkii dalka maroorsaday, durba wuxuu
                u muuqday kaligii jiitaa aan talada dalka cid kale wax uga ogoleyn,
                asagoo ka shidaal qaadanaaya nidaamkii Sheydaan ee Shuuciga ahaa,
                Soomaaliduna taa horey uga maahmaahday oo waxaa la yiri: sadex midna
                lalama heshiiyo:</p>
            <ul>
                <li>taliye jiitaaya: oo ay ula jeedaan kaligii taliye madax-adag.</li>
                <li>taxdaa wadaad: oo ay ula jeedaan keligii cuurte wixii la siiyo waxna
                    cuna waxa kalena qaata.</li>
                <li>turqata naagood: oo ay ula jeedaan naag dood iyo hadal badan.</li>
            </ul>
            <p>Waxaa loo bixiyey Maxamad Siyaad digtaatoor keligii taliye. Haddaba
                aan isweydiinee digtaatoor waa maxay? Digtaatooriyase maxay tahay?</p>
            <p>Digtaatoor (<em>dictator</em>): waa qof tol ama qaran keligi u
                taliya, waa taliye jiitaaya.</p>
            <p>Digtaatooriya (<em>dictatorship</em>): waa nidaam siyaasi ah oo ku
                dhisan in qof kaliya ama koox yari xukunka gacanta ku qabato bulshaduna
                sandulle ugu hogaansanto, wax walbana si feeyig ah isha loogu hayo loona
                ilaaliyo.</p>
            <h4 id="golihii-sare-ee-kacaanka">Golihii Sare ee Kacaanka</h4>
            <p>Maxamad Siyaad iyo kooxdiisii uu ku magacaabay Golihii Sare ee
                Kacaanka (Es.Aar.Sii – <em>S.R.C</em>) markey guddoonsadeen in ay
                xukunka dalka Soomaaliya gacanta ku qabtaan, waxay degsadeen barnaamij
                qorsheysan sharci adag iyo istaraatiijiyad laga duulo.</p>
            <ul>
                <li>Golihii sare ee Kacaanka waxaa loo sawiray sidii wax dadka kale wax
                    dheer kana awood sarreeya oo aan marna qaldami karin, hadalna lagu soo
                    celin karin, cid kale oo fikrad wacan iyo aqoon cilmi lihina aanay
                    jirin, Maxamad waa macallinka guud.</li>
                <li>Waxay sameysteen deyr ku meersan iyo derbi adag oo aan la soo dhaafi
                    karin, sida hay’addii En.Es.Es ee Nabadsugidda iyo laamaheeda oo
                    hawshoodu ahayd sirdoon iyo xan-dhegeysi, cadaadin iyo kala-dhawridda
                    dadweynaha, ciidankii madaxtooyada Koofiyad Cas, ciidankii
                    guulwadayaasha sidaan dhawaan soo sheegi doono iyo Maxkamaddii
                    Badbaadada Ummada oo loo bixiyey Kawaankii Ummadda.</li>
                <li>Habka maamulka qaranka iyo shaqada dawladdu waxay ahaayeen amar
                    qaado, dalkii oo dhanna waxay u rogeen xeryo askareed oo taliyaha
                    guutada xukumaa amarka u dambeeya leeyahay.</li>
                <li>21/10/1969kii ilaa 30/6/1976kii, waa lix sano iyo sagaal biloodee,
                    waxaa dalka lagu xakumaayey wareegto kasoo baxda Golaha Sare ee
                    Kacaanka, waxay ku farayso fuli, qofkii ka horyimaada ama hadal kasoo
                    celiyana waa xireen ama waa deyriyeen.</li>
                <li>1/7/1976kii ilaa 30/12/1990kii, waa afar iyo toban sano iyo lix
                    biloode, waxaa dalka lagu xukumaayey amarada kasoo baxa Guddiga
                    Siyaasada iyo Golaha Dhexe ee X.H.K.S, waxay ku faraayaan fuli, sidaa
                    awgeed dadweynihii dalku wuxuu u ekaaday caruur waalidkood wuxuu
                    yiraahdo ku hadaaqaysa.</li>
            </ul>
            <p>Fulinta go’aamada Golaha Sare ee Kacaanka iyo Golaha Dhexe ee X.H.K.S
                waxaa lagu taageeri jirey dicaayad iyo bannaan-bax ballaaran, si aan
                cidina hadal iyo muran uga keenin, waxaana hirgelinteeda loo adeegsaday
                warbaahinta iyo saxaafadda qaranka iyo sharraxaadka farshaxanka iyo
                hal-abuurka qaybaha maansada Soomaalida, Guddiga Kacaanka, Guddiga
                Xisbiga, golayaasha Hanuuninta Dadweynaha, ururada bulshada, Hobolada
                Waaberi iyo kooxaha fanka ee qaranka iyo Ubaxa Kacaanka Oktoobar, sidaan
                soo sheegi doono iyo wixii kaloo la mid ahaa.</p>
            <h4 id="ciidamadii-kacaanka">Ciidamadii Kacaanka</h4>
            <p>1969kii markii ciidamadii Maxamad Siyaad madaxda ka ahaa talada dalka
                la wareegeen, waxaa dalka Soomaaliya ka jirey saddex ciidan sidaan ku
                sheegnay fasalka Ciidamada Qalabka Sida, ka dibna waxaa Kacaanku dhisay
                afar ciidan oo hor leh, hadaba in kastoo taariikhda ciidamadaa la
                aasaasay kala dambeysay, hawsha ay qabtaan waxay isugu soo biya
                shubanaysay Maxkamadda Badbaadada waxayna kala ahaayeen sidatan:</p>
            <h5 id="ciidanka-madaxtooyada">Ciidanka Madaxtooyada</h5>
            <p>Ugu horreyntii waxaa la dhisay ciidan lagu magacaabay Ciidanka
                Madaxtooyada, dadweynuhuna ula baxeen Koofiyad Cas. Ciidankaas wuxuu
                hordhac u ahaa olole baaxad weyn oo la damacsanaa in la qaado,
                ciidankaasi wuxuu ka koobnaa qaybo Xoogga Dalka laga xulay iyo qaybo
                laga keenay qabiilka Mareexaanka miyiga dega oo Muqdisho si gaar ah
                loogu tababaray, sida ilaalinta madaxweynaha loogu feejignaado ama guud
                ahaan madaxda loo ilaaliyo oo amaankooda loo sugo, sida digtooni loo
                qaato iyo sida amarada deg dega ah loo fuliyo, sida wax loo xiro ama wax
                loo dilo ama dadka loo ciqaabo*, waxaa la siiyey tababar adag oo urursan
                iyo carbin joogto ah.</p>
            <p>*Taasi wax lala yaabo ma aha, waa shaqada askarta Shuuciga.</p>
            <p>Ciidankaas waxaa qaybihiisa taliyayaal looga dhigay saraakiil
                Mareexaan u badan oo si gaar ah looga xulay saraakiisha ciidamada Xooga
                Dalka oo tababarro kala duwan oo heer sare ah ku soo qaatay dalalka
                dibadda, waxaa loo sameeyey qorshe dhaqaale, miisaaniyad iyo gaadiid
                gaar ah oo calaamad gooniya leh, wuxuu ahaa ciidan tiro iyo tayoba aad u
                dhisan, aad baana looga baqi jirey, waxaa saldhigiisu ahaa Xarunta
                Madaxtooyada ee Maxamad Siyaad deggan yahay, waxaana looga talin jirey
                xafiiskiisa, wuxuuna ku shaqeyn jirey amarka madaxweynaha oo kaliya.</p>
            <h5 id="ciidanka-nabadsugidda-en.es.es.">Ciidanka Nabadsugidda
                (En.Es.Es.)</h5>
            <p>1970kii waxaa Kacaanku dhisay ciidanka la baxay Nabadsugidda
                Soomaaliyeed (En.Es.Es.) si loo helo ciidan lagaga kal soon yahay
                ciidanka Booliiska, kadibna shaqadii booliisku qaban jirey inteedii
                badneyd iyo hawshii loo aasaasay waxaa loo dhiibey ciidanka En.Es.Es,
                waxaa taliye looga dhigay Sareeye Guuto Axmad Saleebaan Cabdalle “Dafle”
                oo ka mid ahaa saraakiisha Golaha Sare ee Kacaanka, kana tirsanaa
                Guddiga Siyaasadda ee Golaha Dhexe (X.H.K.S) Maxamad Siyaadna sodog u
                ahaa, oo sida runta ah awood ballaaran maamulka dawladda ku lahaa,
                jagadaa muhiimka ah waxaa loogu dhiibey inuu jiritaanka Kacaanka ka
                ilaaliyo cadowga gudaha kan dibaddana ka hor tago.</p>
            <p>Ciidankaa waxaa loo dhisay inuu la dagaalamo Kacaan-diidka iyo
                Hantiwadaag-diidka, shaqaalaha ku dhex jira iyo dib u socodka dawladda
                ka soo hor jeeda iyo la dagaalanka anshax xumida sida laaluulsha,
                musuqmaasuqa, afminshaarka iyo kuwa qabyaaladda iyo goboleysiga ku
                adeegta, waa sidii hadalka too yiriye.</p>
            <p>Saraakiisha ciidanka En.Es.Es waxaa taba baray Key.Jii.Bii-da Ruushka
                markii isbahaysiga Midowga Soofiyeeti heerka sare maraayey,
                Kacaan-diidka waxaa la meel joogay Ruush-diidka. Magaca En.Es.Es iyo
                xafiisyadiisa, ciidanka ka shaqeeya aad baa looga cabsan jirey, dalka
                gudihiisana waa laga necbaa, shacbigu wuxuu u yiqiin Ciidanka
                Nabadsiibidda.</p>
            <p>Habkey u shaqeyn jireen hadaan tusaale gaaban ka bixino guud ahaan
                ciidanka En.Es.Es waxaa loo qaybshey sadex qaybood oo hawshoodu kala
                duwan tahay:</p>
            <ul>
                <li>qayb shaqadoodu waxay ahayd dabagalka dadweynaha iyo shaqaalaha
                    dawladda.</li>
                <li>qaybna waxaa lagu jaaday dabagalka Ciidamada Qalabka Sida sida
                    Booliiska Asluubta iyo wixii kaloo la mid ah.</li>
                <li>qaybna waxaa loo xilsaaray dabagalka arrimaha dibadda, safaaradaha,
                    socdaalka iyo hay’adaha caalamiga iyo dalalka shisheeyaha.</li>
            </ul>
            <p>Magaalo madaxda Muqdisho waxaa ahaa taliska guud gobolada dalka oo
                dhan, waxaa ka dhisnaa talis gobol oo ciidanka Nabadsugidda En.Es.Es oo
                hoos yimaada taliska guud degma kastana waxaa ka jirey talis En.Es.Es oo
                hoos yimaada taliska gobolka.</p>
            <p>Magaalo madaxda Muqdisho oo ahayd gobolka Banaadir waxaa loo qaybshey
                13 degmo, degmo kastana waxaa laga furay xafiis ciidanka Nabadsugidda
                En.Es.Es oo taliska gobolka Banaadir hoos yimaada, degmo walbana waxaa
                loo qaybshay afar xaafadood, xaafad kastana waxaa laga furay xafiis
                En.Es.Es oo taliyaha Nabadsugidda ee degmada hoos yimaada, xaafad
                kastana waxaa loo sii qaybshey afar waaxood, waax kastana waxaa laga
                furay xafiis En.Es.Es oo kan xaafada hoos yimaada, waax walbana waxaa
                loo sii qaybiyey afar unug, unug kastana waxaa laga furay xafiis
                En.Es.Es oo kan waaxda hoos yimaada, xilliyadii dambena unugii waxaa loo
                sii kala qaybiyey afar deris oo ka kooban afar aqal oo iska soo horjeeda
                oo iyagu is tira kooba.</p>
            <p>Gobol kasta iyo degmo kasta iyo tuulo walba, miyi iyo magaalaba waxaa
                loo habeeyey habkaas oo kale, shacbigii wadanka deganaa dhamaan waxaa
                laga dhigay ilaaliye iyo la-ilaaliye, mid baqaaya iyo mid laga
                baqaayo.</p>
            <h5 id="ciidankii-guulwadeyaasha">Ciidankii Guulwadeyaasha</h5>
            <p>1972kii waxaa Kacaanku dhisay ciidankii Guulwadeyaasha Ummadda oo ka
                kooban dhallinyaro ahayd suuq-joog, dhul-jiif iyo dib-jir, una badnaa
                tuugadii dadka dhici jirtey iyo kuwii tacliinta ka saaqiday oo rag iyo
                haweenba lahaa, aqoontooda iyo asluubtoodana aad u hooseyso, waxaa lagu
                magacaabey Guulwade hase ahaatee dadweynuhu wuxuu ula baxay Baaswade,
                waxaa taliye looga dhigay Sarreeye Guuto Cabdiraxmaan Cabdi Xuseen oo
                Maxamad Siyaad sodog u ahaa. Ciidanka Guulwadeyaasha waxaa laga dhisay
                gobol kasta, degmo kasta iyo tuulo walba oo Jamhuuriyadda Soomaaliya ka
                mid ah, xataa ceelasha xooluhu ka cabbaan ee baadiyaha fog waa ka
                jireen, danta loo dhisayna sidii afka laga sheegay ama jaraa’idka lagu
                qoray waxay ahayd ilaalinta miraha Kacaanka iyo hirgelinta mabda’a
                Hantiwadaagga Cilmiga ku Dhisan, hase ahaatee wuxuu ahaa basaas hab
                ciidan loo habeeyey, waxaa astaan looga dhigay 20 il cas oo ku eegeysa,
                taa ayaa marag u ah wixii loo abuuray iyo sidii ficilkoodii laga arkay,
                waxaa hubaal ahaa inuu ahaa tabbaas gure, waxaa shaqadiisa ka mid ahaa
                dabagal oo ogoow iyo in uu sidii eyda u shaqeyn jirey, waxaana amar lagu
                siiyey in ay xaafad kasta, guri kasta iyo meel walba amar la’aan galaan,
                suuqyada wareegaan waxa lagu hayana ogaadaan, sidaa ayaa loogu bixiyey
                Baaswade, Belowade iyo Hoogwade, wuxuu ahaa ciidan tiro badan hase
                yeeshee tacliintiisu liidato oo xishood daran.</p>
            <h5 id="ciidankii-h.n.gsh">Ciidankii H.N.Gsh</h5>
            <p>Bishii Abriil 1978kii afgembigii la isku dayey ka dib waxaa Ciidamada
                Qalabka Sida dhexdooda lagu soo rogey cadaadis kulul iyo cabburin iyo
                xukun cuyuban, maamul fool xun iyo hab qabiil ku dhisan, saraakiil
                qabiilka Majeerteenka u badnaa ciidamadaa laga saaray, qaar kalena waa
                la xir xiray, qaarna meel kale ayaa loo wareejiyey, taasina waxay
                keentay in kalsoonidii ciidamada dhexdooda iyo kala dambeyntii ciidan
                hoos u dhacdo ama gebi ahaan lunto, sidaa awgeed hawlihii ciidamada waa
                la nacay, qaarkood intay habeenkii xeryaha ka guureeyaan ayey meela kale
                u shaqa doontaan, qaarna dalkaba waa ka baxsadeen, ayada oo taa lagaga
                duulaayo waxaa la baabi’iyey qaybtii dabagalka Ciidamada Qalabka Sida oo
                ka tirsanayd Ciidanka Sirdoonka En.Es.Es. Waxaa la dhisay ciidan hab
                kalsooni ah looga dhex xulay ciidanka Xooga Dalka, oo sida la sheegay u
                badnaa Mareexaan, Ogaadeen iyo Dhulbahante, iyo qabaa’ilka Hawiyaha,
                waxaa lagu magacaabay Hay’adda Nabadgelyda Gaashaandhiga (H.N.Gsh).
                Waxaa taliyayaal looga dhigay qaybaha ciidankaa saraakiil Maxamad Siyaad
                gacan saar la leh oo sida la yiri daacad u ahaa, ciidankaas waxaa loo
                dhisay laba arimood oo kala ahaa:</p>
            <ul>
                <li>in uu daba gal ku sameeyo qaybaha Ciidamada Qalabka Sida kuwa laga
                    shakiyana amar la’aan xiro.</li>
                <li>in uu ciidamada xeryaha ka baxsanaaya ilaaliyo kana hortago, hase
                    ahaatee wuxuu noqday ciidan hawlihiisa u madax banaan oo siyaasad aan
                    cilmiyeysneyn ku shaqeeya, oo taliska Ciidamada Madaxtooyada hoos taga,
                    shaqadiisuna waxay noqotay in uu qabto hawlihii En.Es.Es mid la mid ah
                    ama ka foolxuma badan, wuxuu doonana sameeya.</li>
            </ul>
            <p>Fiiro gaar ah: Ciidanka 1aad ee Madaxtooyada iyo Ciidanka 4aad ee
                H.N.Gsh waxay ka tirsanaayeen hogaamada Xoogga Dalka Soomaaliyeed, waxay
                si toos ah uga amar qaadan jireen xafiiska Maxamad Siyaad oo kaliya.</p>
            <h5 id="xabsiyadii-kacaanku-dhisay">Xabsiyadii Kacaanku Dhisay</h5>
            <p>1971kii ilaa 1975kii wuxuu Maxamad Siyaad dagaal dadban ku qaaday
                ninkii dalka magac ku lahaa iyo ninkii shacbiga ka dhex muuqday iyo
                ninkii dadku ammaano ama ka mahad sheegto iyo ninkaan isaga sacabka u
                garaacin, si aanu u soo bixin nin haybadda iyo magaca kula tartama,
                waxaa la qaaday olole ballaaran oo ku wajahan qof kasta iyo koox kasta
                oo laga dareemo ama lagu tuhmo in aanay siyaasadda Kacaanka iyo
                hirgelinta mabaadii’da Hantiwadaagga la socon in xabsiga loo taxaabo
                isagoo aan maxkamad la horgeyn, taasna waxaa ka dhashay in xabsiyadii
                hore ee dalku buux dhaafeen, dadkii meel la kala geeyo la waayey iyo in
                Maxkamadda Badbaadada iyo maxkamadihii madaniga ahaa dadkey kala
                xukumaayeen isku qasmaan, maxaabiistii la xukumay iyo kuwii aan la
                xukumin iyo kuwii loo xiray “ii hay” si loo kala hago la kala garan
                waayey, halkaana dhibaato ka timid.</p>
            <p>1974kii waxaa la dhisay saddex xabsi oo aan horey dalka uga jirin
                dhismahooda waxaa fuliyey dawladihii Shuuciga ahaa, Itixaadka Soofiyeeti
                iyo Jarmalka Bari, waxayna kala ahaayeen sidatan:</p>
            <ul>
                <li>Xabsiga Laanta Buur waxaa laga dhisay meel magaalada Muqdisho u
                    jirta 40 kiilomitir. Waxaa loogu tala galay in maxaabiista ku xiran
                    beeraha lagu falo, hase ahaatee guul lagama gaarin.</li>
                <li>Xabsiga Buur Weyn waxaa laga dhisay meel magaalada Buulaburde
                    koonfur bari ka xigta una jira qiyaastii 20 kiilomitir. Waxaa loogu tala
                    galay qofkii la rabo in aan la ogaan meel uu jiro.</li>
                <li>Xabsiga Labaatan Jiroow waxaa laga dhisay meel magaalada Baydhabo
                    waqooyi bari ka xigta una jirta 20 kiilomitir. Xabsigaas waxaa laga
                    dhisay dhulka hoostiisa, waxaana loo dhisay hab gaar ah, lacagtii lagu
                    dhisay iyo farsamadii loo dhisay waxaa lahaa Jarmalka Bari ee Shuuciga
                    ahaa, waxaa loogu tala galay in lagu xiro siyaasiyiinta aan maxkamad la
                    marin oo la iska hayo lana rabo in mooralka iyo maskaxda lagala diriro,
                    ninka siyaasiga ah marka la qabanaayo, waxaa shardi u ahaa in la qabto
                    goor habeenimo ah, waa in lagu qaadaa baabuur qafilan, waa in muddo hal
                    saac ah magaalada dhexdeeda lagu wareejiyaa, dabadeedna toos loogu qaado
                    xabsiga loogu tala galay amarka lagu xiraayana wuxuu ka soo baxay
                    madaxweynaha oo kaliya, waxaa ka reebanayd in la arko ama la ogaado ama
                    cidi u tagto ama war laga helo. Xabsiga Labaatan Jiroow taladiisa iyo
                    dadka ku xiran waxay gaar u ahaayeen Maxamad Siyaad oo kaliya.</li>
            </ul>
            <p>Saddexdaa xabsi iyo saddex kale oo gumaysigii hore dalka ka dhisay oo
                kala ahaa xabsiga dhexe ee Muqdisho oo loogu tala galay in lagu xiro
                5000 oo qof, xabsiga Mandheera ee Berbera oo loogu tala galay 3000 oo
                qof iyo xabsiga Hargeysa oo loogu tala galay 1000 qof. Waa buux
                dhaafeen. Waxaa kaloo dalka ka jirey boqolaal xabsi oo dadka lagu
                ciqaabi jirey siiba Xabsigii Baarista X.H.K.S oo aan shaqadiisa laga
                daba hadli karin, wuxuu yiraahdaana ay ahayd Allaa yiri oo kale,
                xabsiyadii ciidanka En.Es.Es siiba xabsigii Xarunta En.Es.Es iyo
                xabsigii Xarunta Taliska Nabadsugidda gobolka Banaadir oo lagu magacaabi
                jirey Godka ama Qamta, xabsigii Guulwadeyaasha, xabsigii Ciidanka
                H.N.Gsh, xabsiga Dambi Baarista Ciidanka Booliiska (Sii.Ay.Dhii –
                <em>C.I.D</em>) iyo xabsiyadii qarsoodiga ahaa oo aan la aqoon. Waxaa
                intaa dheer xabsiyada saldhigyada Ciidanka Booliiska oo dhan.
            </p>
            <p>Gobol kastaa waxaa ka dhisnaa talis Ciidanka Asluubta Soomaaliyeed oo
                hoos yimaada taliska guud ee Muqdisho, degmo kastana waxaa ka dhisnaaa
                xabsi degmo oo hoos yimaada taliska gobolka, waxaana maamuli jirey
                Ciidanka Asluubta ee gobolka oo leh taliye degmo, gobol kastaana wuxuu
                lahaa ciidan, gaadiid iyo qorshe dhaqaale oo u gaar ah. Hadalkii oo
                kooban sanadkii 1974kii ilaa 1978kii oo gobolada Jamhuuriyada
                Dimoqraadiga Soomaaliyeed 14ka gobol ahaayeen, haddii qofka xiran la
                isweydiiyo oo la yiraahdo hebel xaggee jiraa waxaa la oran jirey wuxuu
                jiraa gobolka 15aad, taasoo loola jeedo xabsiga, maxaa yeeley? Dadka
                gobolka degan waxaa ka badnaa dadka xabsiga ku jira.</p>
            <h4 id="hab-maamulkii-siyaad-barre">Hab-Maamulkii Siyaad Barre</h4>
            <ul>
                <li>1978kii wixii ka dambeeyey Siyaad Barre wuxuu maamulkii dawladda iyo
                    hay’adaha heer kasta ha ahaadeene u dhiibay rag aan xilkas ahayn
                    nidaamka iyo hannaanka maamulka shaqadana aqoon u lahayn karti iyo waaya
                    aragnimo horena aan lahayn, qaarkood wuxuu ku doortay xigto iyo
                    xididnimo, qaama iskaga caabi qabiil iyo kuwo isaga had iyo jeer sacabka
                    u garaaca, taasina waxay keentay in nidaamkii murgo oo wax waliba iska
                    horyimaadaan, ka dibna hawlihii qaranku curyaamaan.</li>
                <li>Markuu awoodii dalka oo dhan gacanta ku qabtay wuxuu u muuqday
                    macallinka dugsiga oo kale, taasna waxaa ka dhashay wuxuu amro mooyee
                    wax aanu ogeyn in aan la fulin, taasna natiijadii ka soo caad baxdey
                    waxay noqotay in wax waliba macallinka hoos yimaadaan, wasaaradihii
                    hay’adihii iyo mas’uulkii doonaaya in uu shaqo qabto waxay noqotay in ay
                    macallinka kala tashadaan, amarna ka sugaan, taasina waxay sababtay in
                    ay shaqadii dawladda gaabis noqoto.</li>
                <li>Jagooyinkii iridaha siyaasada ee dawladda muhiimka u ahaa sida
                    wasaaradda Arimaha Dibadda, safaaradaha X.H.K.S, ergooyinka shirarka
                    dibadda ka qayb galaaya iyo xubnaha joogtada ah ee hay’adaha caalamiga
                    ah la shaqeeya sida badan wuxuu u magacaabi jirey shakhsiyaad sokeeye u
                    badan oo aan nidaam siyaasadeed iyo aqoon hab diblomaasi waxba ka
                    garaneyn, taasina waxay keentay in xiriirkii dalku dawladaha dibadda la
                    lahaa iyo sumcadii qaranku xumaadaan, ka dibna lagu dhaco go’doon
                    siyaasadeed iyo takoor dib diblomaasi iyo wehel la’aan adduun
                    weyne.</li>
                <li>Ilihii dhaqaale iyo goobihii wax-soo-saarka tiirarka u ahaa oo dhan
                    wuxuu ku koobay ma-gudbeyaal xigtadiisa u badan oo dhawaan shaqada
                    dawladda ku soo biiray, oo aan jeebka wax ku guro mooyee dalka wax u
                    qabo lyo wax soo saar iyo qorsha dhaqaale waxba ka aqoon, khibrad yo
                    waaya aragnimana aan lahayn in uu dal iyo dad wax u qabtana ay
                    maskaxdiisa ka maqan tahay, taasina waxay keentay in dhaqaalihii dalku
                    si xad dhaaf ah hoos ugu dhaco, hannaankii ganacsiguna gudaha iyo
                    dibadaba aad u wiiqmo, bangiyadii qarankuna saboolaan, hantidii lacageed
                    oo dadweynuhu bangiyada dalka dhigtay lagu tagri falo.</li>
                <li>Siyaad Barre wuxuu si toos ah iyo si dadban isaga horkeenay
                    shaqaalihii maamulka dawladda waday, kan dalici, kan deji, kan kor u
                    qaad, kan hoos u dhig, kan jagada ka qaad, kanna u dhiib, kan sharafta
                    ka qaad, kan shaar cad u geli, hadaba asagoo adeegsanaaya erayo cay iyo
                    liidnimo uu uga jeedo oo asluubtoodu aad u xun tahay oo sida runta ah
                    nin madax ahi in uu yiraahdo aan ku habooneyn sida: Kacaan-diid,
                    dib-u-socod, daba-dhilif, oo uu la jeedo kuwa dalka jooga oo xukunkiisa
                    ka soo horjeeda, biiri-qaate, dhuuni-raac ma-dherge, af-minshaarka,
                    iimaan-laawayaasha, oo uu ula jeedo kuwi hantida qaranka xada ama
                    laaluushka qaata; dhuxdhuxle, warxuma-tashiilka, oo uu ula jeedo kuwa
                    shacbiga iyo dawladda isku dira, canaasiirta qaldan, laba-wajiile,
                    gumeysi-u-adeege, oo uu ula jeedo kuwa taliskiisa wax ka sheega oo
                    dalalka dibadana ka hadla, taasna waxaa ka dhashay in mas‘uuliyiintii
                    shaqada dawladda ka cararaan, aqoonyahankii iyo waxgaradkii badankoodii
                    dalalka dibadda u baxsadeen dadka xukunkiisana aad u nacay iyo
                    mucaaradkiina kordhaan.</li>
                <li>Hab-maamulkii siyaasadeed iyo xukunkii cuyubnaa ee Maxamad Siyaad
                    lagu nacay, waxaa ka mid ahaa: nin buu jaga sare oo dawladda ah mas’uul
                    uga dhigaa, wuxuu ninkaasi jagada hayaba wax loogu gabado ama loogu
                    dugaalaba, maalinta dambe ayaa xabsiga loo taxaabaa, gurigiisii,
                    xigtadiisii, iyo saaxiibadiisna la gaba gabeeyaa, hadii xabsi lagu
                    xukumay iyo haddii la iska hayey, xabsigii u dhamaayaa iyo cafis kusoo
                    baxyaaba, inta Maxamad Siyaad u yeero oo sidii carruurta ama wiil uu
                    dhalay u canaanto marna u waaniyo, wuxuu ku magacaabaa jago kale oo
                    muhiim ah, gar iyo gar darro mid kasta ha lagu xiree, wax kasta ha lagu
                    abaal mariyee waa nin la ciqaabay oo aad u ciil qaba, suura gal ma aha
                    in uu shaqadii loo dhiibey daacad ka noqdo, sida marar badan dhacday,
                    waa hubaal in uu laba arimood midkood yeelo: inuu shaqadii curyaamiyo oo
                    wasaaraddii ama hay’addii uu mas’uulka ka ahaa baabi’iyo ama in uu wixii
                    dhaqaale ahaa ka urursado oo dalalka dibadda u baxsado.</li>
            </ul>
            <p>Hadaba aan isweydiinee eeddaa yaa leh? Sow ma habboonaateen mar hadii
                eedeysane laga dhigay in faraha laga qaado oo aan hawl loo dirsan? Waxaa
                Maxamad Siyaad caada joogta ah u ahayd in uu bishii walba mashruuc hor
                leh iyo olole qorsha cusub keeno, isagoo ujeedadiisu tahay in uu dadkii
                mashquul ka dhigo si uu uga ilaaliyo in aanay dhexgalka siyaasadda waqti
                u helin, taana wuxuu gaarsiiyey heer afartii qof ee is dhashay aanay
                saacadaha sheekada ku habboon gurigooda isugu imaan, sidaa awgeed waa
                aragtidii loo joojiyey keenidda iyo ka ganacsiga iyo beeridda qaadka
                1983kii markii la ogaadey in fadhiyada lagu qayilo arrima dawladda lid
                ku ah lagu soo qaado, sidaan dhowaan soo xusnay Muxamad Siyaad wuxuu
                ahaa nin Eebbe hibo u siiyey sida dadka meel loogu jiheeyo, hase yeeshee
                falkiisu wuxuu ahaa biya col dhaanshey, oo natiijo ma yeelan.</p>
            <p>Jeneraal Cumar Xaaji Maxamad Masalle oo ahaa taliyaha guud ee
                Ciidamada Xoogga Dalka ayaa madaxweynuhu u magacaabay wasiirka
                wasaaradda Caafimaadka. Janaraalkii waa yaabay hase ahaatee amarka ma
                diidi karo, waxaa jirey nidaam rasmi ah oo maalinta Axadda ah 7da ilaa
                8da aroornimo shir hanuunin ah lagu qabto xarunta wasaarad iyo hay’ad
                kasta si shaqaalaha loogu baraarujiyo Hantiwadaagga. Cumar Xaaji isaga
                oo ka xun jagadaa loo dhiibay oo aanu aqoonta u lahayn, wuxuu shirkii
                shaqaalaha wasaaradda Caafimaadka ka jeediyey hadal siyaasi ah hase
                ahaatee hanuunin laga dhigay, wuxuu yiri: “Waxaan ahay askari waxaa lay
                baray sida nafta loo dilo ama wax loo burburiyo, idinkuna waxaa tihiin
                takhtariin waxaa laydin baray sida nafta loo badbaadiyo, waa in aan
                sidaa ku wada shaqaynaa.” Hadalkaasi wuxuu noqday halqabsi, hase yeeshee
                sirdoonku waxay yiraahdeen waxaa la dareemay in janaraalkii xiriir
                qarsoon la lahaa Sii.Ay.Ee-da Mareykanka oo ku tirtirsiyaayey in uu
                Maxamad Siyaad inqilaabo, sidaasaa ciidamada looga dhex saaray.</p>
            <h3 id="golayaashii-kicinta-bulshada-ee-kacaanka">Golayaashii Kicinta
                Bulshada ee Kacaanka</h3>
            <p>Waxaan si tifaftiran uga soo hadallay habkii ciidan iyo awoodii
                taliskii Maxamad Siyaad u suura geliyey in uu muddo 21 sano ah xukunka
                dalka xoog ugu haysto oo uu gaashaanka ka dhigtay iyo siyaabuhuu
                maamulka u adeegsadey, tabihii iyo xeeladdii uu isticmaalay, hadana aan
                eegno dhinaca golayaashii ololaha Kacaanka iyo kicinta bulshada iyo
                kooxaha fanka iyo dhaqanka u dhisnaa oo si hagar la’aan ah jiritaanka
                taliskaa u seeta dheereeyey, oo ugu ololeynaayey si muddada xukunkiisu u
                sii dheeraato iyo habkii goloyaasha iyo kooxaha loo adeegsadey, sida
                ummadda loo mashquuliyo, si aanay guurtida iyo wax garadka bulshada ku
                dhex jiraa waqti ugu helin, si ay afkaarta siyaasadeed oo ay qabaan usoo
                bandhigin.</p>
            <h4 id="golayaasha-hanuuninta-dadweynaha">Golayaasha Hanuuninta
                Dadweynaha</h4>
            <p>1970kii magaala madaxyada iyo goboladda iyo degmooyinka hoos yimaada
                iyo beel kasta oo degmada hoos timaadda oo Jamhuuriyadda Soomaaliya ka
                mid ah, waxaa laga dhisay gole weyn (naadi) oo xafiisyo, guro iyo gegi
                bannaan oo lagu shiro riwaayadaha iyo cayaaraha lagu daawado leh, waxaa
                lagu magacaabay Golaha Hanuuninta Dadweynaha ama Oryateeshin hase
                yeeshee shacbigu u yaqiin Golaha Habaabinta Dadweynaha. Wuxuu hoos imaan
                jirey Xafiiska Xiriirka Dadweynaha oo markii dambe magaciisii loo
                bedelay Xafiiska Siyaasadda Madaxtooyada Golaha Sare ee Kacaanka,
                golayaashaa waxaa hogaamiye ka ahaa guddiyo lagu magacaabay oo kala
                dambeeyey sida Guddiga Kacaanka ee Gobolka, Guddiga Kacaanka ee Degmada
                iyo Guddiga Kacaanka ee Beesha.</p>
            <p>1976kii markii golayasha la dhisay X.H.K.S waxaa la hoos geeyey
                guddoomiyaha Guddiga Xisbiga ee gobolka ama degmada ama beesha, waxaa
                guddiyadaas oo kale laga furay dhamaan wasaaradaha, hay’adaha.
                Shirkadaha iyo xeryaha ciidamada. Markii awooda xisbiga la dhidbay waxaa
                loo rogey ama loo bedelay wakiilka X.H.K.S. ee wasaaradaha iyo hay’adaha
                dawladda.</p>
            <p>Golayaashaasu waxay ahaayeen dugsiyada dhaqan xumida dadka lagu baro
                ama lagu tababaro nooc kasta ha ahaatee: akhlaaq xumida, dhaqan doorinta
                dhalinyarada iyo afkaarta meelaha silloon laga barto. Waa golihii
                dhallinyarada, haweenka carruurta iyo dadka garashadoodu hooseyso
                maankoodii iyo maskaxdoodii lagu bedelay, ku camal falkii diinta
                Islaamka lagu suuliyey, dhaqankii Soomaalidii hore ee wanaagsanaana lagu
                tirtiray. Golayaashaasi waxay ahaayeen markii la doonaayo in go’aan
                indha sarcaadin ah la meel mariyo meesha looga durbaan tumo, sacabka
                looga garaaco, ololaha abaabulka iyo kicinta bulshada calamada looga
                ruxo.</p>
            <h4 id="ururada-bulshada">Ururada Bulshada</h4>
            <p>Waxaa dalka laga dhisay afar urur bulsho oo kala ahaa:</p>
            <ul>
                <li>Ururka Xiriirka Guud ee Shaqaalaha Soomaaliyeed</li>
                <li>Ururka Dhalinyarada Kacaanka Soomaaliyeed</li>
                <li>Ururka Dimoqraadiga Haweenka Soomaaliyeed</li>
                <li>Ururka Dhaq-dhaqaaqa Iskaashatooyinka Soomaaliyeed.</li>
            </ul>
            <p>Afartaas urur sida runtaa waxaa loo aasaasay dan gaar ah, shaqada ay
                qabtaanna waxay ahayd shaqada Golaha Hanuuninta aan ku soo sheegnay.
                Muddo dhawr sano ah waxay hoos imaan jireen Xafiiska Xiriirka
                Dadweynaha, markii dambena waxaa la hoos keenay Xafiiska Siyaasada
                Madaxtooyada Golaha Sare ee Kacaanka. 1976kii waxaa la hoos keenay
                X.H.K.S, 1977kii ka dibna waxaa loo aqoonsaday ururo heer qaran ah
                waxaana lagu magaacabay ururada bulshada ee qaranka, ururadaas mid
                kastaaba wuxuu xafiis maamul ku lahaa wasaaradaha, hay’adaha,
                shirkadaha, gobolada, degmooyinka iyo tuulooyinka. Urur kasta oo afartaa
                urur bulsho ka mid ah waxaa guddoomiye ka ahaa ama qof xubin ka ahaa
                guddiga fulinta oo awood sare leh oo qabiilka Mareexaanka ka tirsan.
                Urur kastaa wuxuu lahaa xarun u gaar ah oo hawshiisa laga agaasimo
                wuxuuna u qaybsami jirey waaxo iyo guddiyo, xeer iyo barnaamij
                qorsheysan oo uu ku hawl galo, miisaaniyad lacageed, gaadiid, ilo
                dhaqaale oo loo jaan gooyey, dhar, calan iyo astaan u gaar ah oo lagu
                yaqaan, urur kastana wuxuu xubin ka ahaa ururada caalamiga ah ee adduun
                weynaha. Afartaa urur bulsho oo lixaadkoodu aad u ballaarnaa madaxdooda
                iyo shaqaalahooda, guddiyada Golayaasha Hanuuninta Dadweynaha ee
                gobolada iyo degmooyinka ee Jamhuuriyadda oo dhan iyo kuwa wasaaradaha
                iyo hay’adaha dawladda u qaabilsan arrimaha ururada bulshada, waxay hoos
                imaan jireen hogaanka abaabulka iyo kicinta bulshada ee X.H.K.S oo uu
                guddoomiye u ahaa Cabdulqaadir Xaaji Maxamad oo xubin ka ahaa Golihii
                Sare ee Kacaanka, kana tirsanaa Golaha Dhexe ee X.H.K.S madaxna ka ahaa
                1970kii ilaa 1990kii heerarkii kala duwanaa ee Xafiiskii Xiriirka
                Dadweynaha, markii dambena loo bedelay Xafiiska Siyaasada Madaxtooyada
                Golaha Sare ee Kacaanka, oo sida runtaa awood buuxda ku lahaa maamulkii
                dawladii Kacaanka la baxday.</p>
            <p>Cabdulqaadir Xaaji Maxamad wuxuu sarkaalkii Siyaad Barre u tala
                saaray in uu dhallinyarada Mareexaanka u carbiyo sidey maamulka dalka u
                hanan lahaayeen, gaar ahaan irridaha siyaasadda, ilaha dhaqaalaha iyo
                bulshada, si uu taladaa u meel mariyo wuxuu furay Machadka Culuunta
                Siyaasadda ee Xalane ee af-Soomaaliga kaliya lagu baran jirey, kuna
                salaysnaa manhajka aragtida Hantiwadaagga, ardada kasoo baxdana
                boqolkiiba-60 waxay ahaayeen Mareexaan. Hawlaha X.H.K.S iyagaa laf
                dhabar u ahaa, waxaana loo dhiibi jiray maamulka dawladda gaar ahaan,
                meelaha muhiimka ah xagga siyaasadda, xagga dhaqaalaha iyo xagga
                bulshada.</p>
            <p>1978kii wixii ka dambeeyey qof aan Machadka Xalane soo marin ama aan
                Gaashaanle Sare Cabdulqaadir Xaaji Maxamad la gala tashan Siyaad Barre
                maamul uma dhiibi jirin, waana meelihii dicaayadda foosha xumi ka
                raacday.</p>
            <h4 id="hobolada-qaranka-ee-waaberi">Hobolada Qaranka ee Waaberi</h4>
            <p>1971kii waxaa la dhisay kooxda la magac baxday Hobolada Qaranka ee
                Waaberi, waxaa laga xulay kooxihii Kacaanka ka hor jirey, waxay ka
                koobnaayeen gabyaa, heesaa, hal abuurayaal, jilayaal, muusikaaley,
                majaajilayaal iyo kuwo cayaaraha hiddaha iyo dhaqanka oo isugu jira rag
                iyo haween, qaarna waxaa laga soo ururshey gobolada Jamhuuriyaddu ka
                kooban tahay oo dhan, tiradooduna boqolaal bey kor u dhaaftay, waxay
                ahaayeen hay’ad agaasima gaar ah leh, miisaaniyad lacageed, gaadiid iyo
                qorshe mideysan leh, waxay hoos imaan jireen wasaaradda Warfaafinta iyo
                Hanuuninta Dadweynaha, waxaana loo bixiyey Wakaalada Murtida iyo
                Madadaalada. Waxaa kaloo jirey dhawr kooxood oo waaya dambe la abuuray
                sida:</p>
            <ul>
                <li>Kooxda Iftiin ee wasaarada Waxbarashada</li>
                <li>Kooxda Horseed ee Ciidanka Xoogga Dalka</li>
                <li>Kooxda Heegan ee Ciidanka Booliiska</li>
                <li>Kooxda Onkod ee Ciidanka Asluubta</li>
                <li>Kooxda Halgan ee Ciidanka Guulwadeyaasha</li>
                <li>Kooxda Danan ee Ururka Dhallinyarada</li>
                <li>Kooxda Xusuus ee Ururka Shaqaalaha</li>
                <li>Kooxda Hillaac ee Ururka Iskaashatooyinka.</li>
            </ul>
            <p>Waxaa kaloo jirey kooxo yar yar oo iskooda u madax bannaan oo waaya
                dambe abuurmay. Hobolada Waaberi iyo kooxaha hobolada kaleba, sababihii
                loo abuuray waxaa ka mid ahaa in ay taliska Siyaad Barre jiritaankiisa u
                durbaan tumaan oo amaanaan, dadkana u sawiraan in Maxamad Siyaad yahay
                halyey Soomaali u kacay oo nin u dhigmaana aanu jirin, dadweynahana
                mashquuliyaan oo indha sarcaadin ku ridaan, si aan loo dareemin
                khaladaadka dhacaaya ama indhaha looga qabsado. Markii afka Soomaaliga
                qoristiisa iyo ku dhaqankiisa lagu dhawaaqay, waxaa si fiican u kordhay
                oo horumar la yaab leh gaarey maansada iyo murtida Soomaalida
                jaadadkeeda kala duwan, in kastoo suugaan yahannada afka laga xiray oo
                maansadii iyo heesihii lagu koobay ammaanta Maxamad Siyaad iyo taliska
                uu madaxda ka yahay iyo waxaan Kacaanka ka hor imaaneyn.</p>
            <p>Hobolada Waaberi iyo kooxaha fanka oo dhan waxaa xarun ay ku kulmaan
                u ahaa Golaha Murtida iyo Madadaalada, halkaas oo waxa ay doonaayaan ku
                allifaan, sida riwaayadaha, filimada, cayaaraha hiddaha iyo dhaqanka iyo
                barnaamijyada. Hadaba kooxaha fanka iyo suugaantu, gaar ahaan Hobolada
                Waaberi, sannada badan bay dawladii Kacaanka gabaya qiima weyn iyo heesa
                qurux badan oo ammaan iyo dhiiri gelin ah ugu luuqayeen, daramalka iyo
                durbaanka reemana u garaaceen.</p>
            <p>1985kii wixii ka dambeeyey markii xamaasaddii dadweynuhu hoos u
                dhacday, dawladda waa ka xiriir furteen, waxay kula dhaqmeen sarbeeb
                qarsoon iyo suugaan maldahan iyo riwaayado dadban iyo heeso weecsan oo
                cajalado ku duuban.</p>
            <p>Hase ahaatee waxay mucaaradnimo cadeysteen oo fikraddey qabaan diirka
                ka qaadeen 21kii Janaayo 1990kii markey Golaha Murtida iyo Madadaalada
                kusoo bandhigeen riwaayad ku saabsan maalintii Warfaafinta la aasaasay,
                heesahay habeenkaa keeneen waxaa ka mid ahayd heesta caanka noqotay ee
                Laankaruusar oo si bareer ah siyaasadda dawladda ceebeyn fool xun iyo
                dicaayad lala wareeray ku ahayd, iyadoo Maxamad Siyaad qudhiisu golaha
                fadhiyo riwaayaddana daawanaayo, xilligaa wixii ka dambeeyey kooxdii
                Hobolada Waaberi iyo kooxihii kaleba waa kala yaaceen, qaar dibadaha u
                dhoofay iyo qaar duurka galay bey noqdeen.</p>
            <h4 id="faaf-reeb">Faaf Reeb</h4>
            <p>Taliskii Siyaad Barre markuu door biday cadaadiska iyo caburinta
                ra’yiga dadweynaha Soomaalida, wuxuu adeegsaday hab kasta oo loo malayn
                karo in uu xoojinaayo xukunkiisa ama dheereyn karo jiritaanka. 1970kii
                bishii Disembar waxaa la soo saaray qaanuun lagu magacaabay Faaf Reeb
                Sansashiib oo mamnuuc ka dhigaaya riwaayadaha, filimada iyo qoraalada,
                maansada, heesaha iyo wax kasta oo dawladda lid ku ah. Waxaa shaqadaa
                loo furay xafiis gaar ah oo u madax bannaan, oo hoos yimaada hay’adda
                En.Es.Es. Dadweynaha waxaa si toos ah iyo si dadban loo faray wax kasta
                oo la allifo ama la qoro, sida kutubta, jaraa’idka kuwa dalka gudihiisa
                ka soo baxa iyo kuwa dibadda laga keeno iyo wixii la doonaayo in la
                bandhigo sida: riwaayadaha, filimada, sawirrada iyo qoraalada in
                xafiiska Faaf Reebka la keeno si loo diiwaan geliyo ama loo hubiyo. Sida
                dhabtaa ujeedada laga lahaa waxay ahayd in la ogaado aragtida ka
                dambeysa iyo fikradda ay cabbiraayaan, wax aan xafiiska Faaf Reebka soo
                marin oo aan warqad qoraal ah lahayn waxaa reebanaa in la faafiyaa,
                hay’adii ama qofkii amarkaa khilaafaa wuxuu muteysan jirey ciqaab
                kulul.</p>
            <h4 id="ubaxa-kacaanka-oktoobar">Ubaxa Kacaanka Oktoobar</h4>
            <p>1971kii waxaa la aasaasay kooxaha lagu magacaabay Ubaxa Kacaanka
                Oktoobar (U.K.O) waxaana laga asaasay gobol kasta iyo degmo kasta oo
                Jamhuuriyadda Soomaaliya ka tirsan, waxaa laga dhisay kooxo dhallinyaro
                aad u da’ yar oo laga xulay dugsiyada waxbarashada dalka, waxaa lagu
                barbaariyey heesaha ammaanta Jaale Siyaad iyo qaar waddani ah, cayaaraha
                hiddaha iyo dhaqanka, waxaana loo xiray dhar gaar ah oo haybad iyo
                muqaal wacan leh, waxaana loo sameeyey calan iyo astaan gaar ah oo loo
                yeelay, waxaa heeggan looga dhigay in laga hormariyo markii madaxweyne
                Maxamad Siyaad meel hadal ka jeedinaayo ama shir furaayo ama xiraayo ama
                munaasabad gaar ah ka qayb galaayo ama dalalka dibadaha u dhoofaayo ama
                ka soo noqdo, ama wafdi sare adduunka kale ka imaanaayo la soo
                dhaweynaayo, iyagoo heesaha qaadaaya cayaarahana tumaaya, ubaxana
                ruxaaya ayaa goobtaa la geeyaa. Meel marinta iyo fulinta hawsha ubaxa
                waxaa u xilsaarnaa wasaaradda Waxbarashada, Ururka Dhalinyarada iyo
                madaxda maamulka gobolada iyo degmooyinka.</p>
            <h4 id="gabagabadii-oo-kooban">Gabagabadii oo Kooban</h4>
            <p>Axdigii Golihii Sare ee Kacaanka qaaday 21kii Oktoobar 1969kii
                qodobkiisa todobaad, wuxuu dhigaayey in doorasho madax bannaan la qaban
                doono marka ay habboonaato, hadaba ma waxaynu oran karnaa 21kii sano
                marna suura gal ma noqon in doorasha la qabto? Jawaabtu waa maya. Taasi
                waxay marag u tahay beentii iyo ballan furyaddii Maxamad Siyaad shacbiga
                u sheegay.</p>
            <p>Markuu guddoonsaday geeri ku timaada iyo xoog lagaga qaado mooyee in
                aanu si kale xukunka uga degeyn, khudbad uu jeediyeyna wuxuu ku yiri,
                “Xukunka xabbad baan ku qabsaday.” Wuxuu dhistay oo samaystey deyr adag
                oo ku meersan iyo gaashaandhig xoog leh oo ka dhisan saddexdii ciidan ee
                Kacaanka ka hor jirey oo tiradooda iyo tayadooda aad loo kordhiyey,
                sidaan ku xusnay fasalka xaggee ku dambeeyeen Ciidamadii Xooga Dalka iyo
                afartaa ciidan oo aan habkii loo dhisay ka soo hadalnay, shacabkii
                Soomaaliya oo dhan waxaa laga dhigay maqal waxaraad, oo mareeg ku xir
                xiran ama ari xera ku jira oo ay askar xera ciidan ku jirta oo
                saraakiisha xukuntaa dusha sare ka ilaalinaayaan. Golayaashii iyo
                guddiyadii uu dhistay oo daacadda u ahaa sida Golaha Sare ee Kacaanka,
                Guddiga Siyaasadda iyo Golaha Dhexe ee X.H.K.S, Golaha Shacbiga, Golaha
                Wasiirada, Guddiga Difaaca iyo Nabadgelyada Qaranka, iyo guddiyadii kale
                oo iyaga hoos imaan jiray, iyagoo adeegsanaaya ciidamadaas iyo ururada
                iyo kooxaha aanu fasalka dambe kaga hadli doono ayagoo Maxamad Siyaadna
                maangaabka iyo ma kasta ugu sheegaaya ama u sawiraaya in uu yahay kan
                noloshooda iyo jiritaankooda bad baadiyey. Si kastaba maamulka dawladdii
                Maxamad Siyaad ha ahaadee waxaa taagaarey oo uu awooda ku helay lix
                arrimood oo kala ahaa:</p>
            <ul>
                <li>Dawladii rayidka ahayd oo uu xukunka ka qabsaday oo xilligaa aad loo
                    necbaa.</li>
                <li>Mabda’a Hantiwadaaga oo xiiso loo qabay.</li>
                <li>Xukunka askari iyo kaligii-taliska oo aan dadku waayo arag u
                    ahayn.</li>
                <li>Dawladdii Kacaanka oo todobadii sano ee hore muujisay wax qabad aad
                    shacbigu ugu bogey.</li>
                <li>Waxaa si hagar la’aan ah u taageeray dawladihii Hantiwadaaga ahaa,
                    siiba dhinaca siyaasadda, dhaqaalaha iyo dhismaha ciidamada.</li>
                <li>Isagoo awoodii dalka oo dhan, siyaasaddii, dhaqaalihii, ciidamadii
                    iyo taladiiba dhinac kasta ha ahaatee gacantiisa ku ururshay, waayadii
                    danbe maamulkii dawladda oo dhan guud ahaan waxaa waajib lagaga dhigay
                    18ka gobol oo Jamhuuriyaddu ka kooban tahay iyo 92ka degmo oo goboladaas
                    hoos yimaada in 24kii saacadoodba wixii ka dhaca ama ku soo kordhay iyo
                    waxay ku sugan yihiin warbixintooda oo tafa tiran laba saac oo duhurnimo
                    ka hor madaxweynaha hortiisa laga akhriyo hawl kasta ha hayee, kadibna
                    amaradiisaa la sugaa, dhacdooyinka degdegaana hurdada ayaa looga toosin
                    jirey. Marka kaliyoo qof mucaarid ah la maqlaa waa marka shakhsiyaad
                    golayaashaas ka mid ahaan jiray oo shaqadii laga eryey intey dalka ka
                    baxsadaan oo dibadahaas qaxooti ka noqdaan ideecadaha dibadaha kasoo
                    hadal wareys ah ka sheegaan.</li>
            </ul>
            <h3 id="xaggee-ku-danbeeyeen-ciidamada-xoogga-dalka-soomaaliyeed">Xaggee
                ku Danbeeyeen Ciidamada Xoogga Dalka Soomaaliyeed?</h3>
            <p>1969kii markii taliskii Kacaanku awooda dalka la wareegay waxaa
                Soomaaliya ka jirey saddex ciidan oo kala ahaa:</p>
            <p>Ciidanka Booliiska Soomaaliyeed oo hoos imaan jirey wasaarada Arimaha
                Gudaha, hawshiisuna ahayd ilaalinta nabadgelyada iyo xasiloonida dalka
                gudihiisa. Taliskii Kacaanku markuu awooda la wareegay, ciidankii
                Booliiska inkastoo lagu maagacaabay ciidanka labaad ee dalka Soomaaliya
                awoodiisii waa la wiiqay, shaqadiisiina waxaa lagu koobay nabadgelyada
                shacbiga iyo gudbinta dembiyada Maxkamada Badbaadada ka baxsan iyo
                dacwooyinka madaniga ah iyo ilaalinta xafiisyada hay’adaha dawladda,
                goobaha muhiimka ah iyo safaaradaha shisheeye. Saraakiishii sar sare ee
                ciidanka Booliiska waa la kala firdhiyey oo meela kala duwan ayaa loo
                wareejiyey, maxaa yeelay? Maxamad Siyaad ciidanka Booliiska cuqdad xun
                buu ka qabay oo waa ka shakisnaa, wuxuu ahaa ciidan hab wanaagsan u
                dhisan xagga aqoonta, nidaamka iyo xagga qalabka, wuxuuna iskaashi iyo
                xiriir wacan la lahaa oo kaalmo ka heli jirey dawladda Jarmalka
                Galbeed.</p>
            <p>Ciidanka Xabsiyada oo hoos imaan jirey wasaaradda Garsoorka iyo
                Arimaha Diinta oo shaqadiisu ahayd ilaalinta maxaabiista anshaxa iyo
                adaabta dadka xiran. Ciidankaa Kacaanku tiro iyo tayoba awoodiisii waa
                kordhiyey waxaana uu magaciisii u rogay Ciidanka Asluubta Soomaaliyeed,
                waxaana lagu magacaabay ciidanka saddexaad ee qaranka, waxaana taliye
                looga dhigay Janaraal Ismaaciil Axmad Ismaaciil oo Ciidanka Xabsiyada
                taliye ka ahaa Kacaanka ka hor, waxaana maamul ahaan si gaar ah loogu
                xilsaaray daryeelka xannaanada iyo barbaarinta caruurtii lagu magacaabay
                Xarumaha Dhalinta Kacaanka oo gobolada dalka ku baahsanaa kana koobneyd
                agoon, dan yar iyo kuwo suuqyada laga ururshay oo wiilal iyo gabdhaba
                lahaa.</p>
            <p>Ciidanka Xoogga Dalka Soomaaliyeed oo hoos imaan jirey wasaaradda
                Gaashaandhigga, oo u xilsaarnaa difaaca dalka iyo ka hortagga cadowga
                dibadda, hadaba markii ciidamadu talada dalka la wareegeen waxay ku
                dadaaleen dhisidda iyo habeynta iyo ballaarinta ciidamada Xoogga Dalka,
                iyagoo la kaashaday Midawgii Soofiyeeti iyo dawladihii Shuuciga ahaa ee
                reer Bariga, Talyaaniga iyo Masar, sida runta ah waxaa dhismay ciidan
                qaran oo tiro iyo tayoba aad u heer sarreeya oo lagu tilmaami jirey kan
                ciidamada Afrikada bari ugu awooda roon, wuxuu ku hubeysnaa qalab
                wanaagsan oo casri ah, wuxuu ahaa ciidan difaaca dalka gudihiisa iyo
                dibaddiisaba hantay, shacbiga Soomaaliduna aad ayuu ugu kalsoonaa.
                Ciidamadaas habkii loo dhisay iyo nidaamkii ay saldhigyada dalka u kala
                fadhiyeen waxay ahayd sidatan:</p>
            <p>Xarunta taliska guud ee Gaashaandhigga, hogaamada ciidamada,
                talisyada ciidamada lugta, cirka iyo badda waxay ahayd magaala madaxda
                Muqdisho, saldhigyada qaybaha ciidamada waxaa laga dhigay lix qaybood oo
                ku kala baahsan gobolada dalka, qayb walbana waxaa loo dhamaystiray
                wixii baahi ciidan ahaa sida qalab, saad iyo noocyada ciidanka waxayna u
                kala fadhiyeen sidatan, annagoo raacayna taariikhaha lagu kala
                magacaabay sidey u kala horreeyeen:</p>
            <ol type="1">
                <li>Qaybta 54aad oo loogu magacdaray maalintii calanka Soomaalida la
                    taagay 1954kii saldhigeeduna wuxuu ahaa magaala madaxda gobolka Nugaal
                    ee Garoowe.</li>
                <li>Qaybta 26aad oo loogu magacdaray 26ka bisha Juun oo ku beegan
                    maalintii dhanka waqooyi ee Soomaaliya gobanimada ka qaatay gumaysigii
                    Ingiriiska 1960kii saldhiggooduna wuxuu ahaa magaala madaxda gobolka
                    Waqooyi Galbeed ee Hargeysa.</li>
                <li>Qaybta 60aad oo loogu magac daray 1dii Luulyo 1960kii markii
                    gobolada koonfureed gobanimada ka qaateen gumaysigii Talyaaniga,
                    gobolada waqooyi iyo kuwa koonfureedna midoobeen, Jamhuuriyadda
                    Soomaaliyana ay dhalatay, saldhiggiisuna wuxuu ahaa magaalo madaxda
                    gobolka Bay ee Baydhabo.</li>
                <li>Qaybta 21aad oo loogu magacdaray 21kii Oktoobar 1969kii markii
                    Ciidamada Qalabka Sida talada dalka la wareegeen, saldhiggiisuna wuxuu
                    ahaa magaalo madaxda gobolka Galgaduud ee Dhuusamareeb.</li>
                <li>Qaybta 27aad oo loogu magac daray 27ka Juun maalintii Jamhuuriyadda
                    Jabuuti gobanimadeeda ka qaadatay gumaysigii Faransiiska 1977kii
                    saldhiggiisuna wuxuu ahaa magaalo madaxda gobolka Togdheer ee Burco,
                    waxaana qaybtaas la dhisay markii dagaalada sokeeye ee gobolada waqooyi
                    ka bilowdeen 1988kii.</li>
                <li>Qaybta 77aad waxaana loogu magac daray markay Soomaalidu dagaalka
                    iyo dirirta la gashay dalka Itoobiya 1977kii, iyada oo taageereysa
                    jabhadii Xoreynta Soomaali Galbeed iyo Soomaali Abbow, waxaana
                    saldhiggiisu ahaa magaalo madaxda Muqdisho, hase yeeshee qaybtaa waxaa
                    loo dhisay in lagu ilaaliyo kursiga Maxamad Siyaad waxaana taliye looga
                    dhigay wiilkiisa Maslax Maxamad Siyaad.</li>
            </ol>
            <p>Ciidankii Xoogga Dalka Soomaaliyeed oo habkaa iyo hannaankaa u
                dhisnaa 1960kii ilaa 1990kii, waxaa dhismihiisii kala daatay,
                nidaamkiina lumay, lixaadkiisiina si tartiib tartiib ahna u bur buray
                1988kii ilaa 1990kii sidaana waxaa sabab u ahaa saddex arimood oo kala
                ahaa: qabiil, caddaalad darro iyo maamul xumo. Haddaan faalo gaaban ka
                bixino sidey u kala daateen:</p>
            <ol type="1">
                <li>1978kii wixii ka dambeeyey waxaa ciidamadii maamulkoodii dhex galay
                    siyaasad qabiil oo ku dhisan u eexasho, iyo nin jecleysi, kala gur iyo
                    kanaa ku xiga, dabadeedna waxaa qiima beelay xeerkii ciidamada lagu kala
                    hagi jirey, talose waxay faraha ka baxday markii dable askari Mareexaan
                    ahi u goodiyey gaashaanlihii guutada u sarreeyey oo nin kastaa oo
                    qabiilka Mareexaanka ku abtirsadaa uu noqday kan wax xakuma oo aan la
                    xakumin waxaa lumay hab maamulkii ciidan iyo amar kala qaadashadii
                    ismaqalkii iyo kala dambeyntii ciidannimo.</li>
                <li>Waxaa lagu tagrifalay mushaharkii iyo raashinkii ay ciidamadu xaqa u
                    lahaayeen markay dhawr bilood waayeen ka dibna la ogaadey in saraakiishu
                    u tashadeen, ciidamadii waa kala tageen, taliska sarena markay bishu
                    dhamaato warbixinta waxaa ioogu gudbiyaa, “Taliye ciidamadu waa dhan
                    yihiin,” waayo? Kuwa tegey mushaharkoodii, raashinkoodii, gunadoodii iyo
                    waxay hanti qaadan jireen oo dhan maalinta lasoo qaado waxaa qaybsada
                    saraakiisha ciidamada iyo hawl wadeenadooda oo gurya ku dhista ama ku
                    qayila kuna tamashleeya.</li>
            </ol>
            <p>Taasina waxay keentay in ciidamadii qaranku habeenkii xeryaha ka
                guureeyaan oo magaalooyinka u shaqo doontaan si ay naftooda ku
                badbaadiyaan iyadoo dawladda Itoobiya xuduud beenaadka dagaalo iyo
                qalalaaso ka wado. Hadaba ciidan waxaa lagu wadaa caddaalad, garsoor,
                xeer iyo xaq dhawr iyo iyagoo aan loo kala eexan, jeerkii Daraawiishi
                calankeedii sii galbanaayey rag badan oo Sayid Maxamad ay qaraabo iyo
                xigto ahaayeen ayaa xaruntii ka tegay, iyagoo caddaalad darro ka
                tirsaday, ka dibna Sayidkii wuxuu mariyey gabay habaar iyo calaacal ah
                oo hal ku dhiggiisu ahaa:</p>
            <p>Iga carare nimankaan lahaa waa cad kaa baxaye<br />
                Cududaha ka jaba oo Ilaah idiinma caynaansho.</p>
            <p>Cali Dhuux Aadan oo Sayidka xiniif colaadeed ka dhexeysay ayaa wuxuu
                dareemay in wadaadkii calaacalay, wuxuu mariyey gabay oo uu Sayid
                Maxamad ku cambaareynaayo, hase ahaatee uu ku tusaaleeyey caddaalad
                darrada iyo garsoor la’aanta madaxda ciidamada, waxaa ka mid ahaa
                tuducyadaan, wuxuu yiri:</p>
            <p>Rag caddaalad waayaa sidii cawsha kala yaacye<br />
                Haddii cayaayir lagu laynaayo oo coodkii laga qaaday<br />
                Miyuu ciidmayaa awgayoow cararyey maad deysid<br />
                Colkaba hiirad baa kuu garwada waana cadowgaaye<br />
                Cabbanidaa wadaadkoow maxaa kaa calaacaliyey?</p>
            <p>1982kii wixii ka dambeeyey waxaa la qaaday olole loogu magac daray
                Raaf, waxaa khasab lagu qab qabtay boqolaal iyo boqolaal dhalinyaro ah
                oo da’doodu yar tahay oo u badan suuq joog iyo beeraley tacbata ah iyo
                reer miyi xoola raacato ah, waxaa la siiyey tababar gaaban dabadeedna
                waxaa loo kala direy xeryaha ciidamada ee gobolada dalka, taasina waxay
                keentay in tayadii, haybaddii iyo wax qabadkii ciidamadu hoos u dhacaan.
                Nasiibdarro waxay noqotay markii dagaalada qabaa’ilku ka dhex qarxeen in
                askari kastaa daraja kasta ha lahaadee ku biirey qabiilkii uu ka
                dhashay, kadibna dagaaladii si toos ah uga qayb gaiay, dabadeedna
                haybaddiisii ciidan iyo martabaddiisii wax qabad iyo difaacii jiritaanka
                qaranka ee loo abuuray halkaa ku baaba’day, hadaba su’aashii ahayd,
                xaggee ku dambeeyeen ciidamadii Xoogga Dalka Soomaaliyeed? Jawaabteedii
                waxay tahay, hubkii xad dhaafka ahaa ee dawladdii Siyaad Barre Raashiya,
                Ameerika, Itaaliya, Jarmalka, Shiina, Kuuriya, Roomaaniya, Masar iyo
                meelo kale oo adduun weynaha ka mid ah ka keentay markay qabaa’ilku
                boobeen mid culus iyo mid fududba waa kuwaa ciidamadii Xoogga Dalku ku
                dagaalamaaya iyagoo qabaa’ilkii kala hoggaaminaaya.</p>
            <h4 id="faalla-gaaban">Faalla Gaaban</h4>
            <p>Waxaa caada joogta ah noqotay haddii qof meel madax looga dhigo ama
                xukuumadi talis ka horreeyey talada kala wareegto in qofkaasi ama
                xukuumadaasi kuwii ka horreeyey ku tilmaamaan in ay ahaayeen khaa’imiin,
                musuq-maasuq, maamulxumo, tagrifal iyo danaysi sameeyey iyaguna isu
                muujiyaan daacad wixii lagu gafey ama la qalloociyey hagaajinaaya hase
                ahaatee taladu waa isla tii.</p>
            <p>Haddii qof hawl isu diro waxaa la arkaa ama suuragal ah haddaan
                waqtiga iyo duruufaha jiraa u ogolaan in aanu hawshaa ka jibakeenin ama
                ka gungaarin, sidaa darteed qaybtan koowaad waxaanu si kooban uga
                hadalnay taariikh murtiyeed kooban, dulmar ku saabsan dawladdii rayidka
                ahayd taliskii Kacaankii guusha ku billowday, hase ahatee guuldarradu ka
                dambeysay, qayb ka mid ah hab maamulkii taliskaa iyo tallaabooyinkuu
                qaaday kuwa gurracan iyo kuwa toosan qofba siday la tahayba.</p>
            <h2 id="qaybta-2aad">Qaybta 2aad</h2>
            <p>Hawlgalladii Lagu Dumiyey Dawladdii Soomaaliya<br />
                Bayaankii Muqdisho ee 15/5/1990kii<br />
                Wallee ina-Ragow Tala Adduun Taada uun Maaha<br />
                Waxa Soo Socda Nimaan Garani Waxa Jooga ma Garto<br />
                Maxaa Dhaliyey Dagaalkii Abgaaliyo Gaalgale?<br />
                Kacdoonkii Muqdisho 30/12/1990kii<br />
                Muqdisho iyo Maamulkii Ururkii Yuu.Es.Sii</p>
            <h3 id="hawlgalladii-lagu-dumiyey-dawladii-soomaaliya">Hawlgalladii Lagu
                Dumiyey Dawladii Soomaaliya</h3>
            <p>1979kii ilaa 1990kii dhamaadkiisii waxaa dawladdii Kacaanka soo food
                saaray shaqaaqooyin siyaasadeed, fara gelin shisheeye iyo daggaalo ururo
                qabiil ku dhisani hoggaaminaayaan, sidaa awgeed dawladdii waxay yeelatay
                saddex cadaw oo iskaashaday kalana ahaa:</p>
            <ul>
                <li>Cadawga koowaad oo ahaa gumaysiga reer Galbeedka.</li>
                <li>Cadawga labaad oo ahaa dawladdii Itoobiya oo Mingisto hogaamiyaha ka
                    ahaa.</li>
                <li>Cadawga seddexaad oo ahaa ururo hab qabiil ku dhisan oo xukun doon
                    ahaa.</li>
            </ul>
            <p>Haddaan sadexdaas cadaw mid walba hawlgalkiisii gaar ahaan faallo
                gaaban uga bixino sidey kala ahaayeen iyo mid waliba siduu uga qayb
                qaatay dawladda duminteedii waa sidatan:</p>
            <h4 id="reer-galbeedka">Reer Galbeedka</h4>
            <p>Sidaan meelo kale ku xusnay dagaalkii labaad dhamaadkiisii wixii ka
                dambeeyey, markii caalamku u qaybsamay reer Galbeed oo Mareykanku
                gudoomiye ka ahaa iyo reer Bari oo Itixaadkii Soofiyeedka guddoomiye ka
                ahaa. Waxaa soo ifbaxay siyaasad cusub oo ku salaysan beretan iyo kala
                jiidasho ummadaha adduunka deggan, taasina waxay dhalisay dagaal qabow
                oo hadba dhinacaad la jirto mooyee dhinaca kale ku boqon gooyo, sidaa
                awgeed 30kii sanadood ee Soomaaliya gobanimada qaadatay waxay ku dhex
                jirtey kala jiidasho labadaa quwadood oo caalamka ku tartamayey.</p>
            <p>1962kii ilaa 1978kii Jamhuuriyaddii Soomaaliya tallaabaday qaaddaba
                waxaa turunturo iyo hagardaamo ku hayey Mareykanka iyo dawladaha reer
                Galbeedka iyagoo u aaneynaayey in ay dhinaca Shuuciyada u janjeeraan,
                sidaa awgeed waxay ka curyaamiyeen dhinac kasta oo horumar ah, xagga
                dhaqaalaha, xagga aqoonta iyo waxbarashada.</p>
            <p>1978kii ilaa 1988kii waxaa dhabarka tumaati kaga hayey dawladihii
                Hantiwadaaga ahaa, ayagoo ku colaadinaayey in ay reer Galbeedka wax la
                qabsadeen, waxay adeegsadeen dawlada Hantiwadaag ahaa sida. Itoobiya,
                Liibiya iyo Yamantii Koonfureed, hase ahaatee waayadii dambe dawladaha
                reer Galbeedka qaarkood waxay u bareereen fara gelin toos ah in ay ku
                sameeyaan arrimaha gudaha ee dalka Soomaaliya, si ay Siyaad Barre oo
                xukunkiisii dheeraaday meesha uga saaraan, waayo? Wuxuu ku noqday laf
                dhuunta u gashay.</p>
            <p>Hadaba dawladdii Kacaanka ee keligii taliska ahayd waxaa la saaray
                cadaadis iyo culays dheeraad ah, waxaa dadweynaha iyo dawladdii laga
                dhex abuuray fidmad isku dir iyo iska horkeen, waxaa lagu afuufay
                dicaayad been abuur ah oo looga gol lahaa in siyaasadda dawladda
                khalkhal la geliyo ama lagu majara habaabiyo, shacbigana laga horkeeno,
                iyagoo arrimahaa la kaashanaayey kooxo xukun doon ahaa oo mucaarid
                sheeganaaya iyo shakhsiyaad dhuuni raac ah, hase yeeshee khaa’imiin
                ahaa.</p>
            <p>Sida runtaa dawladaha hodonkaa idaacadahoodii waayadii dambe waxay
                noqdeen hub khatar ah oo loo adeegsado fulinta danaha siyaasadeed iyo
                danaha dhaqaale oo ay ku leeyihiin wadamada soo koraaya, waxaa loo
                baxshey Wadamada Dunida Saddexaad ee saboolkaa. Dawlad kastaana waxay
                leedahay goldaloolo lagaga duulo ama deganti laga soo galo, xagga diinta
                sida Soodaan, xagga dhaqaalaha sida Yaman, xagga qabiilka sida
                Soomaaliya. Cadawgii gumaysigu kala daadinta dawladdii Soomaaliya wuxuu
                u adeegsadey hubkii ugu khatarsanaa oo ahaa qabiil dalka gudihiisa iyo
                dibaddiisaba laga aloosay, hase ahaatee waxay ahayd dawlad aad u
                feejigan awood adagna leh oo aan si fudud loo liicin karin waxay
                gumaysiga isaga qabteen, hangool faraar leh, hase yeeshee markay muddo
                gilgilaayen ugu dambeystii waxay ku guuleysteen laba duulaan oo kala
                ahaa:</p>
            <ul>
                <li>duulaan boqna-goyn ah oo dawladda Itoobiya soo qaaday.</li>
                <li>duulaan arbushaad ah oo urura qabiil ku dhisani soo qaadeen.</li>
            </ul>
            <h4 id="itoobiya">Itoobiya</h4>
            <p>Bishii Maarso 1978kii markii ciidamada Soomaaliya ka soo baxeen dalka
                Itoobiya gaashaanbuurtii Waarso oo Soofiyeedku oday ka ahaa waxay
                qorsheeyeen sidii Maxamad Siyaad xukunka looga tuuri lahaa waddankana
                Hantiwadaag looga dhisi lahaa, waayo? Waxaa jirey kooxo aan yarayn oo
                mabda’a Hantiwadaagga aaminsanaa, arrintaa waxaa loo xilsaaray dawladda
                Itoobiya iyo laba dawladood oo Carab ah, Liibiya iyo Yamanta Koonfureed
                oo labaduba xiriir wanaagsan la lahaa dawladihii Shuuciga ahaa, gaar
                ahaan Itixaadkii Soofiyeedka. Hawl fuliye waxaa laga dhigay madaxweynaha
                Itoobiya Mingisto Hayla Maryam, waxaa loo dejiyey qorshe dhaqaale oo
                lagu hawlgeliyo iyo hab siyaasadeed oo lagu duulo.</p>
            <p>Mingisto Hayle Maryam asagoo kaga aargudanaayey duullaankii Maxamad
                Siyaad Barre ku qaaday dhulka Soomaali Galbeed ee bariga Itoobiya iyo
                dawladda Soomaaliya oo taageeri jirtey jabhadihii taliskii Mingisto
                kasoo horjeeday sida Soomaali Galbeed, Soomaali Abbow, Tigrey,
                Eretariya, Oromo iyo Cafar, wuxuu dadaal wayn u galay sidii Maxamad
                Siyaad xukunka looga tuuri lahaa ama dawladda uu madaxda ka yahay
                awoodeeda loo wiiqi lahaa, sideediina wuxuu Mingisto and uga
                faa’iideystey siyaasaddii Maxamad Siyaad ku saaray khubaradii Ruushka
                iyo Kuuba kuna soo dhaweeyey Mareykanka iyo reer Galbeedka, dawladihii
                Hantiwadaagga ahaa Maxamad Siyaad waxay u arkeen munaafaq mabaadii’dii
                Shuuciga khiyaameeyey, Hantiwadaaggii uu sheeganaayeyna hadoof ahaa.</p>
            <p>Taliskii Mingisto oo hawlgalkii dawladdii Kacaanka lagu boqon
                goynaayey ammaanduule ka ahaa wuxuu gacma furan kusoo dhaweeyey kalsooni
                buuxdana siiyey shakhsiyaadkii xukunka Maxamad Siyaad ka cararay gaar
                ahaan kuwii maamulka siyaasadda ku dhex jirey iyo saraakiishii ciidamada
                ka baxsaday, taliskii Mingisto wuxuu si hagar la’aan ah u taageeray
                ururadii taliskii Siyaad Barre kasoo horjeedey sida Es.Es.Dhii.Ef,
                Es.En.Em, Es.Bii.Em iyo Yuu.Es.Sii. Wuxuu dalka Itoobiya gudihiisa ka
                siiyey saldhigyo ciidamada lagu tababaro iyo marimo ay ka duulaan,
                idaacaday wararka iyo dicaayadaha ka baahiyaan, waxaa si hab qabiil ah
                gacanta loogu haadiyey albaabadana loo furay askartii ciidamada Xoogga
                Dalka ka baxsatay iyo dadkii kale ee dawladda ku kacsanaa.</p>
            <p>Mingisto iyo dawladihii la shaqeynaayey waxay ku dhaqaaqeen wax kasta
                oo ay u arkeen in dawladda Soomaaliya lagu majaxaabin karo, ama
                awoodeeda lagu wiiqi karo, xagga siyaasadda, xagga dhaqaalaha iyo
                difaaca. Taliskii Mingisto wuxuu soohdin beenaadda ka abuuray qas iyo
                qalalaase dagaal oo ku wajahan qabaa’ilka Soomaalida ee dawladda Siyaad
                Barre daacadda u ahaa, wuxuu dagaal geliyey horrimo Soomaali ah oo magac
                jabhadeed huwan oo ciidamada Itoobiya ay taageeraayaan, waxay weeraro
                isdaba joog ah ku qaadeen meela bartilmaameed ah, waxay qabsadeen labo
                degmo oo soohdinta xiga: Galdogob iyo Balanballe, waxay abaabuleen kooxo
                wax arbusha iyo kuwo ku dhifoo ka dhaqaaq ah, waxay kaloo weeraro cirkaa
                ku qaadeen gobollada waqooyi sida magaalada Hargeysa iyo Boorama.</p>
            <p>Hadaba sidaa awgeed dumistii Jamhuuriyadda Soomaalida waxaa safka
                hore kaga jirey taliskii Mingisto Hayle Maryam madaxda ka ahaa oo sida
                runtaa qayb weyn ka qaatay iska horkeenka shacbiga Soomaalida 12kii
                sannadood ee u dhaxeysay 1978kii ilaa 1990kii.</p>
            <h4 id="ururadii-qabiil">Ururadii Qabiil</h4>
            <p>Ururadii mucaaridka ahaa oo dawladdii Siyaad Barre ka horjeedey waxay
                ahaayeen laba qeybood: qayb ka kooban afar urur oo hubeysan oo dalka
                dibadda ka jirta oo reer Galbeedka iyo Itoobiya dabada ka soo riixayeen
                kuwaasoo si joogta ah soohdinta Itoobiya iyo Soomaaliya u dhaxaysa
                dagaallo ka soo qaadaayey, iyo qayb dalka gudihiisa joogta oo habeen iyo
                maalin been iyo barabagaan maldahan afuufaaya oo sida runtaa shacbiga
                dhexdiisa ka abuuray cudur qabiil ku salaysan iyo nacayb dawladda ku
                wajahan iyo jaahwareer, subaxdii waageedu baryaba waxaa dadweynaha loo
                sheegaa warar been abuur ah oo dawladda laga faafinaayo iyo dicaayad aan
                sal iyo raad midna lahayn, waxaa meel walba lagu bantookhay lacag
                laaluush ah si maamulka dawladda iyo ilaha dhaqaalaha ee waddanka loo
                curyaamiyo, waxaa suuqa madaw loo bedeley badeecaddii iibka ahayd iyo
                ganacsigii gudaha, waxaa ciriiri la geliyey nolol maalmeedkii shacbiga,
                xataa lacagtii adkeyd Doolarka ahayd ee dawladdu ugu tala gashay in
                ganacsatadu badeecad dibadaha kaga keenaan markay lacagtii bangiyada ka
                qaateen waxay dib uga sarrifteen suuqa madaw si badeecaddii dibadda ee
                dalku uga baahnaa loo waayo dabadeedna dawladda eeda dusha looga
                saaro.</p>
            <p>Waxaa la xannibay shidaalkii wadanka oo qaybintiisa tashiil la
                geliyey si baabuurtii safaf dhaadheer u gasho oo dadweynaha dhibaatadu u
                taabato ka dibna dawladda loo haaraamo, waxaa gaabis laga dhigay
                dhuumihii ceelasha biyaha soo qaadi jirey, waxaa mugdi laga dhigay
                magaalooyinkii waaweynaa sida caasimadda Muqdisho oo nalkii khal khal
                laga geliyey, waxaa la bixin waayey canshuurtii dawladda, wixii la
                bixiyeyna waa la leexsaday, sidaan dhowaan soo xusnay markii ururka
                Es.Es.Dhii.Ef iyo ciidamada Itoobiya qabsadeen magaalada Galdogob
                sarkaal ammaanduulayaashii ururkaa ka mid ahaa ayaa Maxamad Siyaad madax
                uga dhigay Wakaaladdii Xoogga Korontada, markaasaa magaaladii Muqdisho
                nalkii ka damey. Abgaalka oo markay wax qoonsadaan aragtidooda shirib ku
                muujiya waxay yiraahdeen:</p>
            <p>Ninkii Galdogob go’doomiyaa gudcur ka yeelay gobolkaan.</p>
            <p>Intaas oo dhaqaale curyaamin ah iyo in ka badan oo aanan xusin waxaa
                looga gollahaa in dawladda iyo dadweynaha la iska horkeeno, si shacbiga
                dawladda loogu kiciyo. Hase ahaatee waxaa laga dheefay gablan iyo gurya
                ba’ay. Hadaba ururadaasi siday kala ahaayeen iyo urur walba taariikhdii
                la aasaasay iyo isbahaysigii qabiil oo uu ka koobnaa iyo urur waliba
                ujeedaduu lahaa iyo hadafkiisa siyaasadeed wuxuu ahaa, iyagoo faah
                faahsan faalo dheerna laga bixiyey waa sidatan soo socota.</p>
            <h5 id="ururka-es.es.dhii.ef">Ururka Es.Es.Dhii.Ef</h5>
            <p>Maxamad Siyaad Barre markuu xukunka dalka la wareegey wuxuu aad uga
                cabsi qabay in siyaasiyiinta qabaa’ilka Majeerteen ay majaxaabiyaan ama
                kursiga ka qaadaan, waayo? Waxay lahaayeen waayo aragnimo siyaasadeed
                iyo awood dhaqaale oo ay wax ku inqilaabi karaan, Ciidamada Qalabka Sida
                iyo maamulka dawladana xoog bey ku lahaayeen, sidaa awgeed sannadadii
                hore oodduu ka rogtey il dheerna waa iskaga eegaayey, waxaa soo baxday
                hal qabsigii ahaa</p>
            <p>Majeerteenku albaabka yey kasoo gelin ee daaqada kala hadal.</p>
            <p>Sida runta inkastoo dalka cadaadis iyo cabburini ka jirtey wax
                dhibaato ah oo xilligaa Majeerteenka gaar u ahaa ma jirin, waxaase jirey
                saraakiil ciidamada ka tirsanaa oo markii dagaalkii Itoobiya laga soo
                noqday Hargeysa iagu laayey iyo kuwo inta laga shakiyey shaqadii
                ciidamada laga eryey iyo rag siyaasiyiin hore ahaa iyo saraakiil
                ciidamada ka tirsanaa oo la xir xirey sida Janaraal Maxamad Abshir
                Muuse, Gaashaanle Sare Axmad Ismaaciil Boqor, Gaashaanle Sare Jaamac
                Cali Jaamac, Gaashaanle Sare Cabdullaahi Faarax Hoolif iyo Dktr. Yuusuf
                Cismaan Samatar Barda-Cad.</p>
            <p>20kii sanadood ee taliskii Kacaanku talada dalka hayey intii badnayd
                nimankaasi xabsiga ayeey ku jireen iyagoo aan maxkamad la geyn qaar
                kalena xabsiyo dheer ayaa lagu kala xukumay, sideedana waxaa jirtey in
                Maxamad Siyaad guud ahaan qabaa’ilka Hartiga shaki weyn ka qabay siiba
                Majeerteenka, wuxuu ku qaaday xarbi dadban, cadaadis iyo caga jugleyn
                xoog leh. Hase ahaatee iyaguna waxay ka shakisnaayeen
                daacadnimadiisa.</p>
            <p>1978kii markii ciidamadu kasoo noqdeen dagaalkii Itoobiya bishii
                Abriil magaalada Muqdisho waxaa ka dhacay afgembi fashilmay oo ay
                abaabuleen koox saraakiil ah oo ciidamada Xoogga Dalka Soomaaliyeed ka
                tirsanaa una badnaa qabaa’ilka Majeerteen gaar ahaan Cumar Maxamuud,
                badidoodii waa la qab qabtay waana la xiray qaarna waa baxsadeen,
                afgembigaa ujeedadiisu waxay ahayd dhallinyaro hawo xumo qaaday oo ku
                fekeray in ay Maxamad Siyaad xukunka kala wareegaan ee wax Majeerteenku
                u dhan yahay ama kooxdaa askarta la ogaa maahayn.</p>
            <p>Ciidamadii afgembigaa ka qayb qaatay waxaa la horgeeyey Maxkamaddii
                Kawaanka Dadka oo taliskii Kacaanku ula baxay Maxkamadda Badbaadada
                Ummadda, 17 ka mid ahaa dil baa lagu xakumay intii kale xabsiyo kala
                duwan oo u dhaxeeya 15 ilaa 30 sano ayaa lagu kala xakumay.</p>
            <p>Afgembigaa fashilmay wixii ka dambeeyey Maxamad Siyaad wuxuu lasoo
                baxay dabeecaddiisii dhabta ahayd oo faashiistadii Talyaaniga uu ka
                bartay, wuxuu guud ahaan shacbiga saaray cadaadis, xabsi, daba gal,
                shaqa ka joojin iyo wax la mid ah. Waxaa la dhaqan geliyey qaanuun
                diidaaya in saddex qof isu timaado, taasna waxaa ka dhashay in dadkii
                kala ugaaroobo oo wax wada shaqeeya iyo wax is aamina la waayo. Bil ka
                dib xukunkaa Maxkamadda Badbaadada Maxamad Siyaad Barre wuxuu tegay
                magaalo-madaxda gobolka Mudug ee Gaalkacyo. Shirar kala duwan buu
                magaalada ku qabtay. Ugu horreyntii wuxuu la shirey odoyaasha qabiilka
                Habargidir oo aan xilligaa iyaga iyo dawladda wax xumaan ahi dhex ool
                isagoo ku xumaynaaya Majeerteenka, markii xigayna wuxuu la shiray
                maamulkii dawladda ee gobolka, ugu dambeyntiina wuxuu la shirey
                odoyaashii Majeerteenka, wuxuu halkaa ka jeediyey haddalo isugu jira
                goodi iyo faan, caga jugleyn iyo digniin iyo talooyin in la yeelaa ay la
                habboon tahay, odoyaashiina si cadaan bareer ah oo aan leex leex iyo
                gabasho lahayn bey ula hadleen, waxayna talo ku yiraahdeen: “Saraakiisha
                tala xumada iyo hawadu qaaday waxaad ka yeeleyso adey taladoodu kula
                jirtaa, hadaad leyso iyo haddaad xabsi ku xukunto, waxaanse kaa
                dooneynaa dad kale oo aan dambi lahayn in aan wax dhibaato ah loo geysan
                qabiil ahaana aan loo ugaarsan.” Ugu dambeyntiina waxaa hadalkii lagu
                gaba gabeeyey laba qodob oo sida runtaa haddii lagu dhaqmo wax tar noqon
                lahaa:</p>
            <ul>
                <li>Maxamad Siyaad wuxuu madaxdii iyo odoyaashii ka balan qaaday in uu
                    saraakiisha dhalinyarada ah oo tala xumada ku kacday dilkooda ka fiirsan
                    doono, dad aan dembi lahaynna in aan waxyeelo loo geysan.</li>
                <li>Odayaashiina waxay ka balan qaadeen in ay Kacaanka la shaqeyn
                    doonaan taageero buuxdana siin doonaan.</li>
            </ul>
            <p>Eebow maxaa xigi? Gablan tala adduuney maxey galaba heer joogtey? In
                kastoo sidaa la isku afgartay, odoyaasha Mudug degani shaki weyn bey
                balanqaadkiisa ka qabeen, waayo? Waxay u yiqiineen qoor iyo xero laawe
                runta ka fog, markuu Xamar ku soo laabtay, wuxuu la tashaday Golihii
                Sare ee Kacaanka, wuxuu fali lahaaba waxaa la hordhigay qaanuun aan la
                dhaafi karin oo ay horey u degsadeen 1971kii laguna fuliyey kooxdii ay
                ka mid ahaayeen Janaraal Maxamad Ceynaanshe Guuleed, Sarreeye Guuto
                Salaad Gabeyre Kediye iyo Gaashaanle Cabdiqaadir Dheel Cabdulle,
                kuwaasoo sida runtaa afgembiga lagu eedeeyey tuhun kaliya ahaa oo aan
                fal bareer ah ku kicin, waxaa lagu doodey kuwani fal cad bey ku kaceen,
                askar badanna wey laayeen, hanti dawladeed bey bur buriyeen, Kacaankana
                waa ka hor yimaadeen, abaalkoodu waa in xukunkii Maxkamadda Badbaadada
                la fuliyo, waa in la laayaa, hantidoodana lala wareegaa, haddii kale
                waxaa loo arkaayaa in kuwii horena qabiil ahaan loo laayey kuwaanna
                qabiil ahaan loo daayey.</p>
            <p>Sidaa daraadeed ballankuu soo qaaday Maxamad Siyaad daaqadduu ka
                tuurey, 17kii sarkaal oo dilka lagu xakumay waa la laayey*, hanti waxay
                lahaayeena waa lala wareegey, guuli taa kama dhalan. Xaalaadii waa sii
                qasantay, ciidamo badan baa xeryaha ka yaacay, shaqaale fara badan baa
                fakaday, kuwo dibadda jirey baan soo noqon. Majeerteenka oo markii hore
                ula booc ah loogu kubaayey cadaadis xun baa la saaray madaxdoodiina daba
                gal adag baa lagu sameeyey qaar baddanna waa la xirxirey. Ciidamadii
                sirdoonka waa la hawl geliyey. Gobolka Mudug waxaa ka muuqday gedood
                lagaga xun yahay kooxdaa dhalinyarada ahayd dilkoodii iyo isbedel
                Kacaanka ka horjeeda.</p>
            <p>Taasi hadey dhacday xeryihii ciidamada ee gobollada waxaa laga soo
                dhex saaray wixii saraakiil ahaa ee Majeerteen ku abtirsada oo Muqdisho
                lasoo geliyey, askartiina waxaa laga dhigay ilaaliye iyo la-ilaaliye,
                dadkii Mudug daganaa waxaa loo direy ciidamo abaalkooda mariya, waa sida
                hadalkaa loo yiriye, ciqaab kulul oo aan naxariis iahayn baa loo geystey
                sida garaacid, xarig iyo barkadihii biyaha oo laga bur buriyey,
                ceelashii oo laga dumiyey, taasina waxay keentay in dadkii gobolka Mudug
                degenaa soohdinta ka gudbaan oo dhanka Itoobiya u baxaan iyagoo
                nabadgelyo bidey.</p>
            <p>Gaashaanle Sare Cabdullaahi Yuusuf Axmad oo kamid ahaa saraakiishii
                Ciidamada Xooga Dalka Soomaaliyeed ka baxsadey iyo rag siyaasiyiin sare
                ah iyo aqoonyahanno aan yareyn baa dawladdii Itoobiya magan gelyo ahaan
                u galay, ka dibna waxay aasaaseen ururka la baxay Kulmis – Ururka
                Dimoqraadiga ee Badbaadinta Soomaaliya, Es.Es.Dhii.Ef, oo hab toleed
                Majeerteenka Mudug degan ka dhisan, waxaana hogaamiye jabhadda loogu
                doortey Gaashaanle Sare Cabdullaahi Yuusuf Axmad, dawladdii Itoobiya aad
                bey u soo dhaweysey, saldhig ay ka duulaan iyo idaacad ay ka hadlaan waa
                siisey. Ururkaasi wuxuu ahaa urur mucaarid ah kii ugu horreeyey oo
                halgan hubeysan kala hortaga dawladdii Kacaanka ee Maxamad Siyaad
                madaxweynaha ka ahaa, kadibna cutubyadii Ciidamada Xoogga Dalka ka
                baxsaday oo jabhadda galay iyo dhallinyaro ku biirtey weerar hubeysan
                bey dawladda kusoo qaadeen iyagoo ay hogaaminaayaan saraakiil sare sare
                oo Ciidamada Xoogga Dalka ka tirsanaan jirey iyo siyaasiyiin dalka
                gudihiisa caari ahaa iyadoo weliba ay taageeraayaan kooxo ciidamada
                Itoobiya kamid ahaa.</p>
            <p>*Bishii Oktoobar 1978kii</p>
            <p>Dhibaatooyin fara badan oo is afgaranwaagaas ka dhashay ayaa si weyn
                dalka wax ugu dhimay, xagga siyaasadda, xagga nabadgelyada xagga
                dhaqaalaha iyo xagga wada jirka bulshada, dawladdii Kacaanka la magac
                baxdayna qas iyo qalalaase, khalkhal, jaha wareer iyo daganaansho la’aan
                buu geliyey. Maxamad Siyaad Barre oo godob galay sirtiisuna ahayd ninku
                intaanu ku dilin dil, wuxuu ku tashaday in uu dagaal kala hortago, wuxuu
                dhisay jabhado hab qabiil ku habeysan oo ka kooban qabaa’ilka dega jiida
                gobolka Itoobiya xuduuda la leh si ay ula dagaalamaan jabhadaas, waxaa
                jabhadaas loo habeeyey hab ciidan, waxaa loo qorsheeyey hub, gaadiid iyo
                sahay, waxaa lagu dhex daray saraakiil ciidamada ka tirsan oo maamula,
                tababarna siiya, waxaa madaxda ciidamada gobolada fadhiya la faray wixii
                jabhadaasi uga baahdaan in la siiyo, qabiil walba waxaa lagu jeediyey
                soohdinta galbeed meeshuu ka degan yahay, waxaa ummadda Soomaalida la
                maqashiiyey waxay difaacaayaan weerarada Xabashida inta ciidamadu soo
                gaaraayaan, hase ahaatee waxaa heegan looga dhigay in ay ka hortagaan
                jabhadaas Kacaan-diidka ah.</p>
            <p>Rag waxgarad ah ayaa Siyaad Barre u tegay oo waxay ku yiraahdeen
                qabaa’ilka aad hubka siineyso ka daa, dhibaataa ka imaan doonta mar
                dambena hubka ka dhigi kari maysid. Hadaba sababihii ugu xumaa ee
                Soomaaliya iska horkeenay ama kala kaxeysay iyo dagaaladii ka dhex
                qarxay waxaa fure baas u ahaa hubkii si dadban iyo si toos ah Maxamad
                Siyaad isugu dhiibey ummadda iyadoo xaaladda Jamhuuriyadda Soomaaliya
                qasantahay. gaar ahaan gobolada dhexe dadkana dheguhu taagan yihiin,
                ayaa nin gabyaa ah oo markii hore Ciidanka Booliiska ka tagay, sida la
                sheegayna jilib hoosaadka uu ka dhashay dabka ay shidaan faraha lagaga
                gubto, magaciisana la oran jirey Khaliif Sheekh Maxamuud wuxuu mariyey
                gabey tirtirsi iyo guubaabo ah oo uu ku kicinaayo qabaa’ilka
                Jamhuuriyadda degan badankooda, isagoo ku guubaabinaaya iney dawladda
                Siyaad Barre madaxa ka yahay ku kacaan oo la dagaalamaan, gabeygaana
                waxaa loo bixiyey Hurgumo, gabeygiina waa kan, wuxuu yiri:</p>
            <p>Abshirow micnaha gabay haddaad midh iga weydiisey<br />
                Ninyahaw madluun baan ahaa maalin iyo leyle<br />
                Intasaan mud leeyahay sidii gorayadii Muune*</p>
            <p>Magliga daabo ma ahee si kale hay maleynina’e<br />
                Adduunyadaan maraameysan ee murugtey aa xiintey<br />
                Ee uu Mareexaan u kacay waa mas’alo weyne</p>
            <p>Maruuryoodayey xalay miyaan mirey calooshayda<br />
                Muskii la iga soo galay miyey dhaxani mawleysey<br />
                Goortaan wax milicsaday miyaan cara madoobaaday?</p>
            <p>Bidixda iyo midigtii miyey midiba meel aaday?<br />
                Markabkaan ku tiirsaday miyaa meeshii laga qaaday?<br />
                Maxamuud Saleebaan miyaa marada loo taagay</p>
            <p>Sidii aar muhdiyahaa miyaan micida soofaystay?<br />
                Mililkii iyo hurgumadii miyaa uurka iigu miilmay?<br />
                Ma inaan colaad maamuley dani i moodsiisey?</p>
            <p>Majeerteen Ilaah wuxuu ka dhigay malab sidiisiiye<br />
                Sida miraha doocaan* ka baxay muudsay aadamiguye<br />
                Nin waliba wuxuu mihindisaa inuu magashaaye</p>
            <p>Agoon maalka laga qaaday oo meel kastaba joogta<br />
                Mareexaanka naagaha qaboo madaxa loo saaray<br />
                Ee mudanayaashii jeclaa moodka laga yeelay</p>
            <p>Dadku mawdku way iska ogyahoo Maalig baw qoraye<br />
                Meydkiyo raqdoodii miyaa laga dul maansooday?<br />
                Sidii waxaan Muslim ahayn miyaa muxibo loo laayey?</p>
            <p>Madfacii Iyo rasaastii miyaa meel kastaaba gaaray?<br />
                Kuli miraha Daarood miyaa keen isugu miirmay?<br />
                Ma kuwaan Hartiga moodayaa soo mashxaradaayey</p>
            <p>Maangaab Dhulbahantaa miyaa nagu maraabeeyey?<br />
                Margaaguufyadii haray miyaa muruqa noo tuujay?<br />
                Muhaniga Ogaadeen miyow mamay xumaanteena?</p>
            <p>Warsangeliga maahee dadkii mayna wada meershay?<br />
                In kastey bahnimo muujiyeen sooma mayl bixine<br />
                Malkadaan ka sugaayiyo ma imaan moosinkaan rabaye</p>
            <p>Hadey ficil mayiigaan warmuhu nama muquureene<br />
                Magac iyo xadeed bey idaha kaga macaashaane<br />
                Macna ineyan noo tarin miyaa meeshii ka cadaatay?</p>
            <p>Iidoor marduuf qaada helay waa majnuun falane<br />
                Hilib maraq leh iyo roodi bey miisanahayaan<br />
                Macna dawladnimo leedahayba uma muraadaane</p>
            <p>Caynaanshe meeshii la dhigay haadku malafleeye<br />
                Mudadkiisa waa tii dugaag maalin weyn cunaye<br />
                Maskaxdiisa waa tii tukaha looga dhigay miile</p>
            <p>Nabadey macaansanahayaan way iska maan li’iye<br />
                Walee amaa magaalada Barbara dhiigu mulacleeyey<br />
                Ama sida mawaashiga ratiga meyra lagu saarye</p>
            <p>Hawiye meeluu joogaba dagaal wayska maanacaye<br />
                Maankaba ka jare raganimaad meel kasoo galiye<br />
                Maaraha Siyaad baa ka dhigay maata caana lehe</p>
            <p>Mudanihii gabeyruu ka diley oo mar soo baxaye<br />
                Abgaal oo mahiigaan ka badan jarma loo miiqye<br />
                Waxay talo ku goosteen iney moxogga diirtaane</p>
            <p>Habargidirta Mudug joogta oo macashu weynaatey<br />
                Oo la iska maamulanhayoo deyrka lagu meershay<br />
                Ee sida halaha meydabtaa la iska maalaayo</p>
            <p>Iyaba mahadhiyo way qabaan ceeb mugooda ahe<br />
                Murursadiyo Cayr iyo haddii Sacad la meeleystey<br />
                Marna inaanay maya oran kareyn kama maleyne</p>
            <p>Hadalka hayga moodina inaan maarawaa nahaye<br />
                Sidaan maantay nahay yaan la oran laga mil roonaaye<br />
                Mar uun baan mawjadaha hiriyo maayad soo kicine</p>
            <p>Nabsigaa mugdiga gudahayaa maalin heleynaaye<br />
                Carruuraha maryaadaaya iyo dumarka mawleyey<br />
                Mar uun baa marwada Maxamad qabaa noqon masalkoode</p>
            <p>Mar uun baa mid lagu meel mariyo maahir noo kiciye<br />
                Mar uun baa rag wada miigan iyo miigu soo bixiye<br />
                Mar uun baa malkada Caabudwaaq miigu soo degiye</p>
            <p>Ninkii tiisa maamulan karaa kuu muraad fala’e<br />
                Magalooti iyo lama martiyo mid iyo meygaage<br />
                Bal inaad idinku naga maarantaan wax is muhiim muhiimsiiya</p>
            <p>Afartaas intaan miim ka dayey meel ma qabadsiiyey?<br />
                Rag baa gabayga meermeeriyee marin dhac mawdiidey<br />
                Macna kalena waa hadal yaraan meesha ka caddeeyey</p>
            <p>Maraweyntii reer Cumar ahayd meher xalaaleeye<br />
                Midguhuna ma yeeleen waxay madaxa saareene<br />
                Aw Muuse gabayguu marshaa meesha soo galaye</p>
            <p>Waxba yaan macna la’aan xarago suuqa lay marine<br />
                Waxba yaan matoobi iyo shaal lay mardaadiyine<br />
                Waxba yaan dad mudanaanu nahay lay maqmaqashiine</p>
            <p>Cadadkeed mulkiyadeed hadaad xero u maageerto<br />
                Mareerkiyo galoolkiyo haddey magacley daaqeyso<br />
                Oo kureygu muraha u sido maraqu dheesaayo</p>
            <p>Ninkii maagistaadiyo fidmada muhashadeed hayso<br />
                Haddii uu martabadaadii hore sax u maleyn waayo<br />
                Marka hore mid buu kaa qalaa muunad loo dhalaye</p>
            <p>Mure hadey dhadhami weydo iyo dacar la soo miirey<br />
                Oo uu ragii maali jirey soo murbixi waayo<br />
                Mulush iyo haddey wada noqdaan moholadiin tuunsan</p>
            <p>Doqonkii maldahan wawga bixi maalin dirireede<br />
                Mar labaad rogaal weeraraa lagu majiiraaye<br />
                Oo muuqaala doonkii rag kale galab ka meershaaye</p>
            <p>Cabdulqaadir bey malafsadeen maalin duhurkiiye<br />
                Mashiigaanku goortuu dardaray mahad ma moogeene<br />
                Macaan dhereg la yahay ceebtu waa meheradiiniiye</p>
            <p>Nimankii mindida saaray baad meel la hurudeene<br />
                Oo waliba maamuus salaan ugu mihiibtaani<br />
                Inaad diini magantiis tihiin idinma moodeyne</p>
            <p>Dabadeedna muurmuursigii loogu muumal daaye<br />
                Toban iyo todoba madaxa oo uuskii laga maaxshay<br />
                Is maxamuudintisaas xubnaa loo makaabsadaye</p>
            <p>Maawigii xalwiyo lagaga tuur malawgii dheeraaye<br />
                Ciro inuusan meel roon ka dhalan wow masuul qabaye<br />
                Magaca ba’ay Ciisaan lahaa waa mintidayaane</p>
            <p>Cismaankii ismaahoorin jirey malihii beenoowye<br />
                Haddii muran dhex maro reer tolkood way is mutuxiyaane<br />
                Goortey shisheeyaha mutaan reer marti xumooyin</p>
            <p>Raggii shaarubada miiqi jirey waa makaan dumaye<br />
                Waa taad Majeerteen yar yare nagu magacawdeene<br />
                Murti hadaad lahaydeen wax tara lagu muquuneeye</p>
            <p>Ibraahiima muran bey qabaan mur iyo deebaaqe<br />
                Moortaanyihii shalay ku dhacay lagu mahlaakeeye<br />
                Dhul u dheer middii lagu dhiftey doc ula miirmeene</p>
            <p>Mardarkii shishooruhu markuu kor u muquuraayey<br />
                Allaaba waa gar gaar meel maraad ugu miciintaane<br />
                Goortii la mariyaad kalgacal wada maqsuudeene</p>
            <p>Ninba maalin baa loogu iman mahadhadiisiiye<br />
                Qoladey markaa haysataa kaga maqnaataane<br />
                Xaasidnimada maaroowdey waydin macaan tahaye</p>
            <p>Ma’wiga Cali Saleebaan haddaan mirar ka faaleeyo<br />
                Waa niman maslaxaddoodu tahay meydii iyo fooxee<br />
                Waa niman malley in ay dabtaan maanka kaga taale</p>
            <p>Waa niman aan ficil muujin karin maalin dirireede<br />
                Iyagoo malyuun iyo malyuun mirar saruu dhaafay<br />
                Waa niman masaakiin yar yara lagu masaalaaye</p>
            <p>Waa niman macnaha ay wataan lala mashquulaaye<br />
                Waa niman mucaarid iyo toos aan midna ahayne<br />
                Waa niman aan meelna uga jirin rag leeyahaye</p>
            <p>Mudankii walaashiis la dilay murugo waw koowe<br />
                Ragaa lagu malkhadayaana waa ma hurtadiiniiye<br />
                Mar uun inaad is daydaana way kaa madawdahaye</p>
            <p>Mataraariyaa lagu furaad kaligood moodeene<br />
                Goortii mir iyo mayrac iyo malafsi loo laasto<br />
                Inaad adigu marax kayda tahay wayska moog tahaye</p>
            <p>Muusiyo Ismaaciilba bahdood kama masuugaane<br />
                Mar haddey markaabida jebshaan maara laga waaye<br />
                Magli kugu dhagaayey sideed wax u maroojaane</p>
            <p>Marse haddaan kor u qeyliyoo mirar u yeer yeero<br />
                Moxorkii jeceleed haddii firimbi mawleeyo<br />
                Haddii aan magaalada Qandala oohin kula meero</p>
            <p>Madaxyada wal waleed haddey deero mulufaado<br />
                Ceelkii mareegsane haddii qiiqu mulufleeyo<br />
                Marsada iyo xeebaha haddii la isu mari waayo</p>
            <p>Maskantii haweenkiyo haddaan marashi dheer qaato<br />
                Modal la isu soo baxay haddaan muusanow kiciyo<br />
                Waxaan maanka ku hayaa inuu maata doox dhiciye</p>
            <p>Annagoo makiinada lalaayiyo moodhar ku ordeyna<br />
                Oo caradu naga muuqataan mowqifkii imane<br />
                Eebbow waxaan maaganahay yaa maslixi doona?</p>
            <p>[sawir: Khaliif Sheekh Maxamuud]</p>
            <p>Gabeygaasi qabaa’ilka qaarkood wuxuu ku noqday qaaxo feeraha gashay
                oo aan dagaal mooyee daawo kale lahayn, dawladdii Kacaankana wuxuu ku
                furay dicaayad iyo guubaabo aad u dhaawacday si looga hortagaana aanay
                isheed muuqan. 1980kii ilaa 1984kii waxaa maalin walba fooda is dara
                horimo ururka Es.Es.Dhii.Ef ka mid ah oo ay dagaal galinaayaan saraakiil
                ciidanka Xoogga Dalka Soomaaliyeed ka goosatay oo ay taageeraayaan
                ciidamada Itoobiya iyo ciidamadii Jamhuuriyadda Soomaalida, dagaallo
                ba’an baa ku dhex maray soohdinta u dhaxeysa Soomaaliya iyo Itoobiya,
                dad badan baa dagaaladaa ku dhintay ama ku dhaawacmay, ninkii gabaygaan
                soo sheegnay mariyey dagaaladaasaa lagu diley, muddo sideed sannadood ah
                soohdinta galbeed ee u dhaxeysa Soomaaliya iyo Itoobiya waxaa ka socday
                qalalaaso dagaal, hase ahaatee wax guul ah lagama gaarin.</p>
            <p>Ururka Es.Es.Dhii.Ef 1984kii waxaa dhex galay ismaan dhaaf qabiil iyo
                khalkhal siyaasadeed oo Maxamad Siyaad hirgalinteeda ka dambeeyey, wuxuu
                u kala jabay laba qaybood: qayb siyaasaddii iyo dagaaladii ka baxday oo
                waddankii dib ugu noqotay dawladdii Kacaankana la heshiiyey markii cafis
                loo fidiyey, iyo qayb dalalka dibadda qaxooti ku noqotay. Gudoomiyihii
                ururkaas Gaashaanle Sare Cabdullaahi Yuusuf Axmad waxaa lagu xiray dalka
                Itoobiya, wuxuuna xabsigaa ku jirey lix sano hase ahaatee waxaa ka sii
                daayey Jabhaddii Ii.Bii.Aar.Dii.Ef markey awoodii dalka Mingisto kala
                wareegtay 1991kii.</p>
            <h5 id="ururka-es.en.em">Ururka Es.En.Em</h5>
            <p>Haddaan taariikhda gobolada waqooyi in yar ka xusno 18841di ayaa
                gumeysigii Ingiriisku ku dhawaaqay in dhulkaasi yahay maxmiyad
                boqortooyada Ingiriiska hoos timaada oo lagu magacaabo <em>Somaliland
                    Protectorate</em>. Dhulkaasi wuxuu ka kooban yahay boqol iyo lixdan iyo
                sideed kun (168000) oo mayl oo afar gees ah, waxaa dega shan qabiil oo
                xagga abtiriska iyo haybta ku kala duwan, hase ahaatee Soomaali barax
                la’ ah oo mid walba deegaankiisa iyo xukun-hoosaadkiisa u gaar yahay,
                xilligii gobanimo-doonka iyo isku-darkii Jamhuuriyaddii Soomaalidaba
                qayb weyn baa dadkaasi ka qaatay.</p>
            <p>1980kii waxaa soo ifbaxay kooxo mucaarid ah oo qabiilka Isaaqa ka
                tirsan oo dawladda ka soo horjeedey oo dalalka dibadaha hadalla dicaayad
                ah ka faafin jirey, gacan saarna la lahaa jabhaddii Badbaadinta
                Soomaalida (Somali Salvation), hase yeeshee kuma ay kicin wax dhibaato
                ah oo dawladda cabsi geliya, in kastoo ururkaasi horseeday qas iyo
                qalalaase iyo dhibaato baaxad weyn. 1982kii waxaa magaalada Landan ee
                carriga Ingiriiska si rasmi ah looga aasaasay jabhadda la magac baxday
                Es.En.Em – Ururka Qaranka Soomaaliyeed. Maalintii ururka Es.En.Em. la
                aasaasay hadal gaaban oo uu jeediyey Xasan Wadaadii wuxuu ku yiri:
                “Ujeedada xisbigaan loo aasaasay waxaa weeye; sidaan qabno dawladda
                maanta dalka ka dhisan ma aha mid ummadda Soomaaliyeed danteeda wada,
                waa in lala dagaalamo oo la rido, kadibna dalka laga dhiso dawlad
                dimoqraadi ah oo fulisa dadku wuxuu doonaayo oo aan qabiil ku dhisneyn.”
                Hase ahaatee hadalkaasi meel mar ma noqon.</p>
            <p>Muddo gaaban ka dib waxaa saldhiggii guud loo soo wareejiyey
                dalka</p>
            <p>Itoobiya si uu xiriir toos ah ula yeesho dadka raacsan iyo siyaasadda
                dalka gudihiisa ka socota.* Taliskii Mingisto Hayla Maryam madaxda ka
                ahaa si toos ah buu ururkaas iyo ururadii kaleba u taageeray, hub iyo
                dhaqaalana waa siiyey, siyaasad ahaana si toos ah ayuu isu garab taagey,
                wuxuu siiyey saldhig ciidan iyo marima ay ka duulaan, idaacad ay
                wararkooda iyo dicaayadda ka baahiyaanna waa u ogolaaday, boqolaal
                qabiilka Isaaqa ka mid ah oo siyaasaddii dawladdii Maxamad Siyaad ka
                cararayna waxaa la siiyey magan gelyo siyaasadeed, dawladda Soomaalidana
                weeraro badan bey ku qaadeen, iyagoo soohdinta ka tallaabay, hase
                ahaatee khasaare mooyee guul kama gaarin.</p>
            <p>Arimaha ay diidanaayeen waxaa ka mid ahaa sida lagu sheegay waraaqa
                cabasha ah oo dawladdii Kacaanka loo qoray:</p>
            <ul>
                <li>In shaqaalaha maamulka xafiisyada dawladda noqdaan dadka gobolka u
                    dhashay oo kaliya.</li>
                <li>Mar haddaanay gobolada waqooyi ka jirin beero waaweyn iyo warshado
                    wax soo saar waa in ganacsiga gobolka laga dhigaa mid madax banaan.</li>
                <li>In qaxootiga faraha badan ee dalka Itoobiya kasoo jabay culeyskiisa
                    laga raro, waayo? Gobolka Hargeysa oo keliya waxaa ka oodnaa 12 kaam
                    qaxooti oo midka u tira yar ay degeneyd 15000 oo qof.</li>
            </ul>
            <p>*Jabhadda waxaa guddoomiye u ahaa Axmad Maxamad Siilaanyo oo
                dawladdii Siyaad Barre wasiirka Ganacsiga ka ahaan jirey.</p>
            <p>Si kastaba arrintu ha ahaatee dawladdii waxay ogolaatay in ganacsiga
                gobolada waqooyi xor laga dhigo oo keliya, hase ahaatee taasi waxba ma
                xallin gobolada kale qaarkoodna waa ka hinaaseen. Gabay dood iyo dana
                sheegad ah oo uu mariyey aftahan la yiraahdo Cabdulle Raage oo u dhashay
                qabiilka Abgaal oo isaguna malaha doonaayey in ganacsiga Xamar xor laga
                dhigo gabay uu mariyey tuducyadiisa waxaa kamid ahaa:</p>
            <p>Dooxada Hargeysiyo Burciyo degalka Laascaano<br />
                Daantaa galbeed iibku waa nin iyo dookhiise<br />
                Dulmi Xamar ku siman baa jiree duqa haloo sheego.</p>
            <p>1983kii wixii ka dambeeyey qabiilka Isaaqu guud ahaan wuxuu bilaabay
                banaanbaxyo iyo dagaalo taliskii Kacaanka ka horjeeda, dad badan oo
                askar iyo rayidba lahaa waa laayey, hase ahaatee xilligaa wixii ka
                dambeeyey cadaadis xoog leh baa dawladdu saartey, iyadoo dhinaca kalena
                aad ugu dadaashay in ay ogaato rabshadda iyo qulqulada waxa u sabab ah
                oo dadka kiciyey, waxay u dirtey wafdiyo is daba joog ah, wasiiro,
                saraakiil iyo guddiyaal kala duwan, si xiisadda loo dejiyo is
                afgaranshana xididkiisa loo helo. Madaxweyne Maxamad Siyaad Barre
                qudhiisu afar sano gudahood laba jeer buu Hargeysa tegey oo salaadiinta,
                culimada diinta, caaqiliinta iyo guurtida waqooyiga wada haddalo la
                yeeshay, hase ahaatee in kastoo wada xaajood jilibka loo aasay geed
                dheer iyo geed gaaban loo koray dawladduna ku dadaashay in xiisadda
                nabad gelyo lagu dhameeyo, wax garoowsho ah lama helin guulna lagama
                gaarin 1984kii ilaa 1985kii qul quladihii iyo qalalaasihii waa sii
                kordheen rag doora oo siyaasadda ku lug lahaa iyo kooxa maal qabeen ah
                oo loo arkay in ay rabshadaha abaabulaayaan qaar waa la laayey, qaarna
                waa la xiray, qaarna dalka waa ka carareen oo dalalkaa dibadaha bey u
                baxsadeen. Sida runtaa tolweynaha Isaaqa oo qabaa’ilka waqooyiga dega
                ugu tira badan wuxuu ahaa qabiil awood ballaaran leh, xagga degaanka iyo
                xagga dhaqaalaha, dawladana gacan weyn ku leh oo aan cadaadis lagu
                maquunin karin, waayo abaarta la baxday Xaaraama Cune oo gobolada
                waqooyi ka dhacday 1911kii ilaa 1912kii wixii ka dambeeyey wax dhibaato
                ahi dhulkooda kama dhicin, muddo 80 sano ka badan waxay ku
                caana-maalaayeen nabad gelyo, degenaan iyo barwaaqo, sideedana waxay
                ahaayeen shacbi aan dabeecaddii gumaysigu aad u saamayn dhaqankiisuna
                bedelmin, sidaa awgeed xagga dhaqanka iyo xagga dhaqaalahaba aad bey uga
                tanaadeen, xagga tacliintana dhanka koonfurta aad bey uga horreeyeen,
                maamulka dawladana lafdhabar bey u ahaayeen.</p>
            <p>1987kii madaxweynuhu isagoo kasoo noqday shirkii ururka Igad oo
                dawladaha Geeska Afrika degaa asaaseen oo lagu qabtay Jabuuti
                ambaqaadkii ugu horreeyey heshiis nabadeed oo dhex maray Soomaaliya iyo
                Itoobiya lagu soo qaaday, wuxuu booqasho kusoo maray Hargeysa. Hase
                ahaatee mudaaharaad baa lagu dhigay waana la dhagxiyey.</p>
            <p>1988kii markii heshiiska nabadeed Maxamad Siyaad Barre iyo Mingisto
                Hayla Maryam kala saxiixdeen ayaa labada madaxweyne wada jir u
                gudoomiyeen in jabhadaha mucaaridka ahi hubka dhigaan, dalkey magan
                gelyo ku joogaan ka baxaan, taasi ururkii Es.En.Em waxay ku noqotay
                dhaawac weyn iyo dhabar jab, dabadeedna bishii Maajo isla sanadkaas
                waxay go’aan ku gaareen guul iyo guul darro mid kasta ha kala kulmaane
                in ay gobolada waqooyi xoog ku galaan, gaar ahaan labada magaalo oo kala
                ah Hargeysa iyo Burca. In kastoo ay dawladda la diriraayeen hadana
                dagaalkaas waxay ku magacaabeen ciribtirka Daaroodka. Dagaalkaasi wuxuu
                sababay in kumanyaal dad ahi ku dhintaan, kumanyaal kalena ku
                dhaawacmaan, boqolaal kunna Itoobiya u hayaamaan oo xerya qaxooti looga
                oodo, dadka gobolada dhexe ee waqooyi degenaana badankoodii waa
                salkaceen.</p>
            <p>Magaalo madaxdii labaad ee Hargeysana waa bur burtay oo dhulkaa lala
                simay Burcana nabarro dooraa gaarey.</p>
            <p>Mar Maxamad Siyaad la waydiiyey oo lagu yiri, “Maxaad magaalada sidaa
                ugu lumiseen?” wuxuu yiri, “Kun nin oo hubeysan baa dawlad sharci ku
                dhisan soo weeraray, wadda kale nooma furnayn in aan is difaacno maahee,
                xabbaddana qolo waliba waa ridaysay yaa huba in aanu annaga
                burburiney?”</p>
            <p>Haddaan hadalka soo koobno muddo 7 sano ah ayaa qabiilka Isaaqa oo u
                mideysnaa ururka Es.En.Em dagaal kula jirey dawladdii Kacaanka, hase
                ahaatee wax guul ah oo la xusi karo kama gaarin, sida la qiyaasay dadkii
                magaaladaa ku dhintay ama ku dhaawacmay shan boqol oo kun (500000) waa
                ka badan yahay, maalka ku lumay oo mood iyo noolba leh tiradiisa lama
                sheegi karo. Bishii Janaayo 1991kii markii taliskii Siyaad Barre
                burburay ayaa ururka Es.En.Em hawl yar taladii gobolada waqooyi ee
                Isaaqu dego u qabsaday gaar ahaan magaalooyinka Hargeysa, Burca iyo
                Berbera.</p>
            <p>17kii bishii Maajo isla sanadkaas waxaa ururka Es.En.Em ku dhawaaqay
                in gobolada dalka Jamhuuriyadda Soomaaliya inteeda kale ka go’een oo ay
                yihiin jamhuuriyad iskeeda u madax bannaan oo la baxday Soomaalilaan,
                madaxna ka yahay Cabdiraxmaan Axmad Cali Tuur oo dawladdii Siyaad Barre
                danjire ka ahaa, hase ahaatee cid aqoonsatay ma jirin, qabaa’ilka kale
                ee gobolada waqooyi dagaa Isaaqa talada goosashada kuma raacsaneyn oo
                waa kasoo horjeedeen goosashada, hase ahaatee waxaa jirey shakhsiyaad
                iyagu taa u xaglinaayey.</p>
            <p>Goosashadaas dad badan baa ka xumaaday oo u arkay gef weyn oo
                midnimadii ummadda Soomaaliyeed loo geystey, hase ahaatee dad badan baa
                markii dambe u yaabay markey arkeen dagaalada burburka foosha xun iyo
                jahawarcerka Muqdisho ka dhacay, oo waxay is yiraahdeen malaha
                Soomaalida waqooyi goosashada waa ku hagaagsaneyd, hase yeeshee iyaguna
                fikradaas waa bedeleen markay meel mar noqon weydey qabiilka Isaaqa
                dhexdiisana dagaallo ka qarxeen. Madaxweynaba Cabdiraxmaan Axmad Calina
                waxaa lagu eedeeyey diktaatooriyadii Siyaad Barre iyo hab maamulkiisii
                oo kale, waxaase arrinta aad looga argagaxay markii bishii Jannaayo
                1992kii qabiilka Isaaqa dhexdooda dagaallo afar casho socday ku dhex
                mareen magaalada Burco oo 200 oo qof ku dhimatay 400 in ka badanina ku
                dhaawacantay, taladiina waxay faraha ka baxday markay magaalada Berbera
                noqotay goob dagaal oo lagu hardamo dad badanna ku dhintay dawladii la
                dhisayna badankeedii is-casishay.</p>
            <p>Haddaba in kastoo culimadii iyo guurtidii la xulay heshiis iyo
                nabadgelya si uun uga shaqeeyeen, hadana xaajada waxaa lagu tilmaami
                karaa dhuxul galool dambas huwan. Waxaase la yaab noqotay Maxamad Xaaji
                Ibraahim Cigaal oo kamid ahaa raggii halgankii gobanima-doonka qayb weyn
                kasoo qaatay, ahaana ra’iisul wasaarihii gumeysigii Ingiriiska talada
                kala wareegey, isku darkii talada koonfur iyo waqooyi 1960kii hormuudka
                ka ahaa, in uu maanta kala-qaybinta Jamhuuriyaddii Soomaaliya horseed ka
                noqday. Dhulka Jamhuuriyadda Soomaaliya oo dhan waxaa ballarkeeda lagu
                sheegaa 638000 kiilomitir oo isku wareeg ah. Hadaba ninkii taariikhdaa
                lahaa sow hawa dhac kuma aha in uu yiraahdo 168000 kiilomitir baan
                madaxweyne ka noqonaayaa?</p>
            <h5 id="ururka-es.bii.em">Ururka Es.Bii.Em</h5>
            <p>Inteynaan hoos ugu daadegin arimaha ururka Es.Bii.Em aan taariikhda
                gobolka Jubbalaan in yar ka xusno. Wuxuu soo maray marxalado kala duwan,
                wuxuu la baxay dhulkaasi inta in hubo afar magac oo midba muddo gobolka
                loo yiqiin sida laga fahmaayo suugaanta Soomaalida iyo sheekooyinka la
                kala dhaxlo iyo waraaqo ay qoreen Carabtii reer Cumaan oo xeebaha
                Afrikada bari muddo ka talin jirey iyo Carabtii kale ee ganacsiga la
                lahaa geyigaas waxay caddaynaayaan sidatan: Laga soo bilaabo qarnigii
                16aad dabayaaqadiisii ilaa sannadkii 1875kii waa muddo ku dhow laba
                boqol oo sano, waxaa gobolkaas ka talinaayey qabaa’ilka Soomaalida,
                waxaa lagu magacaabi jirey Waamo, waxaana lagaga dhaqmi jirey xeer loo
                yaqaan xeerkii Waamo, welina raadkiisii gobolka ka muuqdo.</p>
            <p>1875kii waxaa magaalada Kismaayo qabsaday suldaankii Sinjibaar
                Suldaan Barqash bin Saciid, hase ahaatee taliskiisu wuxuu ku ekaa
                xeebaha oo keliya in kastoo uu dhulka baadiyaha wakiila Soomaali ah oo
                qabaa’ilka maamula boqorkana gacan saar la lahaa joogeen. 1888kii waxaa
                Kismaayo degey shirkad Ingiriis ah oo ka ganacsan jirtey Afrikada bari
                oo lagu magacaabi jirey Bii.Ii.Ee.Sii taasoo dawladda Ingiriiska ku
                baraarujisey ahmiyadda weyn ee gobolkaasu leeyahay, sidaa awgeed 1895kii
                ayaa Ingiriisku maamulkii magaalada Kismaayo kala wareegay suldaankii
                Sinjibaar, dabadeedna si rasmi ah gobolka oo dhan u qabsaday tan iyo
                xeebta magaalada Baraawe, wuxuuna ku magacaabay Jubbalaan, sannadkaa
                Ingiriisku gobolka qabsaday wuxuu ugu yimi miyi iyo magaalaba oo geyigaa
                degenaa qabaa’ilka kala ah Harti, Ogaadeen, Mareexaan, Tunni, Warday,
                Jareer, Dagoodiye iyo Shiikhaal.</p>
            <p>Qabiil walba oo qabaa’ilkaa kamid ahi wuxuu lahaa degaan, dhul u
                gooni ah iyo soohdin loo yaqaan, hase yeeshee waxaa qabaa’ilkaa ka
                dhexeeyey xeerka Waamo. 1925kii ayaa Ingiriisku gobolka abaalgud u
                siiyey Talyaaniga. Muddadaas tan iyo dagaalkii labaad gumeysigii
                Talyaaniga ayaa ka talinaayey gobolkana wuxuu ku magacaabay <em>rijone
                    basa juba</em> markii laga reebo deegaanka Baraawe oo la raaciyey
                gobolkii Banaadir.</p>
            <p>1941kii dagaalkii labaad waxaa Talyaaniga ka qabsaday Ingiriiska,
                1950kii markii Qaramada Midoobay Taiyaaniga u xil saareen xorriyad
                gaarsiinta Soomaaliya waxaa la wareegey Talyaaniga AFIS. 1960kii markay
                Soomaalidu qaranimada qaadatay sidaasaa Talyaanigii xukunkii Soomaalida
                ugu wareejiyey. Inkastoo is-maandhaaf iyo is-afgaranwaa iyo xoolaha oo
                qabaa’ilku kala dhacaan ay Soomaalidu dhaqan iyo dabeecad u leedahay
                muddadaa 400 oo sano ku dhaw taariikhda laguma sheegjn wax khilaaf
                deegaan ku saabsan oo gobolka Jubbada Hoose ka dhacay maanta ka hor.</p>
            <p>Hadaba su’aasha la is-weydiinaayaa waxay tahay, maxaa khilaafka iyo
                colaadda iyo dagaalada gobolkaa ka dhacay keenay? Jawaabtu waxay tahay:
                waxaa keenay dawlad la’aanta iyo fikradaha xukun doonkaa oo qabiil iyo
                qori iyo qaad adeegsadey.</p>
            <p>1989kii waxaa gobolka Jubbada Hoose laga aasaasay ururka la magac
                baxay Es.Bii.Em (<em>Somali Patriotic Movement</em>) ururka Dhaqdhaqaaqa
                Wadaniyadda Soomaaliyeed, ururkaas waxaa aasaasay kooxa ku abtirsada
                qabaa’ilka Daaroodka ee gobolkaas dega oo kasoo horjeeday taliskii dalka
                ka jirey.</p>
            <p>Ururkaasi wuxuu dhaqdhaqaaqiisa ka bilaabay dhulka xuduudda ah ee u
                dhaxeeya Soomaaliya iyo Keenya iyo Soomaaliya iyo Itoobiya, wuxuu dagaal
                ku dhifoo ka dhaqaaq ah ku qaaday dhawr goobood oo ciidamadu ka
                fadhiyeen soohdinta iyagoo maalinba maalinta ka dambeysa kusii durkaaya
                waddanka gudihiisa, kaalmo dhaqaale oo maldahan iyo taageerana ka
                helaayey saaxiibadooda gudaha ku jira. Dawlada Kacaanka ahayd waxay
                dagaal gelisey guuto kamid ahayd ciidamadii Qaybta 60aad oo gobolka
                Bakool fadhiyey iyo Gaaska 343aad ee Kismaayo deganaa si ay jabhaddaa
                raadkeeda u tirtiraan, hase ahaatee ciidamadu guul kama gaarin, waayo?
                Ururka waxaa madax ka ahaa Gaashaanle Sare Bashiir Cali Salaad Bililiqo,
                wuxuu saldhig ka dhigtay tuulada Dhoobley oo soohdinta Keenya ku dhow,
                waayo? Waxaa geyigaa dega qabiilka uu ka dhashay kuwaasoo gargaar iyo
                gabaadba uu ka helaayey, hase yeeshee laba jeer baa Dhoobley lagu
                weeraray oo loo eryey soohdinta Keenya.</p>
            <p>1990kii waxaa ururkaa Es.Bii.Em kusoo biirey koox uu watay Gaashaanle
                Sare Axmad Cumar Jees oo ka fallaagoobey ciidamada Qaybta 26aad ee
                Hargeysa fadhidey, wuxuu kasoo gudbey gobolka Ogaadeenya wuxuuna saldhig
                uu ka duulo Mingisto ka siiyey soohdinta gudaha Itoobiya. Ciidamada
                jawladda ee gobolka Bakool fadhiyey iyagoo si maldahan soohdinta uga
                gudbey dhawr jeer bey dharbaaxa kulul ku dhifteen oo gudaha dhulka
                Soomaali Galbeed sii eryeen.</p>
            <p>Sanadkii 1990kii bartamihiisii markay heshiis saddex geesood ahaa
                Es.Bii.Em – Caydiid, Cabdiraxmaan Tuur iyo Axmad Cumar Jees – la galeen
                Mingisto Hayla Maryam, garabku Es.Bii.Em ee dhanka koonfureed heshiiskaa
                waa ka carooday iyagoo ku eedeeyey in Axmad Cumar Jees khayaama galay oo
                si toos ah ula bahoobey ururka Yuu.Es.Sii, dagaalkiina waa hakiyeen,
                hase yeeshee markii ciidamadii Jees gaareen agagaarka Afgooye sidaan ku
                sheegnay fasalka “Dagaal qabiil iyo dawladnimo kala fogaa,” ururka
                Yuu.Es.Sii dagaal buu ka horkeenay bishii Febraayo 1991kii dharbaaxa
                kululna waa lagu dhiftay rag badanna waa laga laayey, ciidamadii uu
                watay oo ka koobnaa qabaa’il kala duwan waa kala yaaceen, isaga iyo koox
                yar oo Ogaadeen ahaa waxay u carareen Kismaayo, gobolka Jubbada
                Hoose.</p>
            <p>Haddaba taariikhdaa mudadii ka dambeysay ururka Es.Bii.Em waxaa ku
                dhacay kalsooni darro iyo kala qaybsanaan, waayo? Axmad Cumar Jees oo
                ahaa macangag xukun jaceyl madaxa ka galay ayaa ka dhex abuuray khilaaf,
                diideyna in hogaaminta ururka Es.Bii.Em lala wadaago, maxaa yeelay?
                Wuxuu heshiis qarsoon la lahaa Janaraal Caydiid, taasna waxaa ka dhashay
                khalkhal iyo is-afgaranwaa dhex maray qabaa’ilka dega gobolka Jubbada
                Hoose, dabadeedna wuxuu duufsaday qayb kamid ah qabiilka Ogaadeenka,
                wuxuu la saftay dhinaca Yuu.Es.Sii Es.En.Ee oo malaha beentaa uu is yiri
                madaxnimaad ku heleysaa ama meel baad ku gaaraysaa; ina Jees wuxuu
                sababay khilaafaad iyo iska hor imaad dagaalla xun oo dhex maray
                Daaroodka Jubbalaan, wuxuu dhexdooda ka abuuray hurguma murugo iyo uur
                ku taala reebtay.</p>
            <p>Kismaayo waa magaalo istiraatiiji ah oo ku taal gobol xoolaha iyo
                beeraha hodon ku ah, deked wanaagsan leh, dadkii degi jirey sidaan kor
                kusoo xusnay iyo dad duulaan ahaa oo gobolada dhexe ka yimi oo doonaayey
                in ay xoog ku qabsadaan ayaa wax badan ku dagaalamay. Bishii Diseembar
                1992kii maalmihii ciidamada Maraykanku magaala madaxda Jubbada Hoose
                Kismaayo ku sii jeedeen waxaa gudoomiyaha Es.En.Ee Janaraal Maxamad
                Faarax Caydiid iyo ku-xigeenkiisa Axmad Cumar Jees go’aan ku gaareen in
                magaalada dhamaan laga xasuuqo gargeyrta, waxgaradka iyo mutacalimiinta
                ee Hartiga oo Kismaayo ku nool si loo waayo qof cod kar ah oo ciidamada
                Mareykanka hadal u sheega, waxaa xabbad la mariyey 200 iyo dheeraad,
                waxaa loo yaqaan Xasuuqii Kismaayo. Taasi waxay kamid tahay dhacdooyinka
                murugada iyo naxdinta leh oo llmaha maantay uurka hooyadii ku jiraa
                ilmuhuu dhalaa aanu halmaamayn oo raad xun ku reebeysa.</p>
            <p>Ugu dambeystii jabhadda Es.Bii.Em waxaa gudoomiye ka ahaa Janaraal
                Aadan Cabdullaahi Nuur Gabyow, ammaanduule ciidanna Janaraal Maxamad
                Siciid Xirsi Moorgan. Gobolka Jubbada Hoose wuxuu kamid ahaa gobolada ay
                ka dhacday dirirtii Haarwayn, hase yeeshee ugu dambeyntii 22kii bishii
                Febraayo 1993kii magaalada Kismaayo waxaa hantiyey ciidamadii Janaraal
                Moorgan. Gobolka Jubbada Hoose xaaladiisu waa murugsan tahay
                mustaqbalkiisu wuxuu ku dambeyn doono lama saadaalin karo.</p>
            <h5 id="ururka-yuu.es.sii">Ururka Yuu.Es.Sii</h5>
            <p>Horraantii bishii Janaayo 1989kii waxaa magaalada Rooma ee dalka
                Talyaaniga lagu qabtay shir lagu aasaasay ururka la magac baxay
                Yuu.Es.Sii – ururka Mideynta Ummadda Soomaaliyeed, ururkaas oo
                matalaayey tolweynaha qabaa’ilka Hawiyaha iyo Xawaadlaha, waxaa
                guddoomiye loo doortey Cali Maxamad Cosoble.</p>
            <p>Sida runtaa muddo 15 sano ah oo lasoo dhaafay shakhsiyaad gaar ah
                mooyee qabaa’ilka Hawiyuhu mucaarid bareer ah oo dawladda si toos ah uga
                horyimaada ma lahayn, hase ahaatee waxaa jirey tuhun qarsoon iyo guux
                aan ujeedadiisa la fahmin, Maxamad Siyaadna qabaa’ilka Daaroodka iyo
                Isaaqa buu ka baqaayey oo iska ilaalinaayey ee xagga Hawiyaha cabsi kama
                qabin.</p>
            <p>Muddo gaaban kadib ururkaa Yuu.Es.Sii waxaa loo soo wareejiyey dalka
                Itoobiya si uu taageero uga helo dawladda Itoobiya dalka gudihiisana
                xiriir ula yeesho, waayo? Sidaanu meela kala duwan ku sheegnay 1977kii
                ilaa 1978kii dagaalkii dhexmaray Soomaaliya iyo Itoobiya wixii ka
                dambeeyey Mingisto Hayle Maryam wuxuu ku dadaalaayey siduu Maxamad
                Siyaad Barre xukunka uga tuuri lahaa wadda kasta haloo maree, ama awooda
                dawladda uu madaxda ka yahay loo burburin lahaa. Sidaa awgeed wuxuu aad
                u taageeray ururadii qabiil ee mucaaridka ahaa ee dawladda Soomaaliya ka
                hor jeeday, wuxuu saldhigyo ay ka duulaan ka siiyey gudaha dalka
                Itoobiya, wuxuu u ogolaaday wax kasta oo ay u baahdaan, hub, gaadiid iyo
                saad ay dagaalka ku galaan, wuxuu kaloo u ogolaaday in ay waxay dibadda
                ka keensadaan kasoo dejistaan dekedaha iyo garoomada diyaaradaha dalka
                Itoobiya.</p>
            <p>Ururka Yuu.Es.Sii Mingisto wuxuu u muujiyey kalsooni buuxda hadaladii
                uu ku qancayna waxaa kamid ahaa, “Is-afgaranwaaga qotada dheer oo had
                iyo jeer dhex taagan Soomaaliya iyo Itoobiya waxaa wada oo asal u ah
                qabaa’ilka Daaroodka oo ku dooda in dawladda Itoobiya dal iyo dad ka
                haysato, haddii qabaa’ilka Hawiyuhu xukunka Soomaaliya gacanta ku
                qabtaan sheegashadaasi meesha waa ka baxaysaa waa danbena lama maqli
                doono.” Mingisto figradda waa la dhacay. Sidaa awgeed wuxuu siiyey
                ururka Yuu.Es.Sii kaalmo dheeraad ah oo ka badan tii uu siin jirey
                ururada kale ee mucaaridka dowladda Soomaalida ku ahaa. Ugu horeyntii
                qabiilka Sacad wuxuu bilaabay in uu kiciyo jilibada qabiilka Habargidir
                oo dega koonfurta gobolka Mudug, bariga iyo koonfurta gobolka Galguduud
                iyo qabiilka Xawaadle oo dega gobolka Hiiraan, dabadeedna qabaa’ilkii
                reer baadiyaha ahaa ee geyigaa deganaa ayaa madaxa isla galay oo colaad
                iyo dagaala xumi dhex mareen. Maxamad Siyaad oo dadka aad u kala yiqiin
                wuxuu qaybta 21aad ee ciidamada Xoogga Dalka Soomaaliyeed ee gobolada
                dhexe fadhiyey taliye qaybeed ugu magacaabay Sarreeye Guuto Cabdi
                Cusmaan “Cabdi Caluuq” oo ahaa qabiilka Dirta markii dambena
                Dhuusamareeb lagu dilay isagoo Xamar kusoo jeeda, sida la sheegay wuxuu
                ahaa nin daacad u ah difaaca dawladda, hase ahaatee hadii la eego
                falalkii uu sameeyey arrintu sidaa waa ka duwan tahay.</p>
            <p>Janaraal Cabdi Cusmaan markuu arkay rabshadda, xumaanta iyo fidmada
                ka dhex oogan qabaa’ilka gobolada dega wuxuu qaybta 21aad) ka dhex xulay
                120 askari oo sida la sheegay qolo walba leh hase ahaatee wuxuu taliye
                uga dhigay saddex xiddigle Mareexaan ahaa, wuxuu u qorsheeyey gaadiid
                iyo hub fiican, wuxuu ku magacaabay Horinta Daroogo. Wuxuu ku amray in
                ay gobolada dhexe wareegaaleystaan oo wixii ay arkaan oo dawladda kasoo
                horjeeda cagta mariyaan raadkoodana tirtiraan, kadibna dad badan oo
                Hawiye iyo Xawaadle leh oo ururka Yuu.Es.Sii ka tirsanaa bey laayeen.
                Tuulooyin dhawr ah oo qabiilka Habargidir degenaayeenna waa gubeen.</p>
            <p>Arrintaa waxaa ka xumaaday askartii qabaa’ilka Hawiyaha oo xeryaha
                ciidamada Qaybta 21aad joogtey, waxaa gadooday horin isa soocatay oo ka
                tirsanayd gaaska Gaalkacyo fadhiyey, horin kalena waxay ka goosatay
                Qaybta 26aad ee ciidamada Hargeysa fadhiyey ka tirsanaa, labadaa
                horimood oo ciidanka Xoogga Dalka ka tegey waxay ku biireen ciidama
                qabiilka Habargidir oo isku urursaday tuulada Mustaxiil. Maxamad Faarax
                Caydiid oo Jamhuuriyadda Dimoqraadiga Soomaaliya danjire uga ahaa dalka
                Hindiya ayaa shaqadii ka baxsaday oo wuxuu tegey dalka Itoobiya, wuxuuna
                heshiis la galay Mingisto Hayle Maryam, ballan adagna waa la dhigtay,
                markii Cali Wardhiigley geeriyoodeyna wuxuu isku magacaabay in uu yahay
                guddoomiyaha ururka Yuu.Es.Sii. 12/6/1990kii wuxuu saldhig ka dhigtay
                tuula gudaha Itoobiya ah oo xuduud beenaadka Soomaaliya ku dhow oo la
                yiraahdo Mustaxiil oo waqooyi ka xigta magaalada Baladweyne.</p>
            <p>Sanooyinkii 1980kii ilaa 1990kii madaxweynihii Itoobiya Mingisto
                Hayle Maryam iyo madaxdii ururadii Soomaalida ee mucaaridka ahaa waxaa
                dhexmaray heshiisyo kala gooni ah iyo kuwo ay u wada jireen. Hase
                yeeshee waxaa wax-kasoo-qaad leh kuwii ugu dambeeyey oo dhex maray
                dawladda Itoobiya oo ujeedadoodu ahayd saddex qodob oo kala ahaa:</p>
            <ul>
                <li>In la burburiyo ama la wiiqo awoodda dawladda Soomaaliyeed si
                    taliska Siyaad Barre uga waantoobo taageerada uu siiyo jabhadaha kasoo
                    horjeeda taliska Mingisto.</li>
                <li>In dawladda Itoobiya marimo badeed ka hesho dekedaha Soomaaliya,
                    haddii dekedda Casab ee Eriteriya gacanta Itoobiya ka baxdo.</li>
                <li>In Soomaaliya ka harto sheegadasha Soomaali Galbeed ee gobolka
                    bariga Itoobiya iyo madaxda saddex urur oo taliska Siyaad Barre ka soo
                    horjeedey.</li>
            </ul>
            <p>Ragga heshiiskaa Itoobiya la galay waxay kala haayeen Maxamad Faarax
                Caydiid oo isku magacaabay guddoomiyaha ururka Yuu.Es.Sii, Axmed Cumar
                Jees oo isku magacaabay guddoomiyaha ururka Es.Bii.Em iyo Cabdiraxmaan
                Axmed Cali Tuur oo ahaa guddoomiyaha ururka Es.En.Em oo ujeeddadu ahayd
                in ay taliska Siyaad Barre xukunka dalka kala wareegaan.</p>
            <p>Haddaba inkastoo aanan arag wax qoraal ah oo ku saabsan qodobadii
                lagu heshiiyey, warar lagu kalsoon yahay waxay sheegeen in la
                guddoomiyey sidatan:</p>
            <p>Midda koowaad: is aamin, wada shaqeyn iyo iskaashi ka dhexeeya
                dawladda Itoobiya iyo saddexda urur ee aanu soo sheegnay.</p>
            <p>Midda labaad: qorshe guud oo mideysan iyo hawlgal dagaal oo qaybsan.
                Sida la weriyey iyada oo heshiiskaa laga ambaqaadayo waxaa shir
                gogoldhig ah lagu qabtay tuulada la yiraahdo Gubadley oo magaalada
                Hargeysa koonfur-galbeed kaga toosan oo soohdinta dhanka Itoobiya kaga
                taal, kadibna 1990kii bartamihiisii waxaa shir saddex geesood ah lagu
                qabtay tuulada Mustaxiil oo degmada Qallaafo kamid ah, halkaa waxaa lagu
                gaarey axdiga lagu magacaabay Axdigii Mustaxiil oo had iyo jeer saddexda
                nin ku halqabsan jireen. Sida la sheegay hawlgalka ay qorsheeyeen wuxuu
                ahaa sidatan:</p>
            <ul>
                <li>In Caydiid ka dagaal galo gobolada dhexe, Mudug, Galguduud, Hiiraan
                    iyo Shabeelaha Dhexe oo ku wajahan gobolka Banaadir, si uu
                    magaalo-madaxda Muqdisho u qabsado.</li>
                <li>In Cabdiraxmaan Axmed Cali Tuur ka dagaal galo gobolada waqooyi si
                    uu u qabsado labada magaalo ee dekedaha leh ee Berbera iyo
                    Boosaaso.</li>
                <li>In Axmed Cumar Jees ka dagaal galo gobolada koonfur galbeed si uu u
                    qabsado Bay, Bakool, Gedo iyo magaalada dekedda leh ee Kismaayo.</li>
                <li>In taliska Itoobiya taageerada iyo taakuleynta gacan weyn ka
                    geysto.</li>
                <li>Markii Maxamad Siyaad xukunka laga tuuro waa sidey u yiraahdeene waa
                    in la dhiso dawladda qaab dhismeedkeedu sidatan yahay: Maxamed Faarax
                    Caydiid – madaxweynaha dawladda, Cabdiraxmaan Axmed Cali Tuur – ra’iisul
                    wasaaraha dawladda, Axmed Cumar Jees – wasiirka Gaashaandhigga iyo
                    taliyaha guud ee ciidamada.</li>
            </ul>
            <p>Bilahaa baaqa saddexdaa nin ee malleeshiyada madaxda ka ahaa
                faafinaayeen wuxuu ahaa markaan Maxamad Siyaad iyo taliskiisa ridno:</p>
            <ul>
                <li>cirka malab baan kasoo daadinaynaa</li>
                <li>dhulka cosob baan kasoo saareynaa</li>
                <li>baddana macaan baan ka dhigeynaa.</li>
            </ul>
            <p>Hase ahaatee:</p>
            <ul>
                <li>cirkii rasaas bay kasoo daadiyeen</li>
                <li>dhulkiina meyd bay wareen</li>
                <li>baddiina shisheeyey u baylihiyeen.</li>
            </ul>
            <p>Sida runtaa ururka Yuu.Es.Sii dagaalkiisu wuxuu yimid xilli labadii
                urur ee ka horreeyey ay awood beeleen, waayo? Ururka Es.Es.Dhii.Ef
                1986kii wuxuu u kala jabay laba qaybood, qayb siyaasaddii iyo dagaalkii
                ka baxday oo wadanka dib ugu noqotay iyo qayb dibadaha qaxooti ku
                noqotay markii guddoomiyihii ururka Gaashaanle Sare Cabdullaahi Yuusuf
                Mingisto Hayla Maryam dalka Itoobiya ku xiray arrima siyaasadeed
                dartood, wuxuuna xabsiga ku jirey lix sano.</p>
            <p>Ururka Es.En.Em waxaa dagaalkiisii araxda ka jabiyey dawladda
                Itoobiya oo dalkeeda ka mamnuucday markii Mingisto Hayla Maryam iyo
                Maxamad Siyaad Barre 1988kii heshiiska nabadeed kala saxiixdeen. Caydiid
                wuxuu abaabulay ciidan isagu ammaanduule ka yahay oo la dagaalama
                dawladda Kacaanka, sida runtaa ururka Yuu.Es.Sii ma lahayn ujeedo
                siyaasadeed iyo xeer u dhigan iyo talis mideysan, sidaa awgeed saddex
                nin ayaa mid walba wuxuu ku doodaayey in uu yahay gudoomiyaha ururka
                Yuu.Es.Sii. Hase ahaatee waxaa heshiis lagu ahaa in dawladda Kacaanka
                dagaal lagu qaado si Maxamad Siyaad xukunka looga rido. Isla markaa mid
                walba wuxuu ku fekeraayey in uu isagu madax ka noqdo dalka. Magaalada
                Dhuusamareeb ee gobolka Galguduud iyo agagaarkeeda iyo magaalada
                Baladweyne ee gobolka Hiiraan dagaallo lagu hoobtey ayaa ka dhacay, hase
                yeeshee ururku kuma guuleysan markii dambena waa ka hawa dhigeen.</p>
            <p>Qabaa’ilka Habargidir iyo Xawaadle oo horeyba dawladda Maxamad Siyaad
                iyo Daaroodka gaar ahaan qabiilka Mareexaanka aad ugu careysnaa waxay
                bilaabeen abaabul hor leh iyo qorsha cusub, sidii hub lagu dagaal galo
                lagu heli lahaa, taana dhibaato kalama kulmin, waayo? Waxaa jirey lacag
                xad-dhaaf ah oo ay la wareegaayeen iyo rag baahan oo hubkii qaranka
                gacanta ku haya, gaar ahaan qoryaha boobayaasha iyo hubka fudud,
                qabiilka Habargidir maalqabeenkoodii gaar ahaan qabiilka Sacad waxay ku
                ballan qaadeen lacagta hubka iyo rasaasta lagu iibinaayo in ay bixiyaan,
                waxaa la yaab leh ragga hubka laga iibinaayo waayo? Waa saraakiishii
                Mareexaan ee hubka iyo saadka kaydkaa hayey. Ragga ka iibinaaya waayo?
                Waa saraakiishii Habargidir oo shaqada ciidamada hayey iyo kuway horey
                shaqada u wada hayn jireen oo saaxiibka la ahaa. Waxaa kaloo jirey
                saraakiil Isaaq iyo Hawiye ah oo si maldahan qabaa’ilka hubka ugu gudbin
                jirey iyagoo leh waxaa loo wadaa ciidamada qaybaha gobolada jira.</p>
            <p>Saraakiishii qabaa’ilka Hawiye iyo Xawaadle waxay ku taliyeen, mar
                hadii dagaaladii gobolada dhexe guuldarro lagala kulmay, mar haddii
                Muqdisho naga fog tahay oo aan gobolada dhexe lagaga duuli karin, mar
                haddii qabaa’ilka Hawiye iyo Xawaadle isku duuban yihiin qabiilka Abgaal
                mooyee, waa in qorshaha dagaalka la bedelaa:</p>
            <ul>
                <li>waa in halganka iyo ciidamada Muqdisho loo jiheeyaa oo magaala
                    madaxda toos loo abaaraa.</li>
                <li>waa in magaalo madaxda Muqdisho loo diraa kooxo burcad ah oo ay
                    wataan saraakiil ciidamada Xooga Dalka ka tirsanaan jirey oo aad u taba
                    baran si ay magaalada Muqdisho khalkhal iyo jahwareer u galiyaan.</li>
                <li>waa in sidii qabiilka Abgaal loo kicin lahaa oo dagaalka looga qayb
                    gelin lahaa go’aan laga gaaraa.</li>
            </ul>
            <p>Iyadoo arrimahaas iyo tallooyinkaas laga duulaayo waxaa la bilaabay
                abaabul hor leh, waxay Soomaali oo dhan u kala saareen laba qawmiyadood
                oo kala ah Irir iyo Daarood si ay cududda bulshada u qaybiyaan, waxaa la
                faafiyey dadkana laga dhaadhiciyey, jaraa’idka shisheeyaha lagu qoray
                idaacadda Itoobiya laga baahiyey:</p>
            <ul>
                <li>in Irirku yahay qawmiyadda Soomaalida ugu tirada badan oo aan
                    xukunka dawladda waxba ku lahayn.</li>
                <li>in Daaroodku yahay qawmiyad tira yar oo xukunka dalka dulmi iyo
                    awood been ah ku haysata.</li>
                <li>in Maxamad Siyaad iyo qabiilka uu ka dhashay ee Mareexaan ay ummadda
                    xooleheedii dhaceen xukunkana boobeen.</li>
            </ul>
            <p>Hadaba qabaa’ilka Daaroodka qudhoodu xilligaa khilaaf baa ku dhex
                jirey oo laba qabiil oo heshiis ahi ma jirin, maxaa yeelay? Maxamad
                Siyaad baa meel walba miina ku aasay si aan kursigiisa loo damcin, waxaa
                si hab qabiil ah laysku xiray siyaasiyiintii dawladdii hore iyo
                siyaasiyiinta dawladda Maxamad Siyaad ku jirtey iyo kuwuu shaqada ka
                eryey, maal qabeenkii iyo madaxdii jagooyinka sare maamulka dawladda ka
                hayey, saraakiishii ciidamada hawlgabka ka noqday iyo kuwii taliska
                ciidamada joogey, qabiilka iyo qofba madaxdii Hawiyuhu waxay dadka ka
                dhaadhiciyeen nacaybka dawladda iyo Daaroodka.</p>
            <p>Markii xigayna waxaa la bilaabay guubaabo lagu kicinaayo reer
                baadiyaha xoola dhaqatada ahaa, iyadoo lagu beer laxawsanaayo hab
                qabiil, waayo? Sida la ogyahay reer baadiyuhu xagga qabiilka aad buu ugu
                dhaga nugul yahay marka loo eego bulshada inteeda kale. Dhawr goobood oo
                koonfurta gobolka Galguduud iyo gobolka Hiiraan kamid ah waxaa lagu
                ururiyey dhallinyaro xoolo dhaqato reer baadiye ah, waxaa laga
                dhaadhiciyey in ay dawladda Siyaad Barre xaqoodii boobtay, waa sida
                hadalka loo yiriye, dagaal baynu ku qaadaynaa. Hase ahaatee mar haddey
                xoolahooda ka tagaan, raashin iyo saad looma hayee, maxaa nolol u ah?
                Sidee lagu dagaal gelinaayaa? Waa in maskaxdooda la khaldaa oo la
                bedelaa, waxaa loo akhriyey khudbado dhalanteed ah si maskaxdooda iyo
                maankooda loo adeegsado dagaalkana loogu dhiiri galiyo, waxaa laga
                dhaadhiciyey in qabaa’ilka Daarood gaar ahaan Mareexaan dalkii iyo
                dawladdii dhacay sidaa daraadeed waxaa loo baahan yahay sidaan geeleena
                haddii la dhaco u soo dhacsan jirney aynu dawladda la dhacay u soo
                dhacsano, ma ogtihiin Muqdisho waxaa yaalla xoolihii ummadda
                Soomaaliyeed, dahab, lacag, baabuur, dhar, raashin, oo nooc walba leh
                iyo wax kasta oo aad doontaan maantaad heleysaan, waa haddaad calaf ku
                leedihiin, waayo? Xoolaha xaq baad u leedihiin inaad ku dagaalantaan,
                guryaha quruxda badan, baabuurta cad cad, dukaamada afkaa haya, dekedda
                iyo garoonka buuxdhaafay Daarood baa haysta, waxaad aragtaan dila,
                waxaad heshaan dhaca oo gacmihiin buuxsada, ninkii calaf u galay oo
                nasiib leh maantay waa hodmaayaa, sidaa ayaa mooryaantii Soomaaliya
                rogtey lagu abaabulay, hase yeeshee lagama fekerin sidii markii dambe
                dhacday laba arimood oo kaia ahaa:</p>
            <ul>
                <li>haddii ciidamadaa dhallinyarada reer baadiyaha u badan habkaa lagu
                    dagaal geliyo sidee marka dambe maskaxdooda loo soo celin doonaa?</li>
                <li>haddii waxaad aragtaan dila oo dhaca oo booba lagu dagaal geliyo ama
                    lagu abaabulo, ma laga yaabaa in dhibaatadu qabaa’ilka Hawiyaha dib ugu
                    soo noqoto?</li>
            </ul>
            <p>Bishu Sebteembar bartamaheedii 1990kii ayey dagaal ku qaadeen
                tuulooyin iyo dhawr goobood oo ilaalada Booliisku fadhidey ee koonfurta
                gobolka Galgaduud iyo gobolka Hiiraan, hubkii iyo qalabkii isgaarsiinta
                ayey ka qaateen, waxayna mar kale weerareen magaalo-madaxda gobolka
                Galgaduud ee Dhuusamareeb, weerarka kuma guuleysan.</p>
            <p>Qabiilka Habargidir waxay saldhig labaad ka samaysteen tuula la
                yiraahdo Bulacle oo magaalada Dhuusamareeb iyo Ceelbuur u dhaxaysa,
                waxay heshiis is-bahaysi la galeen qabiilka Murursade oo magaalada
                Ceelbuur iyo hareeraheeda dega oo sida runtaa dagaaladii qayb libaax ka
                qaatay hanti badanna ku bixiyey, kadibna qabaa’ilkii Yuu.Es.Sii ku
                mideysnaa waxaa u fududaaday isku xirka iyo isgaarsiinta abaabulka,
                halkaasna waxaa laga dhigay taliska ururka Yuu.Es.Sii.</p>
            <p>Bishii Oktoobar 1990kii magaalada Muqdisho gudaheeda waxaa ka kacay
                kooxo fidma wadayaal ah oo lagu magacaabay burcad hubeysan oo aan
                ujeedada ka dambeysaa la fahmin, habeenkii ka bilaabay dhac iyo boob iyo
                argagixiso si ay magaalada deganaasho la’aan uga abuuraan taasina shacbi
                waynihii waxay gelisay khalkhal iyo jahawareer, waxaa la faafiyey
                dicaayad been abuur ah oo la leeyahay qaska iyo rabshadahaa dawladdaa ka
                dambeysa, hase ahaatee sidaan soo xusnay waxay ahaayeen qowleysato
                gobolada dhexe laga soo direy oo ujeedadoodu ahayd in ay magaalada
                khalkhal geliyaan si nabadgelyo iyo degenaansho loo waayo, dad badan bey
                sidaas ku galaafteen hantidoodiina ku dhaceen.</p>
            <p>Si kastaba xeeshu ha ahaatee bishii Oktoobar dabayaaqadeedii oo aan
                cabsi awgeed sanadkaa Muqdisho looga dabaal degin sannad guuradii 21aad
                ee Kacaanka, ayaa ciidamadii reer baadiyaha u badnaa oo lagu ururshay
                goobo ka mid ah gobolka Hiiraan iyo koonfurta gobolka Galgaduud loo soo
                dhaqaajiyey iyagoo niyadda ku haya Muqdisho Banaadir, waxaa la faray in
                ay wixii dawladdu ku lug leedahay iyo wixii aan ururka Yuu.Es.Sii ku
                abtirsan oo ay la kulmaan cagta mariyaan. Waxay baabi’iyeen xeryihii
                dadkii qaxootigii Itoobiya kasoo qaxay ee agagaarka degmada Beledweyne
                ka oodnaa, dadkii qaxootiga ahaa ee xeryaha ku jirey oo u badnaa
                Daaroodka Soomaali Galbeed dega waxna waa xasuuqeen wixii kalena waa
                kala carareen, waxay kaloo weerareen saddex xera qaxooti oo degmada
                Jalalaqsi deganaa dadkii ku jirey oo Ogaadeen u badnaa intoodii badneyd
                wabiga Shabeele ayey ku gureen iyagoo taa uga gol lahaa xasuuqa cirib
                tirka Daaroodka iyo ka-safeynta deegaankaas oo dhan.</p>
            <p>Ciidamadii dawladda oo inay falalkaa ka hortagaan loo direy iyagoo
                wax kasta oo ka horyimaada aan u aaba yeelin oo sidii la lahaa dad badan
                oo qabaa’ilka Hawiyaha ka mid ahaa laayey, kuma guuleysan in ay fidmadaa
                damiyaan, muddo ayaa arrintu soo jiitameysey, waddooyinkii Muqdisho iyo
                gobolada Hiiraan iyo Galgaduud isku xiraayey waa la mari waayey oo
                is-gaarsiintii dhulkuna waa joogsatay gaadiidkii isku dayey in ay wadada
                maraana waa la dhacay, weerarkii qabaa’ilka Hawiyaha iyo Xawaadlaha
                maalinba maalinta ka dambeysa waa soo durkay, iyagoo sidii habqan u
                soconaaya, habeenkii guureynaaya, maalintiina dhirta hoosta ka gala,
                waxaa la faafiyey dicaayad been ah oo sida dabeysha u socota. Waxaa la
                yiraahdaa gobolka Shabeelaha Dhexe waa soo gaareen, Jawhar waa la
                qabsaday, meel heblay joogaan, 50 kiilomitir bay Muqdisho usoo jiraan,
                berey soo galaayaan iyo wax la mid ah.</p>
            <p>Sida runtaa, abaabulkaa iyo weeraradaa ku wajahnaa dawladdii Maxamad
                Siyaad madaxweynaha ka ahaa ma lahayn hadaf siyaasadeed iyo ujeedo cad
                oo lagu tubado, waayo? Wax kasta waxaa ka qaalib noqday caadifaddii
                qabiil iyo fikraddii mucaaradnimo oo hannaan qabyaaladeed ku dhisneyd,
                aqoon darri ha ahaato ama ula kac ha ahaatee madaxdii iyo
                taageerayaashii ururkii Yuu.Es.Sii waxay awoodi kari waayeen in ay
                shacbiga ka dhaadhiciyaan waxa halgankoodu ku salaysan yahay, ama ku
                wajahan yahay, taasina waa tan keentay in wax waliba majara habaabaan,
                Soomaaliyana haadaan dheer ka hoobato.</p>
            <p>Muqdisho iyo hareeraheeda waxaa ka bilowday olole qaab daran, dhac,
                burcadeyn iyo tuugo bareer ah, waxaa lala baxsaday baabuurtii dawladda
                iyo kuwii shacbiga gaar ahaan noocyada dheereeyn ee Laan Kuruusar iyo
                Laan Roofar, waxaa la daadiyey waraaqo dawladda lagu cambaareynaayo
                derbiyadana waxaa lagu qoray hadallo dawladda lagu diidan yahay,
                maalinba maalinta ka dambeysaa nabadgelyada Muqdisho waa kasii dareysaa,
                shilal badan baa ka dhaca, waxaa sii kordhay dil qarsoon, dhac dadban,
                banaan baxyo iyo rabshado is daba joog ah oo dawladda liddi ku ah, si
                looga hortagaana waa adkaatay, waayo? Wax kasta oo tala ah oo dawladdu
                soo jeediso waa la iska dhega tiray, maxaa yeelay fidmada abaabulkeeda
                waxaa ka dambeeyey oo dhiiri gelinaayey siyaasiyiin iyo saraakiil
                dawladda daacadnimo u muujinaayey hase ahaatee dabka hoos ka
                hurinaayey.</p>
            <p>In kastoo aan kalsooni lagu qabin beryahaa dawladdu waxay ku
                doodeysey, dastuur dimoqraadi ah baanu samaynay, qawaaniintii
                qallafsanayd waa la laabay, maxkamad dastuuriya baa la dhisaayaa
                doorasho xor ah oo axsaab badani ka qayb gashaa dalka laga qabanaayaa
                horraanta 1991ka, waa in si dastuuri ah looga qayb galaa, qaylada,
                rabshada iyo dagaalka waa in la joojiyaa, dagaal wiil baa ku dhintee
                wiil kuma dhasho.</p>
            <p>Hadalkaa iyo dabacsanaantaa dawladda ka muuqatay in la yeelo oo laga
                dhursugo dadweynaha qaarkii waa la habbooneyd, hase yeeshee waa laga
                dhega adeygay oo madaxda ururka Yuu.Es.Sii dheg uma dhigin, waayo? Waxay
                wateen hindisaha ah in ay xukunka dalka xoog ku qabsadaan, in kastoo
                aanu jirin qorshe habeysan iyo ku tala gal jaan go’an oo muuqda.</p>
            <h3 id="bayaankii-muqdisho-ee-1551990kii">Bayaankii Muqdisho ee
                15/5/1990kii</h3>
            <p>Dawladaha reer Galbeedka ee gumaysiga ku ilbaxay, waxaa
                siyaasadahooda kamid ah, ummadahay gumaysan jireen hadday gobanima
                siiyaan, siiba Afrika, waxay galiyaan silsilad si maamulkooda
                siyaasadeed iyo qorshahooda dhaqaale uu dalalkooda ugu xirnaado, waxay u
                sameeyaan hab aanay waligood uga madax bannaanaan ama aanay uga
                maarmin.</p>
            <p>1960kii Soomaalidu markay gobanimada qaadatay dawladihii gumaysan
                jirey wax xiriir siyaasadeed ah ama xiriir dhaqaale ah lama yeelan.
                Dawladdii rayidka ahayd waxay Mareykanka weydiisatay kaalmo siiba hub ay
                dalkooda ku daafacdaan, hase ahaatee kama helin, dabadeed markay
                Soomaalidu aragtay in aan reer Galbeedku naf iyo nolol u hayn, waxay
                xiriir toos ah la yeelatay Itixaadkii Soofiyeedka iyo dawladihii kale ee
                Hantiwadaaga ahaa, si ay kaalma uga helaan, taasina si qalbi furan baa
                loo soo dhaweeyey, Ruushka wuxuu ka ogolaaday in uu Soomaalida ciidanka
                u hubeeyo sidaasaana heshiis lagu kala saxiixday 1963kii.</p>
            <p>Taliskii Kacaanku markuu awooda dalka la wareegay heshiiskaa
                dhidibaduu u sii aasay. Siyaasaddii iyo danihii reer Galbeedku Bariga
                Dhexe iyo Geeska Afrika ku lahaana waa gilgiley, taasna reer Galbeedku
                waxay u arkeen arin markii hore ay ka il duufeen oo danahooda carqalad
                ku ah. 21kii sano ee dawladdii Kacaanku dalka maamuleysay dawladaha reer
                Galbeedku waxay maleegaayeen shirqool dadban si Maxamad Siyaad meesha
                uga baxo, waayo? Wuxuu ahaa nin madax adag, midaba badan oo aan
                siyaasaddiisa la malayn karin, marar badan baa sirdoonka Maraykanku isku
                dayeen in ay dawladda Kacaanka afgembiyaan, hase ahaatee waa u suura
                gali weydey, waayo? Waxay ahayd dawlad aad u feeyig.</p>
            <p>Muddo waxaa la eegaayey goolka ay dhaliyaan afartaa jabhadood oo kala
                ahaa Es.Es.Dhii.Ef, Es.En.Em, Es.Bii.Em iyo Yuu.Es.Sii oo dawladda
                dagaalo joogto ah iyo dicaayad fool xun ku hayey, hase yeeshee waxba ka
                tari waayey, waayo? Waxay ahayd dawlad deyr adag leh. Waxay taladu
                galabba heer joogtaba 1990kii sida warar lagu kalsoon yahay sheegeen
                waxaa la qorsheeyey siyaasad Jahanami ah, iyagoo la kaashaday
                rabshadihii iyo jaahwareerkii dalka gudihiisa ka jirey, waxaa si dadban
                loo abaabulay siyaasiyiin hore oo wadanka magac ku lahaa, aqoonyahanno,
                gar-yaqaano iyo odoyaal wax garad ah.</p>
            <p>15/5/1990kii waxaa soo baxay warqad la magac baxday Bayaankii 1aad ee
                Muqdisho, oo si toos ah loogu direy dawladii Kacaanka ee Maxamad Siyaad
                madaxda ka ahaa, waxaana qoray 114 nin oo isugu jira siyaasiyiin hore,
                odoyaal wax garad ah, culimaa’u-diin, aqoonyahanno, garyaqaano iyo
                indheergarad oo dhamaantood ka koobnaa qabaa’ilka Soomaalida oo dhan,
                gobol kasta ha degaane, koonfur iyo waqooyi, bari iyo galbeed. Raggaasi
                waxay fureen albaab cusub oo muddo dheer xirnaa, waxaase la yaab lahaa
                markii madaxweynaha Maxamad Siyaad bayaanka loo geeyey waa ka argagaxay
                kadibna waa dafiray oo wuxuu yiri, “Warqaddaa la iima keenin oo warna
                kama hayo.” Wuxuu ahaa hadal aan nin madax ah ku habbooneyn, hase
                ahaatee horey baanu u soo sheegnay siduu shilka baabuur u galay in
                siyaasaddiisii khalkhal galay.</p>
            <p>Bayaankaa dadweynuhu wuxuu u arkay mar haddii ragga qoray ay dalka
                gudihiisa joogaan qabaa’ilka Soomaalida oo dhanna ka kooban yihiin
                shacbiga dhexdiisana magac iyo qadarin ku leeyihiin in uu yahay taariikh
                cusub oo wadanka gudihiisa ka bilaabatay, hase ahaatee xukuumaddii
                Kacaanku waxay u aragtay weerar bareer ah oo lagu qaaday, waxaana caado
                u ahaa oo ay dadka ku eedeyn jirtay ama ku tilmaami jirtey qarankey
                kasoo horjeedaan, qabiil bay ku adeegtaan, fikrad gobolaysi bay u
                dagaalamaayaan, waa dad xumaan doon ah, gumaysi bay u adeegaan iyo wixii
                la mid ah.</p>
            <p>Hase ahaatee raggii bayaanka qoray markay ra’yigoodii soo bandhigeen
                dawladdii Kacaanka la baxday waxay tiri, “Waa raggii xukunka laga qaaday
                1969kii oo waxay doonaayaan in ay mar labaad xukunka dib u qabsadaan.”
                Waxaana caddaan ahaa in xilligaa Soomaaliya u baahneyd in isbedel dhab
                ahi dalka ka hana qaado, taasoo taliskii jirey u arkay qaran dumis,
                waayo? Sidaan dhowaan soo xusnay waxaa caado ahayd qofkii ku kaca wax
                aanay raali ka hayn ama iyaga wax ka sheegaaya runba ha ahaatee in ay
                yiraahdaan waa Kacaan-diid ama waa qaran dumis, waana dambiile ee ha la
                xiro, sidaasna maxkamad lagusoo saari jirey.</p>
            <p>Haddaba ayadoo warqadiii ay qoreen fal dambiyeed looga dhigaayo ayaa
                45 nin oo ka mid ahaa 114kii nin ee bayaanka qoray la xiray. Xeer
                ilaaliyaha guud ee Maxkamada Badbaadada Dalka dacwadii uu nimankaa ku
                eedeeyey waa tan:</p>
            <p>“Eedeysaneyaasha waxaa si wada jir ah la idinku eedeynaayaa dambiga
                ah abaabulid, diyaarin, iyo faafin dacaayad lid ku ah qaranka
                Soomaaliyeed, ee ku xusan Qodobka 15aad Sharci Lambar 54 ee soo baxay
                10/9/1970kii oo lala akhriyo Qodobka 71-X.C.S sababtoo ah in aad si wada
                jir ah u abaabusheen, udiyaariseen, uguna qaybiseen dalka gudihiisa iyo
                dibadiisa qoraallo muujinaaya dacaayad lid u ah qaranka Soomaaliyeed oo
                aad ku tilmaanteen Bayaankii 1aad ee Muqdisho, una taariikhaysan
                15/5/1990kii; idinkoo ujeedadiinu ahayd in aad dadweynaha Soomaaliyeed
                iyo ra’yul caalamkaba ku abuurtaan walaac iyo jahawareer, sidaasna ku
                taagdareysaan awooda dawladda Soomaaliyeed, qoraaladaas oo uu
                eedeysanaha koowaad ka faafiyey idaacadda Bii.Bii.Sii Landan taariikhdu
                markay ahayd 8/6/1990kii saacaduna ahayd 17.40 galabnimo.”</p>
            <p>Markaa ka dib waxaa soo shaac baxay dad badan oo Soomaali ah oo dalka
                gudihiisa iyo dibaddiisa jooga oo olole mucaarad ah qaaday fikraddii
                bayaankana ayiday raggii soo saarayna aad u taageeray. Dawlaadii markay
                bayaankii diiday waxaa dadweynihii u cadaatay in aan Maxamad Siyaad iyo
                dawladdiisu ogolayn in ay cid talo ka qaataan iyo in ay cid wada hadal
                la yeeshaan midna, waxay guddoonsadeen keligii talisnimo, waxaa kaloo
                laga qaatay hadalkii dawladda quus aan wax is bedel ah waddanka laga
                filayn. dad badan oo shisheeye iyo sokeeyeba leh ayaa waxay dawladda ka
                codsadeen in nimankaa xabsiga laga sii daayo, hase yeeshee hadalku wuxuu
                ahaa iska dheh, waayo? Waxaa la ogaa in Siyaad Barre yahay nin aan wax
                maqlin, garna gelin, garina ka bixin, oo aan tala qaadan. Raggaa waxaa
                lagu tuhunsanaa in ay ballan qaad ka haysteen dawlado waaweyn sida
                Mareykanka, Talyaaniga, Jarmalka iyo kuwo kale oo sanooyinkii dambe aad
                uga shaqeynaayey in Maxamad Siyaad xukunka laga wareejiyo, dawladahaasi
                waxay ugu balan qaadeen in ay gacan buuxda ku siinaayaan la-wareegidda
                xukunka dalka, taasna waxaa marag u ahaa siday u taageereen ama ugu
                dadaaleen in la siidaayo markii la xirxirey. Hase ahaatee, dawladahaasi
                ujeedooyinkoodii waa ku khasaareen. Waxaa la isku raacay haddii
                dawladdii Kacaanku bayaankaas iyo talooyinkii ku qornaa yeeli lahayd ama
                qaarkood aqbali lahaayeen ama Maxamad Siyaad wada xaajood ogolaan lahaa,
                sidey markii dambe u dhacday ay arrintu dhaami lahayd. Raggii bayaankaas
                saxiixay maalintii maxkamadda laga siidaayey garyaqaan Dktr. Ismaaciil
                Jimcaale Cosoble oo kamid ahaa hase ahaatee markaa dibadda ku maqnaa
                wuxuu yiri, “Ragga waxaa lagu eedeeyey in ay qaranka ka hor yimaadeen,
                waayo? Qodobadii loo cuskaday qaarkood waxaa lagu xakumi karey dil, hase
                yeeshee isla maalintuba waa la siidaayey, waayo?” Waxaa la arkay in aan
                wax danbi ah oo nimankaa maxkamad lagu geeyaa jirin, xarigooduna wuxuu
                ahaa hab siyaasadeed waxaana la damacsanaa in Maxkamadda Badbaadada la
                geeyo mar haddii ay maamulkeeda siyaasadi ku jirto, oo qaarna dil lagu
                xakumo, qaarna xabsi, qaarna la siidaayo, dabadeedna adduunweynaha la
                maqashiiyo in nimankii maxkamad la saaray, hase yeeshee taasina waa
                suura gali weydey maxaa yeelay dadweynihii Soomaaliyeed iyo
                adduunweynihii ayaa ka hor yimid, sidaa daraadeed ayaa madaxweynuhu
                xukunkoodii u wareejiyey maxkamada gobolka Banaadir, wuxuuna habeenkii u
                yeeray garsoorayaashii wuxuuna ku yiri, “Subaxdii iska siidaaya.” Raggaa
                maalintii maxkamadda la horgeeyey waxaa jidadka magaalada Muqdisho
                buuxiyey dad isu soo baxay oo sameynaayey banaanbax iyo mudaaharaad ay
                ku taageeraayeen kooxdii bayaanka qortay oo gardarrada lagu xiray
                falalka dawladana ka horjeeday. Raggii bayaanka markii maxkamaddu
                siideysay waxay yiraahdeen, “Annaga waxaa nasii daayey dadweynaha
                Soomaaliyeed iyo taageeradii adduun ee caalamiga ahayd.” Nin kastaa haku
                doodo ama haku faano annagaa Maxamad Siyaad xukunka ka tuuray, nin
                kastaa ha yiraahdo annagaa Xamar ka saaray, waxaa hubaal ah oo aan muran
                ka joogin in 114kii nin ee warqaddii Bayaanka la baxday qoray ay Maxamad
                Siyaad naxashka saareen, dabadeedna waxaa naxashkii ka riday kacdoonkii
                dadweynaha ee Muqdisho, kuwa xabbad u qaatay iyo kuwo niyadda ka
                raacsanaa.</p>
            <p>*Muqdisho waxaa laga soo saaray dhawr bayaan oo dawladda mucaarid ku
                ahaa, waxaa ugu kululaa bayaankan iyo bayaan wadaadada
                al-Itixaadul-Islaam soo saareen.</p>
            <p>Hadaba bayaankii oo sidii loo qoray loo soo guuriyeyna qorayaashuna
                ku lifaaqan yahay waa kan:</p>
            <h4 id="bayaanka-muqdisho-ee-koowaad-15-maajo-1990">Bayaanka Muqdisho ee
                Koowaad – 15 Maajo, 1990</h4>
            <p>Ku: Madaxweyne Maxamad Siyaad Barre</p>
            <p>Ujeeddo: Talooyin lagu gaari karo sulux wadani iyo badbaadinta
                qaranka Soomaaliyeed</p>
            <p>Ragga hoos ku qoran oo ka kooban odayaashii iyo akhyaartii u soo
                halgamay xorriyadda waddanka, salaadiin, cuqaal ka socota beelaha
                Soomaaliyeed oo idil, culimaa’u-diini, indheergarato iyo ganacsato waxay
                kulligood isku wada raaceen ineyan iska indha tiri karin xilka iyo
                waajibaadka ka saaran xag Islaanimo iyo xag Soomaalinimoba, xaaladda
                khatarta ah ee uu ku sugan yahay dalkeenu kana aamusi karin
                dhibaatooyinka aanu ku jirno oo aan loo adkaysan karin.</p>
            <p>Waxaa murug iyo walwal nagu haya burburka, hooga iyo ba’a dadkeenu
                iyo dalkeenuba ay ku sugan yihiin oo aan horey taariikhdeena noo soo
                marin, sida:</p>
            <p>Dagaal sokeeye oo wali ka dhex socda ciidamada dawladda iyo jabhado
                hubeysan oo kasoo horjeeda, kaasoo keenay khasaaro aan la koobi karin
                naf iyo maalba, sida:</p>
            <ul>
                <li>dilka kumaan kun oo qof oo aan dagaal ku jirin, waayeel leh, carruur
                    iyo dumar leh, ee xabbad la iska mariyey, maalkoodiina la dhacay,</li>
                <li>qaxidda boqolaal kun oo Soomaali ah, oo cabsi daraadeed naftooda u
                    cararay, danina ku kalliftay in ay magan galaan dalal ay ka mid yihiin
                    Itoobiya iyo Keenya,</li>
                <li>burburka iyo bililiqaysiga ku dhacay magaalooyin waaweyn iyo
                    tuulooyiin badan oo ay kamid yihiin Hargeysa, Burco, Shiikh, Ceerigaabo,
                    Buuhoodle, Gaalkacyo, Galdogob, Beyra, Docol, Wargalo, Hilimo, nawaaxiga
                    Afmadow, Libooy iyo Badhaadhe. Waxaa kaloo intaas ka daran oo iyana
                    mudan, in si ula kac ah, dhul oomane ah loo baabi’iyey baraaktii iyo
                    ceela dadka reer guuraaga ahi uu ku noolaa.</li>
            </ul>
            <p>Nabadgelyo la’aan koobtey dalka oo idil, miyi iyo magaale, gaartayna
                heer uusan jirin qof Soomaali ama ajnabi ah oo aan haatan ka walwaleyn
                cawabariga naftiisa, eheladiisa iyo maalkiisaba, taasoo ay weheliso
                khalkhal qabali ah oo ka dhex oogan gobollo badan iyo burcadnimo ka
                dillaacday meel kasta, is hortaagtayna horumar dhaqaale iyo ganacsi iyo
                waliba nabad kuwada noolaanshaha ummadda Soomaaliyeed.</p>
            <p>Xadgudub xuquuqda muwaadinka: Xukunka maanta dalka ka jira wuxuu si
                toos ah isugu gaar yeelay maamulka siyaasadda, dhaqaalaha iyo arimaha
                bulshada, wuxuuna ka hor istaagay muwaadiniinta in ay ka qayb qaataan
                talada maamulka dalka, iyadoo isla markaana muwaadin kasta loo diidaayo
                inuu fikraddiisa ka dhiibto mashaakilka dalka ka taagan, sidaasna lagu
                cabburinayo xorriyaadkiisii uu hantay markii uu dalku gaarey gobanimo
                qaran 1960kii. Waxaa caado noqotay in ruuxii wax yar oo dhaliil ah u
                jeediya xukuumada la xiro isaga oo aan maxkamad la horgeyn. Waxaa marag
                ma doonto ah in dad badan la iska xiray, iyagoo xabsiyada ku jirey
                muddooyin kala duwan oo gaaraya ilaa 17 sano, qaarna ay kuba
                geeriyoodeen. Ku tumashada xuquuqul insaanka dalkeena waxay ka noqotay
                hab caadi ah, waxayna ina dhaxalsiisay in dalkeenna uu kamid noqdo
                dalalka yar ee ku caan baxay arrintaas.</p>
            <p>Maamul-xumo dowladeed oo ay bartilmaameed u noqdeen musuqmaasuq,
                laaluush, boob hanti qaran, eex qabiil iyo caddaalad la’aan, iyo karti
                xumo ilaa xad aanu oran karno waxaa lumay dareenkii qarannimo, isla
                markaasna ay burbureen dhismihii maamulka dawladda iyo adeegyadii
                nolosha dadweyna aasaaska u ahaa, sida hay’addihii nabadgelyada,
                caafimaadka, waxbarashada, biyaha, xooga korontada iyo wixi la mida.
                Maamul-xumidu waxay gaartay – waa yaabe – ilaa heer ay banuuktii ay
                dawladdu lahayd ay diidaan iney aqbalaan jeegaggii lacag u yaalka ahaa
                (<em>assegni circolari</em>) ee ay banuuktu laftoodu bixiyeen.</p>
            <p>War iyo dhamaantiis, waxaad moodaa xilkas-li’ida rajiimku iney
                gaartey xad aan wax mas’uuliyad ah oo ka saaran iyo wax xurmo ah oo ay u
                hayaan shacbiga Soomaaliyeed eeyan jirin. Waxyaalaha uur-ku-taalo iyo
                tiiraanyo xanuun badan nagu abuuray waxaa kamid ah sida loo dooriyey
                ujeedooyinkii loo dhisay Xoogga Dalka Soomaaliyeed oo ahaa inuu cadawga
                shisheeye ka difaaco calanka iyo xudduudda wadanka, isagoo ka sarreeya
                qabiil iyo siyaasad xisbi ama mid koox gaar ah. Qiime aan la soo koobi
                karin ayuu ugu kacay shacbiga Soomaaliyecd dhismaha ciidanka, han weynna
                waa loo qabay.</p>
            <p>Waxaa nasiib darro ah inuu haatan isu rogay aalad lagu adeegto si dan
                gaar ah loogu qunsado, dadka Soomaaliyeedna loogu dulmo. Taasuna waxay
                sabab u noqotay in Xooggii laftiisu uu burburo, magac iyo maskabna jabo,
                si dib loogu habeeyaana ay adag tahay kadib markii uu qabiil u kala
                baxay.</p>
            <p>Burbur dhaqaale: Xagga dhaqaalaha waxaan maanta la isku hayn in
                faqrigu iyo gaajaduba ay taabteen guri kasta ee Soomaaliyeed, in yar
                mooyee, badankiina uu halis ugu jiro inuu musallaf noqdo, dawlad iyo
                dadba. Taasi waxay keentay in kumaan kunoo Soomaali ahi ay dalkooda uga
                yaacaan afarta bayna jaho. Waxaa nasiib darro ah in inta yaacday ay u
                badan yihiin indheer garatadii iyo dhallinyaradii wax tiqiin oo uu dalku
                si gaar ah ugu baahnaa mustaqbalka dhinaca horukaca.</p>
            <p>Hooga iyo ba’a maanta Soomaali haystaa oo halis geliyey jiritaankii
                Soomaalida, qofnimo iyo qarannimoba waxaa sabab u ah maamul-xumida
                maanta dalka taal oo hortaagan muwaadiniinta iney si xornimo ah uga qayb
                qaataan go’aannada talada wadankooda, maamul-xumidaasoo weliba shacbiga
                ka qaadday suldadii ummadeed ee uu xaqa u lahaa.</p>
            <p>Annaga aragtidayada suurogal ma aha in laga gaaro xal dhameystiran
                arrimaha kor ku xusnay haddaan la helin isbedel taam ah ee xukuumadeed,
                iyadoo dib loo soo celinaayo nidaamkii dimoqraadiga ahaa ee uu shacbigu
                doortay, isagoo xor ah 1960kii, oo aan misna loo ogolaan muwaadinka
                Soomaaliyeed inuu khiyaarkiisa ku doorto hogaanka dawladda – heer
                madaxweyne, heer xukuumad, heer baarlamaan, heer gobol, heer degmo, si
                deg deg ah, siduu xaqqa u leeyahay.</p>
            <p>Waxaa xusid mudan in xukuumaddu ay in dhaweydaba ku dhawaaqaysay iney
                diyaar u tahay in nidaamkii xisbiga keliya ku dhisnaa la bedelo oo la
                dhiso nidaam cusub oo ku salaysan axsaab badan, sidaas awgeedna in
                dastuurka maanta jira tacdiil lagu sameeyo, sannadka 1990ka gudihiisa,
                lana abaabulo doorasho cusub oo lagu dhiso baarlamaan iyo xukuumad
                cusub. Hase yeeshee xaqiiqdu waxay tahay in shacbiga Soomaaliyeed uu ka
                daalay hadaltiro labaatankii sano ee dambe, uuna haatan gaarey heer
                uusan rumaysan wax kastoo loo sheego haddaan la tusin ficil cad oo
                muuqda.</p>
            <p>Si loo sugo himilada soo celinta nidaamkii dimoqraadiga ahaa waxaa
                lagama maarmaan ah in shacbigu uu ka qayb qaato hawsha iyo habka
                goolkaas lagu gaarayo. Waxaadse moodaa ineeyan arrintaasi u cuntamayn
                xukuumadda maanta talada heysa oo qabta inaan talada wadanka lala
                wadaagin, iyadoo ay misana caddahay ineeyan hayn awood ay keligeed nooga
                samata bixin karto dhibaatada maanta dalka ka taagan.</p>
            <p>Sidaas darteed waxaa lagama maarmaan ah in Soomaali oo dhan la isugu
                yeero, kartideeda iyo garaadkeedana meel la isugu keeno, si ay uga
                tashato aayaheeda dambe. Si loo abuuro jawi xorriyadeed iyo nabadeedba,
                dastuur samayn iyo doorasho ka hor, waxaa loo baahan yahay in la
                baabi’iyo sharciyada xuquuqul insaanka iyo xorriyaadka kaleba
                cabburinaaya iyo hay’adaha ujeedadaas darteed loo dhisay, sida:</p>
            <ul>
                <li>Sharciga 10 Janaayo 1970 Lambar 01 – Awoodda xarigga</li>
                <li>Sharciga 10 Janaayo 1970 Lambar 03 – Dhismaha Maxkamadda
                    Badbaadada</li>
                <li>Sharciga 15 Febraayo 1970 Lambar 14 – Dhismaha hay’adda
                    En.Es.Es</li>
                <li>Sharciga 10 Sebtembar 1970, Lambar 54 – Ilaalinta nabadsugidda
                    qaranka</li>
                <li>Sharciga 10 Oktoobar 1970 Lambar 64 – Baabi’inta <em>habeas
                        corpus</em></li>
                <li>Sharciga 1 Nofembar 1970, Lambar 67 – Difaaca bulshada</li>
                <li>Sharciga 5 Abriil 1972, Lambar 38 – Awooda GSK arimaha
                    garsoorka</li>
            </ul>
            <p>Isla markaas waxaa lagama maarmaan ah in xeerka ciqaabta iyo xeerka
                habka ciqaabta (<em>codice penale e codice di procedura penale</em> – DL
                16 Disembar 1962, Lambar 5 iyo DL 10 Janaayo 1963, Lambar. 01) lagu soo
                celiyo sidii ay ahaayeen rejiimkan kahor, si shacbiga loogu soo celiyo
                xorriyaadkiisii oo dhamaystiran oo ay markaas suurogal ugu noqoto inuu
                kulmi karo, tashan karo, dhisan karo umro siyaasadeed iyo kuwo
                bulshadeed.</p>
            <p>Si durbadiiba loo joojiyo dhiiggga Soomaaliyeed ee haatan ku
                daadanaaya meel kasta, nabad iyo xasiloonina loogu soo celiyo dalka, xal
                siyaasadeedna loogu helo dagaalka sokeeye ee ka holcaya wadanka oo idil
                iyo si loo dhiso nidaam dimoqraadi ah oo ku salaysan rillada shacbiga,
                waxaa lamaga maarmaan ah in la qaban qaabiyo kulan lagu magacaabo
                Shirweynaha Suluxa iyo Badbaadada Ummadda, oo annaga ay nala haboon
                tahay in lagu qabto goob dhex dhexaad ah, sida Jabuuti, Sacuudi
                Carabiya, Masar ama Itaaliya. Si loo xaqiijiyo abaabulka
                shirweynahaasna, waxay nala tahay in horta la dhiso guddi lagu magacaabo
                Guddiga Diyaarinta Shirweynaha Suluxa iyo Badbaadinta Ummadda, oo ka
                kooban akhyaar Soomaaliyeed oo xurmad iyo kalsooniba shacbiga ka haysta.
                Annaga aragtidayada shuruudahaas waxaa buuxin kara akhyaarta hoos ku
                qoran:</p>
            <ul>
                <li>Xaaji Aadan Cabdulle Cusmaan – madaxweyne hore</li>
                <li>Sheekh Mukhtaar Maxamad Xuseen – madaxweyne iyo guddoomiye
                    baarlamaan hore.</li>
                <li>Xaaji Muuse Boqor – wasiir hore</li>
                <li>Dktr. Ismaaciil Jumcaale Cosoble – wasiir hore</li>
                <li>Dktr. Maxamad Raajis Axmad – mudane baarlamaan hore</li>
                <li>Maxamad Abshir Muuse – taliye hore Ciidanka Booliiska</li>
                <li>Dktr. Maxamuud Sheekh Axmad – guddoomiye hore Maxkamadda Sare</li>
                <li>Suldaan Duulane Rafle Guuleed – odey Soomaaliyeed</li>
                <li>Cali Shido Cabdi – guddoomiye ku-xigeen Es.Waay.El iyo safiir
                    hore</li>
                <li>Garaad Cabdulqani Garaad Jaamac – odey Soomaaliyeed</li>
                <li>Xaaji Jirde Xuseen Ducaale – ganacsade</li>
                <li>Sheekh Ibraahim Suuley – caalim diinta Islaamka ah</li>
                <li>Sheekh Shariif Sharafow – caalim diinta Islaamka ah</li>
            </ul>
            <p>Xilka Guddiga Qabanqaabada Shirweynaha Suluxa iyo Badbaadada Ummadda
                wuxuu noqon doonaa:</p>
            <ul>
                <li>qabanqaabada diyaarinta ajendada iyo nidaamka loo maamulaayo
                    shirweynaha,</li>
                <li>xulashada iyo u yeeridda xubnaha kasoo qayb galaaya
                    shirweynaha,</li>
                <li>talo ururinta iyo la-tashadka qof kasta iyo hay’ad kasta oo ay dan
                    bidaan, wadanka gudihiisa iyo dibaddiisaba,</li>
                <li>la xaajoodka xukuumadda iyo mucaaridka oo dhan, ayadoo ujeedadu
                    tahay in loo gogol xaaro xal siyaasadeed oo nabad dhalin kara.</li>
            </ul>
            <p>Waxaa lagama maar maan ah in ay shirweynaha kasoo qaybgalaan:</p>
            <ul>
                <li>xubno awood buuxda leh oo ka socda xukuumadda,</li>
                <li>xubno awood buuxda leh oo ka socda jabhadaha iyo mucaaridka oo
                    dhan,</li>
                <li>xubno awood buuxda leh oo ka socda gobollada wadanka oo idil, xurmo
                    iyo kalsoonina ka haysta dadkooda,</li>
                <li>xubno ka socda indheergaratada, culumaa’u-diinka iyo
                    ganacsatada.</li>
            </ul>
            <p>Himilooyinka la doonaayo in shirweynuhu uu xaqiijiyo waa:</p>
            <ul>
                <li>joojinta dhiigga Soomaaliyeed ee meel kasta ku daadanaaya iyo in
                    lagu soo celiyo dalka nabad iyo xasillooni,</li>
                <li>in heshiis siyaasadeed laga gaaro mabaadii’da caamka ah ee dastuurka
                    wadanka loo samaynaayo,</li>
                <li>in heshiis siyaasadeed laga gaaro jadwalka, waqtiga iyo habka lagu
                    qaban qaabin doono doorashooyin xor ah oo lagu dhiso baarlamaan iyo
                    madaxweyne cusub,</li>
                <li>dib u habeen nidaamka dhaqaalaha, midka maamulka guud, midka
                    ciidamada iyo midka adeegyada bulshada, iyo</li>
                <li>dhismo xukuumad meel ku gaar ah ee fulisa go’aannada
                    shirweynaha.</li>
            </ul>
            <p>Ugu dambeystii waxaanu rajeyneynaa inaad nala garato khatarta – ee
                aan horey noo soo marin – ee maanta dadkeenu iyo dalkeenuba ku sugan
                yihiin, si wax qabadka loo baahan yahay loo siiyo ahmiyadda iyo degdegta
                ay mudan yihiin, oo ay u suurowdo in Soomaali la daba qabto.</p>
            <p>Ilaah waxaanu ka baryeynaa inuu towfiiqda nagu toosiyo.</p>
            <p>Waxaa ku lifaaqan saxiixa odoyaasha qoray</p>
            <p>Muqdisho.<br />
                Gudiga Suluxa iyo Badbaadinta Qaranka Soomaaliyeed:</p>
            <h4 id="saxiixayaasha-bayaanka">Saxiixayaasha Bayaanka</h4>
            <ol type="1">
                <li>Xaaji Aadan Cabdulle Cismaan</li>
                <li>Sheekh Mukhtaar Maxamed Xuseen</li>
                <li>Xaaji Muuse Boqor</li>
                <li>Dktr. Ismaaciil Jimcaale</li>
                <li>Dktr. Maxamed Raajib Axmed</li>
                <li>Maxamed Abshir Muuse</li>
                <li>Dktr. Xuseen Xaaji Bood</li>
                <li>Suldaan Turki Suldaan Xuseen Xalle</li>
                <li>Cali Shiddo Cabdi</li>
                <li>Sheekh Muudeey</li>
                <li>Xaaji Maxamuud Tiirow</li>
                <li>Xaaji Cismaan Axmed Rooble</li>
                <li>Xaaji Baynax Barre</li>
                <li>Axmed Maxamed Cabdulle</li>
                <li>Maxamuud Yuusuf Aadan</li>
                <li>Brofesoor Ibraahim Maxamuud Abyan</li>
                <li>Dktr. Maxamuud Jaamac Maxamad Afabalaar</li>
                <li>Xaashi Weheliye Maalin</li>
                <li>Xaaji Kamaaludiin Xaaji Cali</li>
                <li>Cabdullaahi Sheekh Maxamuud</li>
                <li>Maxamed Cali Caateeye</li>
                <li>Cali Mahdi Maxamed</li>
                <li>Cali Xuseen Gurac</li>
                <li>Dktr. Cabdullaahi Macallin Cabdulle</li>
                <li>Boqor Cabdullaahi Boqor Muuse</li>
                <li>Maxamed Faarax Siyaad</li>
                <li>Maxamuud Saalax Nuur</li>
                <li>Dktr. Xasan Dhimbil Warsame</li>
                <li>Dktr. Cabdicasiis Nuur Xersi</li>
                <li>Mire Colaad Cawaale</li>
                <li>Baashi Cali Jaamac</li>
                <li>Dktr. Cabdi Sheekh Aadan</li>
                <li>Xersi Xaaji Jaamac</li>
                <li>Cabdulqaadir Xaashi Cigaal Tolo-dholo</li>
                <li>Aadan Cumar</li>
                <li>Dktr. Cabdiraxmaan Cilmi Cigaal</li>
                <li>Cabdullaahi Cumar Bootaan</li>
                <li>Maxamed Siciid-Ciyow Jentelmaan</li>
                <li>Maxamed Diiriye</li>
                <li>Dktr. Sheekh Cali Maxamuud</li>
                <li>Bashiir Ciise Cali</li>
                <li>Xaaji Cali Geeddi Shodoor</li>
                <li>Khaliif Jaamac</li>
                <li>Dktr. Muumin Cumar Axmed</li>
                <li>Yuusuf Jaamac</li>
                <li>Dktr. Axmed Maxamed Darmaan</li>
                <li>Cabdi Xaaji Yuusuf Shuluco</li>
                <li>Xaaji Axmed Raage Cabdi</li>
                <li>Cabdi Bullaale</li>
                <li>Injineer Cabduqaadir Aadan Cabdulle</li>
                <li>Axmed Ismaaciil Boqor</li>
                <li>Cabdulqaadir iimaan Aadan</li>
                <li>Maxamuud Xaaji Cabdullaahi Qore</li>
                <li>Xasan Xaaji Maxamed</li>
                <li>Dktr. Maxamuud Muxumed Xuseen</li>
                <li>Cabdullaahi Xaaji Yuusuf Cigaal</li>
                <li>Dktr. Cabdi Maxamad Maxamuud</li>
                <li>Jibriil Xasan Maxamed</li>
                <li>Maxamuud Geeddi Maxamuud</li>
                <li>Maxamed Cali Xaashi</li>
                <li>Axmad Cilmi Cismaan</li>
                <li>Cabdi Iidle Shuuriye</li>
                <li>Xuseen Axmed Cabdulle</li>
                <li>Ibraahim Rooble Warfaa</li>
                <li>Faarax Warsame Cismaan</li>
                <li>Axmaday Sheekh Qaasim</li>
                <li>Cali Iimaan Gadow</li>
                <li>Sheekh Cabdirashiid Sheekh Cali Suufi</li>
                <li>Cali Maxamad Osbite</li>
                <li>Cadullaahi Faarax Hoolif</li>
                <li>Xaaji Maxamuud Xoogsar</li>
                <li>Xasan Barre</li>
                <li>Xasan Guureeye Kaarshe</li>
                <li>Dktr. Cabdulqaadir Maxamed Abuukar</li>
                <li>Mire Cali Cismaan</li>
                <li>Abshir Kaahiye Faarax</li>
                <li>Xiireey Qaasim Weheliye</li>
                <li>Cali Maxamad Guuleed</li>
                <li>Xaaji Maxamad Cabdulle Furre</li>
                <li>Cali Maxamad Ibraahim</li>
                <li>Axmed Sheekh Maxamuud</li>
                <li>Cali Calas</li>
                <li>Cabdi Maxamed Khayre</li>
                <li>Xaaji Axmed Xaaji Maxamed</li>
                <li>Cabdullaahi Xuseen Maajoor</li>
                <li>Salaad Cali Diini</li>
                <li>Sheekh Abuukar Macallin Cali</li>
                <li>Cabdirashiid Maxamuud</li>
                <li>Xasan Cashuur Maxamed</li>
                <li>Cabdullaahi Maxamuud Matukade</li>
                <li>Saciid Cusmaan Keynadiid</li>
                <li>Maxamed Maxamuud Jaamac</li>
                <li>Cabdulqaadir Xaaji Saciid</li>
                <li>Cabdullaahi Maxamed Yuusuf</li>
                <li>Maxamed Xaaji Cumar</li>
                <li>Cumar Maxamed Guuleed</li>
                <li>Xaaji Axmed Cali Islaweyn</li>
                <li>Xaaji Faarax Cusmaan</li>
                <li>Muuse Yuusuf Cali</li>
                <li>Cabdixamiid Islaan Faarax</li>
                <li>Faarax Cismaan Shiwaar</li>
                <li>Cabdiraxmaan Sheekh Nuur</li>
                <li>Maxamed Jaamac Geyre</li>
                <li>Sugulle Maxamuud</li>
                <li>Xaaji Maxamed Cawaale Liibaan</li>
                <li>Jaamac Cali Jaamac</li>
                <li>Maxamed Yuusuf Faarax</li>
                <li>Yaasiin Guure Cali</li>
                <li>Maxamed Cumar Jaamac</li>
                <li>Cabdullaahi Ciise Yuusuf</li>
                <li>Maxamed Saciid Ismaaciil</li>
                <li>Beeldaaje Cali Nuur Faarax (Bin Jaceyl)</li>
                <li>Cabdi Muxumud Aamin</li>
                <li>Axmed Cabdi Daahir (Sheel)</li>
            </ol>
            <h3 id="wallee-ina-raagoow-tala-adduun-taada-uun-maaha">Wallee
                ina-Raagoow Tala Adduun Taada uun Maaha</h3>
            <p>Sidaan meela kala duwan ku xusnay ummadda Soomaalida waxaa lagu
                tilmaamaa dad xiisa badan oo had iyo jeer jecel in ay wax cusub oo xiisa
                leh arkaan, mar walba siyaasad ka sheekeysta, hadaba in kastoo Janaraal
                Maxamad Siyaad Barre ahaa laba wajiile aan hadalkiisa meel loogu hagaago
                lahayn, maalin wuxuu ku hanjabi jirey, “Xukunka dalka xoog iyo xabbad
                baan ku qabsaday, iyadoo xoog iyo xabbad la igaga qaado mooyee si kale
                uga degi maayo.” Maalinna wuxuu oran jirey, “Xukunka dadweynahaaan dib
                ugu celinaynaa markay haboonaato, iyagu ciddey doonaan ha u dhiibteen.”
                Markuu doonana wuxuu samayn jirey doorasho qaran oo aan lagula tartamin
                markaana wuxuu oran jirey, “Aniga dadweynaha ayaa si dastuuri ah ii soo
                doortey oo xukunka ii dhiibtay.”</p>
            <p>Hadaba ayadoo dadweynuhu maskaxda iyo maanka ku hayey ballanqaadkii
                lagu sheegay qodobka 7aad ee Axdigii 1aad ee Kacaankii 21kii Oktoobar
                1969kii, waxaa shacbiga ku dheeraaday xukunkii keligii taliska ahaa,
                taasina waxay keentay in dawladdii la nacay, waxaa aad loo jecleystay in
                wax is bedel ah la arko ama Maxamad Siyaad jagada madaxtinimada
                baneeyo.</p>
            <p>Hadaba waxaa jirey shan marxaladood oo mid waliba munaasib ahayd
                shacbiguna filaayey in Maxamad Siyaad taladii wadanka dhamaan ama qayb
                iska wareejiyo, shantaa marxaladood oo kala ahaa sidatan:</p>
            <ul>
                <li>1976kii bishii Luulyo markii la aasaasay X.H K S wuxuu khudbad uu
                    jeediyey ku sheegay in xukunka dalka gacanta dadweynaha dib loogu
                    celiyey, iyagu haka tashadaan ciddey u dhiibanaayaan, hase ahaatee kaasi
                    wuxuu ahaa oraah afka laga yiri, isagoo aan cidi la tartamin waxaa loo
                    doortey xoghayaha guud ee X.H.K.S iyo madaxweynaha Jamhuuriyadda
                    Dimoqraadiga Soomaaliyeed iyo taliyaha guud ee Ciidamada Hubka
                    Sida.</li>
                <li>1978kii dagaalkii aan lagu guuleysan ee Itoobiya lagu qaaday markii
                    laga soo noqday bishii Abriil waxaa saraakiil ciidamada kamid ahaa isku
                    dayeen afgembigii fashilmay, maalintaa waxaa la shinsanaayey in uu is
                    casilo ama siyaasadda wax ka bedelo, hase ahaatee wuxuu qaaday olole
                    xoog leh oo uu xukunkiisa tiirarka ugu dhidbaayo.</li>
                <li>1986kii markii uu shilka baabuur ee halista ahaa ku dhaawacmay oo
                    muddo afartan maalmood ah takhtar dalka Sacuudiga ah si gaar ah loogu
                    daaweynaayey, sida la sheegay Boqor Fahad wuxuu kula taliyey in uu
                    madaxnimada ka dego maamul dawladeed oo dambana ka fogaado, hase yeeshee
                    markuu Muqdisho kusoo laabtay isagoo garabka la hayo wuxuu qaaday
                    tallaabooyin hor leh, dawladdii wuxuu ku sameeyey is bedel saraakiil
                    badan oo warbixin aan raali gelin laga siiyey qaarna waa xirxirey qaarna
                    shaqadii buu ka eryey, 1987kii wuxuu isu sharraxay doorasha qaran oo aan
                    lagula tartamin muddo todoba sano oo hor leh.</li>
                <li>1988kii ilaa dhamaadkii 1990kii jabhadihii mucaaridka ahaa waxay
                    hubka u qaateen si ay xukunka uga tuuraan Maxamad Siyaad, meela badan oo
                    dalka gudihiisaana dagaallaa ka dhacay, dadka kasoo horjeedaana maalinba
                    maalinta ka dambeysaa tiradoodu waa sii kordheysay, magaala madaxda
                    Muqdisho gudaheedana rabshado iyo iska hor imaadyaa ku baahay, waxaa si
                    caddaan ah u muuqatay in sida kaliya ee arrinta loo furdaamin karaa ay
                    tahay Maxamad Siyaad oo jagada ka dega taana dheguhuu ka fureystey.</li>
                <li>1990kii 15kii bishii Meey markay 114ka siyaasi oo ka koobnaa
                    guurtida qabaa’ilka Soomaalida oo dhan ay bayaan cad soo saareen,
                    dadweynuhu aad buu u jeclaa in Maxamad Siyaad talooyinkii bayaankaa ku
                    qoraa yeelo, hase ahaatee waa diiday, wuxuu yiri, “Ragaan shalayto
                    xukunka ka qaaday ayaa maantey doonaaya in ay mar labaad xukunka dib ugu
                    soo noqdaan.”</li>
            </ul>
            <p>Talada Eebbe waa meesheeda, hase ahaatee dad badan oo sokeeye iyo
                shisheeyeba lahaa ayaa waxay rumaysnaayeen haddii Maxamad Siyaad
                maalintaa talada dalka iska wareejin lahaa dhibaatada qarada weyn ee
                dhacday ma timaadeen arrintuna sidaa waa ka fududaan lahayd, isagana
                sharaf iyo maamuus bay u ahaan lahayd, hase yeeshee taa waa lagu
                hungoobay, gabyaa xikmad iyo waaya aragnimo loo ogaa ayaa wuxuu
                yiri:</p>
            <p>Haddey sababi geli maanka waa la iska siibaaye<br />
                Sarbeeb melega yaa laga dhigaa saacaddaad dhimane<br />
                Solina maysid taladii Ilaah seeg ku leeyahaye.*</p>
            <h3 id="waxa-soo-socda-nimaan-garani-waxa-joogaa-ma-garto">Waxa Soo
                Socda Nimaan Garani Waxa Joogaa ma Garto</h3>
            <p>Bishii Meey 1990kii markii 114ka siyaasi oo qabaa’ilka Soomaalida oo
                dhan ka koobnaa bayaanka soo saareen, waxaa waddanka gudihiisa ka
                bilowday buuq iyo bulaan fikradooda lagu taageeraayo iyo dhaqdhaqaaqyo
                badan oo dawladda ka horjeeda, shirar qarsoodi ah baa la qabtay,
                khudbadaa masaajidda iyo meelo kala duwan laga jeediyey, waraaqaa la
                daadiyey, hase yeeshee ma jirin fikrad mideysan iyo qorsha habeysan oo
                ku-tala-gal leh, waxaad moodaa in dadka itijaahii siyaasadeed ka lumay
                oo meelay u socdaan iyo meelay wax u wadaan midna aanay aqoon.</p>
            <p>Dadka garaadkiisu ma sinna, isku aragti iyo isku aqoon maaha, ninna
                si bey la tahay sida arrimaha loo maamuio iyo sida arrin murugtay loo
                maareeyo, waxaa jira dad garab daar leh oo galawgu wax u sheego oo meel
                fog wax ka odorosa, caqli badnaan ha ahaato ama aragti dheeraad ah oo
                Eebbe ku abuuray ha ahaatee, waxaa jira Soomaali badan oo waayaha
                adduunka aragti dheer u lahaa. Markay odoroseen sidey dabeyshu u socoto,
                dadka waddanka ka cararaya, lacagta dibadda loo dhoofinaayo oo bangiyada
                shisheeye la dhiganaayo, naca iyo naceybka loo qabo Maxamad Siyaad iyo
                dawladdiisa, qabiil ku faanka iyo falalka colaadeed ee qabaa’ilka
                qaarkood ka dhex taagan, dadka safarka ah oo waddooyinka dalka gudihiisa
                lagu laayey, waxay saadaaliyeen in Soomaaliya mashaqooyin ba’an iyo
                dhibaatooyin  soo food saareen si wax looga qabtaana aanay muuqan</p>
            <p>Hadaba waxaanu meela kala duwan ku xusnay in qofka gabyaaga ahi
                mararka qaarkood mustaqbalka iyo waxay arrimuhu ku dambeyn doonaan sii
                saadaaliyo. Hadaba waxaa jirey nin gabyaa ahaa oo qarannimada iyo
                midnimada Soomaalidu qiima weyn la lahayd oo magaciisa la yiraahdo Nuux
                Saciid Naxar, kuna dhashay degmada Caluula ee gobolka Bari, hase ahaatee
                xilligaa Muqdisho joogey. Tix gabay ah oo uu mariyey markuu arkay saha
                kacay iyo salowga dalka ka oomaaray, wuxuu sawir cad ka bixiyey saha
                maalintaa taagnaa iyo halkey xaaladdu ku socoto sida salkeedu ahaan
                doono iyo sidey Soomaaliya ku dambeyn doonto iyo in aan Maxamad Siyaad
                laga raysan doonin, gabaygiina waa kan, wuxuu yiri:</p>
            <p>Sabca iyo sabciin baan jiraa maalmo saa’ida’e<br />
                Suugaanta maansadana hantiyey sa iyo wowgeede<br />
                Siinleyda aan qaatay ee xalay dhan saafaayey<br />
                Aan sanqariyo erayadaan sallaxay midaan kasoo saaray<br />
                Waxaan saxay waxaan saadiyey iyo waxaan samayn doono<br />
                Sawaariikhda Ruush kama duwana ee waxa aan sii daayo<br />
                Sunka daallimada buufiya oo sababa weeyaane<br />
                Aan sawiro bal maantana halkaan saanta dhiganeyno</p>
            <p>Soddon sanaba qaran baan ahayn calan u saaraaye<br />
                Waa maxay sawaxankiyo hadaba salawga yeeraaya?<br />
                Sal ka-kaca qabiiliyo maxaa ololka soo saaray?<br />
                Soomaali wada ilbixi baan lahaa nacab ha suuxeeye<br />
                Saldanadiina adkeystaan lahaa yaan la saabiline<br />
                Sumcaddooda toosaan lahaa way isa saxaayaane<br />
                Sarcadaan lahaa labada webi dooxadaan sare’e<br />
                Sareedada barwaaqadaan lahaa ha u sinaadeene<br />
                Saqiir iyo kabiir baan lahaa waysa saamixiye<br />
                Soomaali sidii aan la rabay diiday samihiiye<br />
                Saluugtoo midnimadii nacdaye hoog ma wada saaqay?</p>
            <p>Su’aashaa jawaabteeda sugan sidatan weeyaane<br />
                Sodon qaad rasaastiis aan sinaba loo waayin<br />
                Saqiir iyo toban-jirkiinii sitaad nabad sugaysaane<br />
                Safar la laayiyo naflahaan salashay laabtiisu<br />
                Sanaadiiqda lacagta laga buuxiyee dibadda loo saaray<br />
                Saqiir ooyi hooyada sawixi oday gacmaha sayari<br />
                Sirqa baahan dhalinyaro sahwiday oo gaajo ay solotay<br />
                Suuq ololay beesada sabeyn aan qaar indhaha saarin<br />
                Saraha dabaqa dheer Laan Kuruus nimanka saanyooday<br />
                Safkayaga dhergaayaan bulshada eegin siliceeda<br />
                Seedaha sokeeyaha is jaray nabadda seerowdey<br />
                Sulfaha dhacay abaaraha sanqaray waxakan sooyaamay<br />
                Saddex allifle janankii ka biqiyayna soo maraye<br />
                Sababaha dhibaatadan ku timi waan la soconaaye<br />
                Soomaaliyey kitaab been ah baa saan inoo galaye<br />
                Sitaarkeena ma loo noqonaayaa wayna saamixiye</p>
            <p>Suugaanta meeshaan la rabay waa nigaa sugaye<br />
                Kaas inoo sarreeyiyoo intuu sahanku noo muuqdo<br />
                Saxiixiisu uu soconaayaan siinad leenahaye<br />
                Haddaan siigo kicin maalintuu talada siidaayo<br />
                Haddaan lagu saladin raggaan u nixin shacabka Soomaali<br />
                Haddaan saanad culus laysla dhicin Xamarna saaltaynin<br />
                Sacabada haddii ayaan dhigan taajirradu suuqa<br />
                Niman sarara waynaa hadeyaan saxar kasii dhiiban<br />
                Sagaal goor haddaan laga darraan kaa nakala soocay<br />
                Siyaadow Siyaadow hadaan waaya lagu suuxin<br />
                Soo celi Allahayow haddaanu noqonin sowdkiinu<br />
                Soomaali wacal baan ka ahoy ee saas hala ogaado.</p>
            <p>[sawir: Nuur Saciid Naxar]</p>
            <p>Fiiro gaara: Gabaygaan tuducya kamid ah haddaan si laab leh u dhuuxno
                waxaan ka fahmaynaa maahmaahdii ahayd mala rag waa nooli, micnihii la
                yiri, dhibaaladii qarada wayneyd ee Soomaaliya ku habsatay rag badan baa
                saadaaliyey markay arkeen sida dabeyshu u socoto.</p>
            <p>Gabyaa kaloo caan ah oo magaciisa la yiraahdo Cabdulqaadir Xirsi
                Yamyam wuxuu yiri, “1990kii horraantiisii markaan arkay ummaddii
                Soomaaliyeed oo cadow isu noqotay oo wax nidaam ah iyo wax kala dambeyn
                ah midna aanay jirin dhallinyaradii, waayeelkii, waxgaradkii, iyo
                cuqaashii aan wax is dhaamaa la arag oo dilkii iyo dhaawacii birta la
                iska aslay oo maalin walba boqolaal dhimanaayaan, abaarta iyo lacag
                la’aanta, tuugada, dhaca iyo boobka aanay kala lahayn, ayaan anigoo ka
                tiiraanyeysan waxa dhacaaya Eebbaha weyna baryay, waxaan mariyey
                gabaygaan, gabaygu wuxuu leeyahay dhawr ujeedo, ujeedada weyni waa
                baryada Ilaahay inuu dadka iyo dalka sida u dhaamo, oo annagaan waxa
                kasbanaye rucbiga nagu dul furan naga dul qaado, dhibaatada na haysana
                si noo dhaanta iyo wax kheyr leh noogu bedelo.” Wuxuu yiri:</p>
            <p>Hadba dunida waayaa rogroga degeladeediiye<br />
                Xilliga iyo dabaylaha wada daadahshoo rara’e<br />
                Doog iyo abaar bay is bedela gu iyo dayrtiise<br />
                Markay beladu kaa durugsan tahay dadab kaley taalle<br />
                Barwaaqiyo damaashaad in badan maalay darartiiye<br />
                In kastoy dhirtii diiratay oo duunyadii marisay<br />
                In kastoo kun qoys oo duda ah wada dagaagsiisay<br />
                Karti iyo dadaal wada jiraa looga doogsadaye<br />
                Dad iimaan leh annagoo ah baa roobki noo da’aye<br />
                Daba dheer Alley lahe tanaa nooga sii darane</p>
            <p>Dab la shiday colaad dumisay beel dirir madoobaaday<br />
                Dir fir gofay derbiyada agoon daadsaniyo maato<br />
                Dureemiyo meyd caws ka badan dooxa wada dhiiga<br />
                Dumbukhyada rasaastiyo codkii damin aqoon waayey<br />
                Dafadiyo waraabaha dhergiyo dawacadaa heestay<br />
                Afartiisa dacal geeskayaga dirirta gaashaaman<br />
                Nabadiyo jacaylkaa durkiyo xiisad dami wayday<br />
                Shacab kala dambeyntii niciyo dawlad tala waydey<br />
                Dagaalkii labaad iyo colkii galay Daraawiishta<br />
                Dibiriyo Jidbaaleba tanaa nooga sii darane</p>
            <p>Abaar dihatay jiilaal daf yiri daarihiyo fookha<br />
                Albaabkiyo bangiga daahyadiyo daaqadaha laabtay<br />
                Markii Doolarkii laba kun tegey Shilina loo deyrshay<br />
                Digsi qura markii lagu karsaday boqol kun oo deyn ah<br />
                Derajiyo nin maaliyo faqiir daasad wada qaatay<br />
                Dabaqada dhamaantood sinmoo dhega maddiiloobay<br />
                Darandoori boob dil iyo dhac iyo dil iyo tuugeysi<br />
                Dalkoo gebigii wada qiiqayoon duul rabaa jirin<br />
                Daacuun koley tahay marbaa laga dawoowaaye<br />
                Xaaraama Cune nooga daran diifihii dhacaye</p>
            <p>Marka qoon is doorshaa Rabina dooriyaa badiye<br />
                Iyagoo aan diin iyo sharci iyo daacad uga jeedin<br />
                Naagahaan daboolkiyo wajiga daaha adag saartay<br />
                Ee duluca kii raba u fura niman la doorsoomay<br />
                Ee Quraanka Eebiyo dulmiyey diinta magaceeda<br />
                Ee rasuulkii loo diray xaqiyo diiday amarkiisa<br />
                Dulligaa abuurmiyo xumahaa la isla daaweystey<br />
                Dembigey wadaageen kuwaa ducufku maansheeyey<br />
                Ayaa caro Ilaahay degdeg ah loogu soo diray<br />
                Alley lehe tanaa nooga daran Kud iyo Diihaale</p>
            <p>Afartaa tobnaad baa laga degay degaladeeniiye<br />
                Haddii aan daaweeyuhu daaweyn dabar go’ weeyaane<br />
                Cafi iyo daryeel iyo Allaa bixiya deeq weyne<br />
                Hareeraha dabkaa nooga baxay belada duulduushay<br />
                Keligii ayaa damin karoo daacad loo yahay<br />
                Aan durraarto Eebbaan baryada diidin kharka lehe</p>
            <p>Daayimow Allahayow addoon daallan baan ahaye<br />
                Dalkii aan ku noolaa waqtigaan samihii loo diidye<br />
                Dagaallada sokeeyaa ka dhigay buul yaroo dumaye<br />
                Dariiqadiyo jidkii la go’ay lamana deyn ruuxe<br />
                Dad Islaama dhiigood ayaa lagu ducaystaaye<br />
                Qalbi daahiriyo way dhinteen wada jirdoonkiiye<br />
                Duddada is xigtiyo dhalashadii la isku dayn waaye<br />
                Duqaydiyo carruurtii ku lume culimaa’u-diinkiye<br />
                Eebbow dugaalkiyo naqii la isu dacareeye<br />
                Kala daadannoo waxaanu nahay dab iyo baaruude<br />
                Eebow rogaal iyo dabraaba nalagu duufduufye<br />
                Kuma dhaqanno diintiyo sharcigii daahirka ahaaye<br />
                Eebow wax baa nagu dul degay duubanoo culuse<br />
                Eebow dad qooqoo kibraa kiciyey duufaane<br />
                Deeqaad nasiisiyo nicmadii daaday dheregiiye<br />
                Eebow dadkaagii ku lume laba dab qiiqoode<br />
                Dana gaara ooy niman wataan qarax kasoo duulay<br />
                Malaayiin dada lagu rogoo aan dareen qabine<br />
                Baqdin iyo cabsaa nalagu dul furay doog iyo ayaane<br />
                Naxdin darartay baa lagu lisaa doobigii culane<br />
                Rabbow diricyadii naga le’diyo doorar iyo wiile<br />
                Habar waliba kay dihatay bay dib ugu ooydaaye<br />
                Eebbow dad-qalatooy in baa dooxday ubadkiiye<br />
                Kaama ay dahsoonoo Adaa doc walba ogsoone<br />
                Adaa meesha debecdiyo yaqaan daaqaddii furane<br />
                Adaa dulinku kuu muuqday iyo dakharadiisiiye<br />
                Dibadda iyo adaa gudaha iyo deyr walba jooga<br />
                Inaad noo danaysaan Rabbow kaa duransadaye<br />
                Rabbow dacartii naga buuxday iyo doogihii kaca’e<br />
                Dildilaace nabaradii bukiyo boogihii duraye<br />
                Debce seedahaygii jirkiyo xididdadeydiiye<br />
                Samirkii iyo dulqaadkii qofnimo daalyey oo dhimaye<br />
                Dubba culusi ruuxuu ku dhaco daamankaa jaba’e<br />
                Eebbow ilkihii daate oo waan dulaaqnahaye<br />
                Dagaal wax uga khayr daran markay deris coloobaane<br />
                Eebow wax la isku diray waa ul iyo diirkeede<br />
                Eebbow dullaanu is badnaye adigu noo doori<br />
                Duulkii la rogay kama duwani Saalax diidmadiye<br />
                Duufaankii Nebi Nuux haddaadan dooni naga saarin<br />
                Eebbow dhulkoo nala dumaa waa dareen culuse<br />
                Carab dalab leh kuguma aan baryine daacad baan ahaye<br />
                Eebbow ma dayrsan haye danihi waa saane</p>
            <p>Eebow dadaan caasi noqon oo daahiraa jira’e<br />
                Eebbow saqiir dalandaloo door la’ baa jira’e<br />
                Weliyaal aan daxalaysan oo diin leh baa jira’e<br />
                Dad karaamo iyo khayr leh oo aad doorataa jira’e<br />
                lsmudaadka Eebbow kumaan deynin baa jira’e<br />
                Eebbow kun dibintiyo khad ku leh daamankaa jira’e<br />
                Eebbow duqyaal ay cirradu deebtahaa jira’e<br />
                Digrigaaga Eebbow kumanyaal daa’imaa jira’e<br />
                Kumanyaal aan duugoobin oo duugan baa jira’e<br />
                Eebbow kun deelqaaf ka dhacay diidan baa jira’e<br />
                Eebbow kun daakira cirkoo daahan baa jira’e<br />
                Makhluuqaan diiwaangashiyo dooranoow Maxamad’e<br />
                Eebbow intaasaan dartood kuu duransaday’e<br />
                Naxariis daryeel aadmiyaan kaa dalbanaayaaye<br />
                Eeboow dullaana habsadaye adigu noo doori</p>
            <p>Isu soo dun Eebboow khalqiga kala dugaagoobay<br />
                Eebbow walaalaha is dilay baaji dirirtooda<br />
                Eebbow dabeyl caafimaad mari damiirkooda<br />
                Eebbow dakane waa belee qari wixii daatay<br />
                Eebbow addoon kama dalbane Daa’in baan iriye<br />
                Sidaad diinka qoloftiisa adag haadda uga daahdey<br />
                Eebbow wax kheyroo deg deg ah nagu dawey maantay<br />
                Dad Islaama oo saan noqdaa waa daliilnimo’e<br />
                Danta cadowga weeyiyo Abraha digashadiisiiye<br />
                Kii yiri Kacbada soo dunshaan daris wadaagnaaye<br />
                Cid kaloo dib noo eegtiyo duul kalaa jirine<br />
                Dalladaada Eebbow ku qari ceebtayada daadsan.</p>
            <p>[sawir: Maxamad Xirsi Yamyam]</p>
            <h4 id="sheeko-macquula">Sheeko Macquula</h4>
            <p>Sida la sheegay waxaa jirey nin Jareer ah, oo magaciisa la yiraahdo
                Muudey oo ahaa sharqaanle Maxamad Siyaad markii uu askariga ahaa isaga
                iyo carruurtiisaba dharka u toli jirey, reerkana xiriir wacan la lahaa.
                Maxamad Siyaad markuu madaxweynaha noqday, wuxuu abaal gud u siiyey
                lacag badan, guriga iyo xafiiska madaxtooyadana lagama celin jirin.
                Muudey wuxuu guursaday laba naagood oo la kala yiraahdo Bocor iyo
                Boolaay, wuxuu dhistay guri, wuxuu furtay dukaan iyo sharqaan dharka
                lagu tolo oo afar makiinadood taalay.</p>
            <p>1988kii ilaa 1989kii markii dagaaladu ka bilowdeen gobolada waqooyi
                iyo gobolada dhexe, Muudey wuxuu maqlay gobolada waqooyi dagaalaa ka
                socda, gobolada dhexe waa lagu diriray, Beledweyne waa la weeraray,
                Muudey wuu cabsaday, wuxuu u tagay Maxamad Siyaad, waxaana dhex martay
                sheekadaan:</p>
            <p>Muudey: Jaale Siyaadow, adiga aabahay aa tahay, waa i dhaqaalaysay,
                muggoo waa ii dadaashay, haddaan lama naagaan aroosay, aniga waxaan
                qabaa sharqaan iyo dukaan waa buuxaa mahaddaa Ilaah baa leh, maalkaas
                adaa i siiyey la’aantaa abaar waaye, beryahaan dagaallaan maqloow
                haayaa, dad diloow aa la sheegoow haayaa, Beledweynaa la isku galay aa
                dhegehayga kusoo dhacoow haayaa, warkaas run miyaa?</p>
            <p>Siyaad: Aah aah aah, waxaasi cayaar waaye orod shaqadaadii qabso.</p>
            <p>Muudey: Cayaar miyaa, aabbe Siyaadoow? Ani waa cabsaday soo
                dhawaaw.</p>
            <p>Laba todobaad kadib Muudey wuxuu maqlay Beledweyne dadaa lagu dilay,
                dariiqa baabuuraa lagu dhacay, Buuloburde waa la qabsaday, Jawhar waa la
                galay, Caliyoow aweyskii Shiidle waa la dilay, maalkiisii waa la boobay,
                dadkii waa kala orday, arrintu sidii hore ma aha.</p>
            <p>Muudey: Aabbe Siyaad waxaas dhahay ciyaar ciyaar waaye, isaga been
                muu sheegoow haayaa? Mayey mayey, aabbe Siyaad hadalkiisa run waaye.</p>
            <p>Muudey habeenkii dambe raadiyuhuu dhegeystay, wuxuu maqlay burcaddii
                Beledweyne dagaal ayey gelisay, Buulaburde waa laga qaxay, Jalalaqsi iyo
                Jawhar burcaddii waa soo gaartay, askari Booliiska dawladda ah waa la
                dilay, laba kale waa la dhaawacay, dukaamadii waa la boobay. Muudey waa
                wareersaday, waxaas wacay labadiisii naagood.</p>
            <p>Muudey: Boolaay ma i maqloow haaysaa, hoow, waraa la sheegoow haayaa,
                Bocor aaway?</p>
            <p>Boolaay: Bocor dukaaney gadoow haaysaa.</p>
            <p>Muudey: Wac hee waraa la sheegoow haayaa, dukaanka soo xir hee.</p>
            <p>Bocor: Muudey maxaa ku daaray? Magaalada nabad waaye. Adiga walaxaad
                sheegoow haysaa?</p>
            <p>Boolaay: Bocor waa tan dukaankii waa soo xirtay.</p>
            <p>Muudey: Bocor iyo Boolaay i maqla muggoo raadiyaha warankiisa ma
                dhegeysanoo.</p>
            <p>Bocor iyo Boolaay: Mayeey mayeey.</p>
            <p>Muudey: Aniga nafteyda raadiyaha waa dhegeystay dhegehaygaan ku
                maqlay, Mahaddaay weeyn iyo mihii qaxootiga Jalalaqsi iyo buundo Jawhar,
                Beled Eyle iyo Shiidle waa la isku galay dadkii waa la dildilay,
                dukaamadii eberaa laga dhigay, askartii dawladda ee buntukhda qabtay waa
                la buk dhabay, rabshaa la sheegaa muggoo aniga waa baxaa, hadda aabbe
                Siyaadaan u tagaa, xaalkaan waa soo warsahaa sida aas yahay, isaga been
                ma sheegaayo hadalkiisa run waaye.</p>
            <p>Ilaaliye: Joogso! Maxaad ahayd?</p>
            <p>Muudey: Muudey waaye hee.</p>
            <p>Taliye: Dhaaf, dhaaf. Soo daa, Muudey waa la yaqaan.</p>
            <p>Xoghaye: Haye, Muudey? Nabad miyaa? Xaggee rabtaa?</p>
            <p>Muudey: Nabad waaye. Baaba Siyaadaan rabaa.</p>
            <p>Xoghaye: Ma dhar baa la tolaa?</p>
            <p>Muudey: Waa fiiri haa, salaan u socdaa.</p>
            <p>Xoghaye: Waa lala joogaa, hase ahaatee u gal adiga lagaa celin
                maayo.</p>
            <p>Muudey: Baaba Siyaadoow nabad mo ohoo? Salaan lee kuugu imi. Iska
                waran jirro ma ka fiyoobidoo?</p>
            <p>Siyaad: Salaantii waa lagaa qaaday, maxaa kaloo daran? Ah ah ah!</p>
            <p>Muudey: Baaba Siyaadoow aniga raali aan kaa ahay waa i dhaqaalaysay,
                waan ku jeclahay, barwaaqo waa qabaa, lama naagaan aroosay, waan kuu
                sheegay Bocor iyo Boolaay, dukaan weyn iyo afar sharqaan waa qabaa, mar
                hore aniga waa kuu imi, dagaallaa la sheegoow haayaa, hadana cawadaan
                raadiyahaan dhegeystay, war aan ka maqlay, Mahadaay iyo Jawhar waa la
                isku galay, askari dawlo waa la dildilay, dukaamadii waa la dhacay
                eberaa laga dhigay, dad badan waa kasoo ordeen, raadiyaha been maas
                sheegaa? Muggoo aniga waa cabsooday, adiga war waa qabtaa, aniga dad
                kale warkiis ma ku jiro.</p>
            <p>Siyaad: Aah aah aah, waxaasi cayaar waaye ha maqlin, orod gurigaagii
                qabo oo shaqeyso.</p>
            <p>Muudey: Baaba Siyaadow adiga mar hore waa ii sheegtay ciyaar ciyaar
                waaye, adiga hadalkaaga run waaye, ciyaarta fiinaalkeeda Xamar ma ahoo?
                Aah aah aah?</p>
            <h3 id="maxaa-dhaliyey-dagaalkii-abgaal-iyo-gaalgale">Maxaa Dhaliyey
                Dagaalkii Abgaal iyo Gaalgale?</h3>
            <p>Sida runtaa ololihii dawladdii Kacaanka lagaga qaaday gobolada dhexe
                iyo Muqdisho waxaa ka qayb galay qabaa’il badan oo Hawiye iyo Xawaadle
                hogaanka u hayaan, waxaana hormuud u ahaa qabaa’ilka Habargidir gaar
                ahaan qabiilka Sacad oo habka siyaasadda ugu ilbaxsanaa xagga
                dhaqaalahana ugu hodonsanaa, waxay ku dadaaleen in qabaa’ilka Hawiyaha
                oo dhami dagaalkaa ka qayb galaan oo aanay u kala harin, hase yeeshee
                waxaa ka maagtay qabiilka Abgaal oo qabaa’ilka Hawiyaha ugu tira badnaa
                laguna yaqaan dulqaad badan iyo dareen culus oo aan marna dawladda
                xumaanteeda ku dhiiran, waayo? Ruug caddaayada Abgaal waxay u arkaayeen
                dhibaatada dagaalka dhaca ka timaada in ay dhulkooda saamayn weyn ku
                yeelanayso, sidaan fasalkii hore kusoo xusnay qorshaha dagaalka waxaa
                kamid ahaa in lagu dadaalo sidii qabiilka Abgaal dagaalka loo gelin
                lahaa, hase yeeshee waxaa adkaatay wadadii loo mari lahaa.</p>
            <p>Hadaba sida dhaqanka Soomaalidu u badan yahay, qabiil kasta oo
                qabaa’ilka Soomaalida kamid ah meel kasta ha degee, waxaa ku dhex jira
                qabiil yar ama qabaa’il yaryar oo aan la hayb ahayn, hase ahaatee la
                dhaqma oo dhib iyo dheefba la wadaaga, hadaba waxaa jira qabiil yar oo
                qabaa’ilka Abgaal la degenaa muddo 200 oo sano ka badan, dhexdoodana ku
                tarmay, qabiilkaas oo la yiraahdo Gaalgale Abgaalku waa liidi jireen,
                hase yeeshee waxay ahaayeen niman geed adag oo geesi wada ah kuna faana
                in asalkoodu ku abtirsada Daarood Majeerteen.</p>
            <p>Sidaan meela kala duwan kusoo xusnay taliskii Siyaad Barre
                siyaasaddiisa waxaa ka mid ahaa in shacbiga Soomaalidu is dhex galo,
                xeerarkii hore ee qabaa’ilku ku dhaqmi jireenna laga tago, dhul la kala
                sheegtaa iyo dhaqan la kala soocaa midna aanu jirin, taasina waxay
                keentay in wax waliba meeshoodii hore ka dhaqaaqaan, xagga deegaanka iyo
                xagga dhaqanka, qabiilkii Gaalgale waxay caddeysteen sidey horeyba u
                sheegan jireen in ay yihiin Daarood, Majeerteen, Maxamuud Saleebaan oo
                la yiraahdo Nuux Maxamuud.</p>
            <p>Hadaba sida la sheegay belo ka talisyadii fidmada abaabulaayey waxay
                qorsheeyeen in dawladda iyo qabiilka Abgaal dab laga dhex shido si aan
                qabiilka Abgaal dagaalka uga harin, waxaa si qarsoodi ah loo hubeeyey
                kooxa dooxata ah, qaarkood waxaa la dejiyey hoteelada Hawiyuhu Muqdisho
                ku lahaayeen, waxaa la faray in ay habeenkii iyagoo hubeysan gashadaan
                dharka ciidanka madaxtooyada ilaaliya amarada madaxweynaha kasoo baxana
                fuliya oo loo yaqaan Koofiyad Cas, in ay si dadban habeenimada u
                qabqabtaan dhallinyarada Abgaal iyagoo si maldahan isu muujinaaya in ay
                amarada dawladda fulinaayaan qabiilka Mareexaanna yihiin, kadibna markay
                hubsadaan in ay Abgaal yihiin qaarna laayaan maydkoodana jidadka
                dhigaan, qaarna siidaayaan, markaa kooxdii falka geysatay iyo kuwii la
                siidaayey magaalada ku faafiyaan in ciidamada Koofiyad Cas ka dambeeyey
                raggaa la laayey, waxaana [] ahaa oo tusay niman Gaalgale ah oo Abgaalka
                aad ukala yaqaana, kadib Abgaalkii iyagoo aan taa hubsan waxay dileen
                dhawr nin oo Gaalgale ah, Gaalgalihiina iyagoo ka aargudanaaya waxay
                dileen dhowr nin oo Abgaal ah, [] qaar kalena waxaa loo diray
                tuulooyinka iyo baadiyaha gobolka Shabeelaha Dhexe [] oo Abgaalka iyo
                Gaalgaluhu wada daganaayeen si ay dil iyo qas kaasoo kale [] ridaan
                xoolana uga dhacaan eedana Gaalgale la saaro.</p>
            <p>Markii dawladdu qulquladahaas iyo dicaayaddaas beentaa oo laga
                faafiyay ogaatay, waxaa erga loo diray cuqaasha Abgaal si looga
                dhaadhiciyo [] falalkaas iyo dicaayadahaas been abuurka ah looga jeedo
                jahawareerin iyo [] dir laga dhex abuuro dawladda iyo shacbiga. Sida
                runtaa duqaydii Abgaal hadalkaa waa garwaaqsadeen, sida la sheegay
                Maxamad Siyaad wuxuu ku [] kaftamay: “Nin gurigiisii soo gubay yuu
                gurigiina gubin.” Hase yeeshee dhallinyaro colaad moog ah ayaa ka hor
                timi duqaydii iyagoo heshiis ay dawladda la galeen diidan waxay ku
                shirbeen: “Ubba abeeso ku jirtaa Abgaal ku istijoon rabaa.”</p>
            <p>Gaalgalena xitaa guryihiina waa ka gubeen, beerihiina waa ka
                baabi’iyeen. Abgaalkuna sidaasay dagaalkii ku galeen oo ay qabaa’ilka
                Hawiye iyo Xawaadle kula bahoobeen, hase ahatee lix bilood kadib
                Abgaalku isbahaysigaas waa ka qoomameeyeen, waxay ku cataabeen Maxamad
                Siyaad baa nala taliyey [] waanaan af garan iyagoo hibanaaya hadalkii
                ahaa: “Nin gurigiisa soo gubay yuu gurigiina gubin.” Hadaba ayadoo afar
                sano kasoo wareegtey, su’aasha [] weydiinaayaa waxay tahay: isbahaysigii
                muxuu ku dambeeyey?</p>
            <p>Qaxa iyo kala cararku markuu Muqdisho ka dhacay oo dad oo []
                caasimadda ka qaxay Maxamad Siyaadna ka baxay, Gaalgale garab iyo
                gaashaan midna ma hayn Abgaalna waa goobaayaan waxay gacan [] dhigaanna
                waa gumaadaayaan qaarkood horey bay u qaxeen qaarna du [] galeen, qaarna
                xarumaha xertey galeen (mawlac)*. Bishii Febraayo 1991kii galab keliya
                ayaa Abgaalku ku dileen 73 nin oo Gaalgale ah dugsiga Maxamuud Axmad
                Cali ee degmada Kaaraan ee magaalada Muqdisho, [] laga soo qabtay
                gobolka Shabeelaha Hoose iyagoo qax ah, Cali Mahdi [] oo ururka
                Yuu.Es.Sii madaxweyne u doortey iyo Xuseen Xaaji Maxamad [] garabkii
                Yuu.Es.Sii ee Muqdisho guddoomiye u ahaa dilkooda galabtaa []
                daawanaayeen waxna kama qaban kamana xumayn.</p>
            <h3 id="kacdoonkii-muqdisho-30121990kii">Kacdoonkii Muqdisho
                30/12/1990kii</h3>
            <p>Waxaan horey u soo sheegnay abaabulkii iyo qaban qaabadii ururka
                Yuu.Es.Sii qaaday iyo siduu ciidamada qabaa’ilka Hawiyaha iyo Xawaadlaha
                ka koobnaa isugu dumay, hadaba waxaa haboon intaanan guda gelin
                dagaalladii Muqdisho ka dhacay oo lagu magacaabay Kacdoonka Dadweynaha
                hase ahaatee noqday kacdoonkii aan la mahdin in aan faalla gaaban ka
                bixino hab nololeedkii bulshada Soomaaliyeed heerkuu maraayey iyo jawiga
                magaala madaxda Muqdisho xaalkeedu siduu ahaa.</p>
            <p>Sidaan fasalkii hore kusoo xusnay, bishii Oktoobar 1990kii magaalada
                Muqdisho waxaa ka bilowday qas iyo qalalaase iyo bannaan baxyo rabshada
                wata, sidaa awgeed magaaladu ma deganeyn, dadkuna nabad gelyo iyo
                kalsooni buuxda ma haysan, walwal iyo walaac baa ku abuurmay,
                mas’uuliyiintii dawladda qaarkood iyo maalqabeenka badankoodii intey
                hantidoodii lacagta adag u bedesheen bey bangiyada dibadda dhigteen,
                xaasaskii iyo carruurtiina dalalka dibaddey geysteen, dhallinyaradii iyo
                aqoon yahanadii rag iyo haween wadankii waa laga hiyi kacay, dalalka
                dibaddaa loo yaacay, dadku waa wada safar wixii la isweydiiyaa waa
                baasaboor iyo fiiso iyo maxaad ii qaban kartaa? Xafiisyadii qaybta
                socdaalka ee Ciidamada Booliiska iyo kuwa Nabadsugida, hawl wadeenada
                dawladda iyo safaaradihii ajnabiga ahaa waa la dhibay, meel loo kala
                maraa la waayey, guryaha la iibinaayo, baabuurta la gadaayo, laaluushka
                iyo calaacalka lala kala ordaayo si qofka wax loogu qabto waa lala
                ashqaraaray, dhibaatadaa sii kordheysa dawladdu waa arkeysay hase ahatee
                si wax looga qabtaa waa adkeyd, waayo? Waddo kale oo loo leexiyaa ma
                jirto.</p>
            <p>Gobolada dalka oo dhan baa laga soo guuray, magaala madaxdaa la isugu
                yimid, Muqdisho waa kartay, dadkii baa ka batay, meel la kala degaa la
                waayey, waayadaa waxaa lagu sheekeystaa shantii Soomaaliyeed baa
                Muqdisho isugu timid, Maxamad Siyaad wuxuu yiri, “Hargeysaa foolatay
                waxay dhashayna waa la arkay, Muqdishaa foolanaysee waxay dhasho aan
                aragno.” Hase ahaatee hadalkaa ma oran ee waa laga sameeyey, dhaca,
                boobka iyo falaad xumada bilahaa wadanka ka jirtey iyo xumaanta la
                falkinaayaa ma yareyn. Dibin daabyada la maleegaayo, dulmiga iyo beenta
                la faafinaayo, dagaalka dadka qaarkiis waa ku farxaa waa yaab! Maalin
                aan fogayn magaalada Muqdisho dagaal baa ka dhici doona, odoyaasha reer
                Xamar oo wax xiddigin jirey waxay yiraahdeen, “Dhiigga magaalada Xamar
                ku daata badduu galaayaa.” Taa waayadii dambe waxaa lagu fasiray dadkii
                xaafadaha iyo waddooyinka laamiga ah lagu laayey dhiigoodii ku daatay
                markii roobkii dhaqay biyihii iyagoo dhiigii wada ayey badda ku
                dareen.</p>
            <p>Bishii Diseembar horraanteedii 1990kii goor talo fara ka baxday []
                jirey wuxuu isku dayey in ay nabad galyada gabalkeed dhacay iyo xasilo
                [] iyo dhibaatada magaalada Muqdisho ka oogan wax ka qabtaan, wax []
                geliyey kooxo Ciidanka Booliiska ah, mas’uuliyiinta nabad gelyada ilaa
                [] xilsaaraa, sida runtaa hawsha fulinteeda daacad uma ahayn, waayo?
                Wasiirka Arimaha Gudaha, gudoomiyaha gobolka Banaadir, duqa magaalada
                Muqdisho iyo la-taliyaha Ciidamada Asluubta waxay ahaayeen qabaa’ilka
                Hawiyaha, [] Ciidamada Booliiska oo waliba Maxamad Siyaad gabar uu
                dhalay [] kastoo uu ahaa reer Aw-Xasan wuxuu gacan saar la lahaa
                Hawiyaha, [] nabad gelyada badankoodu wuxuu ahaa qabaa’ilka Hawiyaha iyo
                Isaaq [] ujeedo ahaa, waxay taageero siinaayeen ururka Yuu.Es.Sii.</p>
            <p>Hawl-wadeenka Daaroodku niyadda kuma hayn in ay daafacaan xukunka
                Siyaad Barre, qabaa’ilka Hawiyahana kama fileyn dil, gumaad iyo waxay ku
                kaceen oo dhan mana maleyneyn in ay naceyb iyo colaad [] gaartey
                Daaroodka u qabaan, dadweynaha Soomaaliyeed guud ahaan [] qabeen fikrad
                ah in aan nabad gelyo iyo degenaan la heleyn haddaan Maxamad Siyaad
                xukunka ka degin. Dadka badankiisu wuxuu haystay qoryo Banaa [] isku
                ilaaliyaan, hubkii Ciidamada Qalabka Sida laga iibsaday ayaa ya [] ahaan
                guryaha Mareexaanka oo xoolihii ummadda afka u dhigtay sidi [] iyo
                Hawiyaha oo dagaal heegan u ahaa, sidaa awgeed fidmada lama dejin
                kareyn.</p>
            <p>Si kastaba arrintu ha u dhacdee waxaa la qabqabtay dad badan []
                magacaabay burcad iyo qowleysato, markii hawshaa lagu dhaqaaqay arrintu
                waa ka sii dartay, waayo? Dicaayad shaqada dawladda ku wajahan ayaa ka
                h[] waxaad arkeysaa dadkii oo waashay oo waxay leeyihiin tan waxba
                lagama qaban karo oo aan belo iyo baas mooyee aan wax wanaagsan ku carra
                baabeyn.</p>
            <p>Waxay taladu galaba heer joogtaba, dabayaaqadii bishii Disembar
                ciidamada qabaa’ilka Hawiyaha oo dhan waxay isku urursadeen meel
                magaalada Muqdisho daafteeda waqooyi ah oo la yiraahdo Ceel Cirfid
                maalintaa [] ciidamada reer baadiyaha u badnaa, waxaa hogaaminaayey oo
                dagaal gelinaayey saraakiil Ciidamada Xooga Dalka kamid ahaan jirey iyo
                odoyaal maqaarsaar ahaa oo dhallinyarada reer baadiyaha ah hab
                maamulkooda yaqaan amar [] ay maqlaan, saraakiishii hawsha wadey taladii
                waa laga qaaday, maamulki waxaa la wareegay maalqabeen shaarkii
                siyaasadda gashaday iyo odoyaashii maqaarsaarka ahaa oo sida runtaa
                labaduba aanay maamulka siyaasadeed iyo hoggaaminta ciidanka waxba ka
                aqoon.</p>
            <p>Ugu horreyntii ciidamadii waxay ukala saareen qabiil qabiil, qabiil
                walbana waxaa lagu aadiyey aaga magaalada Muqdisho deegaankiisu u badan
                yahay, waxaa hubaal ah taliskii dalka ka jirey hadduu maalintaas u qalab
                qaato difaaca jiritaankiisa saacado badan kuma qaadateen in uu
                ciidamadaas burburiyo, hase yeeshee burjigii xukunka iyo xiddigii
                dawladda ayaa dhacay, mar haddii xiddigu kaa qalloocdo qadankuna kaa
                xumaado waxba kuuma hagaagaan.</p>
            <p>Bishii Diseembar 1990kii maalmihii ugu dambeeyey iyo bishii Jannaayo
                1991kii maalmihii ugu horreeyey degmooyinka dhinaca waqooyi ee magaalada
                Muqdisho waxaa ka bilowday dagaal kacdoon qaab xun oo aan qorshe iyo
                nidaam midna lahayn oo ay wadeen mooryaan is urursatay, tagsiile,
                baabuurey, kawaanle, xamaali, suuqjoog, dibjir iyo dayday. In kastoo
                dawladdu isku daydey in ay qaskaa iyo rabshadaa ka hor tagto uma suura
                gelin in ay joojiso, waayo? Waxaa jirey naceyb iyo khilaaf aan kasmo
                lahayn. Guud ahaan dadweynuhu wuxuu jeclaa in isbedella siyaasadeed
                wadanka ka dhacaan, waayo? Soomaalidu waxay nacday taliskii jirey iyo
                maamulkiisii dheeraaday oo muddo 21ka sano ah dalka ka dhisnaa, taasoo
                shacbiga ula ekaatay sidii cadow shisheeye ah, odayaashii bayaanka
                qaarkood waxay isku dayeen in ay arrinta qaboojiyaan si aan shacbiga
                Soomaaliyeed dhiigiisu isugu daadan dadna ugu dhiman, magaaladana wax
                yeelo u soo gaarin.</p>
            <p>3dii bishii Janaayo 1991kii dawladda iyo odayaashii bayaanku waxay
                dhiseen guddi lagu magacaabay Sulux oo xaaladda dhexdhexaadiya, waxaa
                lagu dhawaaqay xabbad joojin, hase ahaatee ma hirgelin, waayo? Koox
                Caydiid watay ayaa gaashaanka ku dhifatay, wax kastaana waxay
                burburiyeen markii si bareer ah loo dilay labadii nin ee heshiiska iyo
                dhexdhexaadinta hormuudka u ahaa oo kala ahaa Xaajil Muuse Boqor Cusmaan
                iyo Xaashi Weheliye Maalin. Iyagoo gargalyo iyo xabbad joojin ka waday
                dawladda iyo qabaa’ilkii ku middeysnaa ururka Yuu.Es.Sii. dhexdooda
                waxaa dilay taageerayaal Yuu.Es.Sii garabka Caydiid madaxda ka ahaa,
                waayo waxay ahaayeen laba nin oo dadweynaha dhexdiisa haybad iyo qadarin
                wayn ku lahaa, waxaa laga cabsi qabay in labadaa midkood Maxamad Siyaad
                bedelo.</p>
            <p>Saraakiil xog-ogaal ahi siday sheegeen ciidamadii isbahaysigii ururka
                Yuu.Es.Sii ee magaalada Muqdisho waxaa dagaal gelintooda madax ka ahaa
                Janaraal Maxamad Nuur Galaal oo kamid ahaa Golaha Dhexe ee X.H.K.S iyo
                guddiga joogtadaa ee Golaha Shacabka Qaranka. Bishii Janaayo
                horraanteedii ayey safaaradihii shisheeye iyo hay’adihii ajnabiga ahaa
                oo dalka mashaariicda horumarinta ka waday iyo jaaliyadihii Carabta,
                Hindida iyo Bakistaaniyiin iyo siyaasiyiintii dawladda qaarkood dalka ka
                baxeen, markay arkeen jihada dabeyshu u socoto, waayo? Waxaa aad looga
                cabsi qabay in Siyaad Barre uu tallaabo adag qaado.</p>
            <p>Bishii Janaayo bartamaheedii ayaa qabiilka Mareexaanka oo dawladda []
                u ahaa ciidan iyo shacbi waxay bilaabeen in ay xaasaskooda iyo xool []
                magaalada Muqdisho kala baxaan, dabadeedna dadkii gobolada kasoo [] iyo
                dadweynihii Muqdisho deganaa oo xabbadda dhawaaqeedu la ahayd [] mucjisa
                ah oo aan horey loo arag dhamaan waxay bilaabeen qax iyo kala [] markay
                madaafiicda jugteedii ka argagaxeen una adkeysan waayeen, dagaalkii
                wuxuu ku fiday degmooyinka dhanka waqooyi, taasina waxay fursad []
                burcaddii iyo mooryaantii wax boobaysay, dawladii iyo qorshaheedii waxaa
                [] khal khal, dadkiina waxaa ku dhacay jahawareer iyo madax dhul la
                dhac. Maxamad Siyaad oo daarta madaxtooyada ee Fila Soomaaliya [] wuxuu
                difaac ka xirtay dhowr goobood oo istiraatiiji hal bowle ah, hase
                yeeshee waxaa raja beel ku dhacay markii ilaaladiisii u soo sheegtay in
                ururka Es.Bii.Em Axmad Cumar Jees hogaaminaayey ay soo gaareen saldhiga
                ciidanka [] Balidoogle oo Muqdisho u jira 90 kiilomitir, halisna ay u
                yihiin in ay saa [] dib xiraan jidka weyn ee isku xira magaala madaxda
                Muqdisho iyo gobolka Jubadda Hoose, waana wadada kaliya ee u furneyd,
                dabadeedna wuxuu [] Maxamad Siyaad in uu Muqdisho ka baxo inta aanu laba
                ciidan oo cadow [] dhex gelin.</p>
            <p>Laba aqoonyahan oo 25kii Janaayo 5tii galabnimo gurigiisa
                madaxtooyada ugu tegay waxay yiraahdeen, “Waxaanu u tagnay isagoo
                dharkiisa isku joog [] quruxda badnaa gashan gacantana ku haysta buug
                iyo ul yar oo dhalaaleysa [] moodo in uu caawa shir caalamiya ka qayb
                galaayo, aadna u degan oo wa [] ahina ayan ka muuqan, koox baabuur ah
                iyo cutub ciidana baa heegan [] aragtidayada waxay nala noqotay in
                shaqada madaxtooyadu ay si caadiya u [] wuxuu noogu maahmaahay dagaal
                dhex maray laba qabiil oo Habargidir [] kala ahaa Sacad iyo Suleymaan 50
                sano ka hor maahmaah ku baxday oo [] nin Suleymaan ah ayaa si xun u
                eryaday nin Sacad ah markuu soo kuuriy [] qorigii (buntukhii) u tuuray
                bal in uu kaga haro markaasuu wuxuu ku yiri, “Dhigtid kaagamana haro
                mana bujin aqaan.” Malaha [] wuxuu ula jeeday mindhaa Hawiye idin kama
                haro. Gablan tala adduuney, maxay galabba heer joogtay.</p>
            <p>26kii Janaayo 1991kii 8dii fiidnimo isagoo aan wax digniina bixinin
                cidina ka warqabin ayuu Jaalle Maxamad Siyaad Barre wadda laamiga ee
                Afgooye cagta saaray oo Kismaayo ku waaberiistey. 9kii subaxnimo ayaa si
                rasmi ah looga war helay in uu xalay Muqdisho ka baxay, halkaa waxaa ku
                dhamaaday awoodii Kacaanka iyo xukunkii qallafsanaa ee Guulwade Siyaad
                oo sacabka iyo daramalka loogu garaacaayey 21 sano, waxaa jirey gabayuu
                mariyey nin Isaaqa oo la oran jiray Dhoola Yare oo hal-ku-dhigiisu
                ahaa:</p>
            <p>Habar Yoonis waagii horaan waafi la ahaaye<br />
                Weedhaan iraahdaa marbay waran ka toosnayde<br />
                Maantana waraabaha ka ciyey waran ka liitaaye<br />
                Nin wanaag ku ceyshayba mar baa waayir xirayaaye.</p>
            <h4 id="faallo">Faallo</h4>
            <p>26kii bishii Janaayo 1991kii subaxnimadii markii la hubsaday in
                Maxamad Siyaad Barre magaalada Muqdisho xalay ka baxay, waxaa habooneyd
                in lagu dhaqaaqo afar arimood oo sida runtaa haddii la yeelo guul wacan
                lagu gaari lahaa, dhibaatada Soomaaliya ku dhacdayna aanay ku dhacdeen,
                arrimahaas oo kala ahaa:</p>
            <ul>
                <li>In marka horeba la xakameeyo dhaqdhaqaaq kasta oo falal guracan ku
                    kaca si looga gaashaanto ficil kasta oo dhici kara ama magaalada wax
                    yeelo u keeni kara.</li>
                <li>In ciidama ilaaliya la geeyo goobaha muhiimka ah iyo meelaha ilaha
                    dhaqaale sida dekedda, garoonka dayuuradaha, bankiyada, haamaha
                    shidaalka, warshadaha, xarumaha isgaarsiinta sida ideecadda, war
                    laliska, talefishinka, boostada, saldhigyada taleefoonada, warshadaha
                    dabka dhaliya, ceelasha biyaha iyo dhamaan wasaaradaha iyo hay’adaha,
                    gaar ahaan wasaaradda Arrimaha Dibadda iyo goobaha hawlbowlaha dawladda
                    u ahaa oo dhamaantood nabad qabay markii Maxamad Siyaad Muqdisho ka
                    baxay.</li>
                <li>In la dhiso guddi nabadgelyo oo magaalada iyo goobaha muhiimka ah
                    iyo meelaha dawladda halbowlaha u ah kormeera.</li>
                <li>In la isugu yeero madaxda ururadii loogu magac daray mucaaridka
                    hubaysan kuwoodii xilligaa la aqoonsanaa iyo wax garadka Soomaalida ee
                    lagama maarmaanka ahaa muddo gaabanna loo qabto.</li>
            </ul>
            <p>Waxaan qabaa haddii maalintaa sidaa la yeelo in aan magaala madaxda
                boob iyo bililiqeysi ka dhaceen, shacbiga Soomaaliduna kala googo’ ku
                dhaceen, xaaladda murugtayna sidaa uma daba dheeraateen, hase ahaatee
                nasiib darro taasi ma dhicin. Gabyaa Soomaaliyeed oo malaha taladii ka
                qaloocatay ayaa wuxuu ku calaacalay:</p>
            <p>Ciilow ba’eey tala xumaan cudur ka weyneyne.</p>
            <p>Markii dawladii Maxamad Siyaad Barre madaxda ka ahaa burburtay waxaa
                magaalo madaxda Muqdisho qabsaday qabaa’ilka Hawiyaha iyo Xawaadlaha oo
                ku mideysnaa ururka Yuu.Es.Sii. Intii laga fekeri lahaa dejinta shacbiga
                iyo xasilinta nabad gelyada magaalada caasimaddaa iyo badbaadinta
                hantida qaranka oo maalintaa boqolkiiba-99 nabad qabtay iyo hantida
                dadweynaha iyo abuurid jawi nabadeed iyo maamul siyaasadeed oo bulsha
                weynta Soomaaliyeed ee kala yaacday isu soo celiya iyo nidaam
                adduunweynaha soo jiita, waxaa loo fariistay faala kale iyo loolan
                gudahooda, iyagoo aan eegin danaha guud ee Soomaalida, waxaa tartan iyo
                loolan loo galay sidii qabaa’ilka Hawiyaha iyo Xawaadluhu jagooyinka
                dawladda u qaybsan lahaayeen ama madaxweyne kursiga ku fariista loo
                magacaabi lahaa, waa yaab, ma waxay moodeen in ay dantoodii gaareen?
                Maya. Waxaa la oran karaa taa waxaa ugu wacnaa laba arimood oo kala
                ahaa:</p>
            <ul>
                <li>Marka hore ma lahayn wax qorshe ah oo u dhignaa, sidaa darteed waxay
                    taladu ka bilaabeen yaan madaxweyne ka dhignaa, hebei ha laga dhigo iyo
                    qabiil hebei hala siiyo. Doodii la galay waxay qaadatay saddex maalmood,
                    dilka, dhaca, boobka iyo bililiqaysiga hantidii qaranka iyo tii
                    dadweynaha, xasuuqa qabaa’ilka Daaroodka iyo Gaalgale iyo xaafad kasta
                    oo xaafadaha magaalada Muqdisho ka mid ah waa socday, madaxdii ururka
                    Yuu.Es.Sii-na waa daawanaayaan, waxaad moodaa in ay taa ku
                    faraxsanaayeen.</li>
                <li>Waxay diidanaayeen xukun askari oo kii Maxamad Siyaad ka dambeeya,
                    waxaa laga yaabaa in ay ka cabsi qabeen in saraakiisha ciidamadu xukunka
                    qabsadaan ama khalkhal galiyaan, sidaa awgeed waxay door bideen in ay si
                    deg deg ah dawlad rayid ah u dhistaan iyagoo aan janaraalada xukun
                    doonka ah kala tashan, waayo? Bishaa 27kii mar Caydiid damcay in uu
                    Idaacadda Muqdisho hadal ka jeediyo si uu jabhadda Yuu.Es.Sii guusha ay
                    gaartey ugu hambalyeeyo Mingisto Hayla Maryam oo dagaalkii gacan weyn ka
                    geystey mahadnaq ugu diro waa loo diiday, maxaa yeelay? Wuxuu doonaayey
                    in uu Maxamad Siyaad jagada ka bedelo, iyana taa waxay u arkaayeen kud
                    ka guur oo qanja u guur.</li>
            </ul>
            <h4 id="doorashadii-cali-mahdi">Doorashadii Cali Mahdi</h4>
            <p>28kii Janaayo 1991kii waxaa madaxweyne ku-meel-gaar ah loo doortay
                Cali Mahdi Maxamad, isla maalintaa Cali Mahdi wuxuu ra’iisul wasaare u
                magacaabay Cumar Carte oo ahaa xubin kamid ah ururka Es.En.Em ee
                gobolada waqooyi, si uu u soo dhiso dawlad urur kaliya ka amar qaadata.
                Wax lala yaabo sow ma aha? Doorashada Cali Mahdi, magacaabida Cumar
                Carte, dhisidda dawladda oo aan midna ururadii kale iyo wax garadkii
                lagama maarmaanka ahaa laga tala gelin, taasina waa tan keentay in wax
                waliba marin habaabaan oo wadadii toosnayd ka bayraan, dalkuna u
                qaybsamo gobol gobol aan isu gudbi karin oo gobol walba qabiil ka
                taliyo.</p>
            <p>Taladii waxay faraha ka baxday tiirarkii Jamhuuriyaddii Soomaaliya ku
                taagneyd kii ugu adkaana la jebiyey markii Cumar Carte oo Cali Mahdi
                ra’iisul wasaare u doortay ideecadda kaga dhawaaqay in Ciidamadii Xooga
                Dalka Soomaaliyeed ee gobolada joogaa umrada hubeysan isu kala dhiibaan,
                amarkaasi wuxuu ahaa jabkii ugu xumaa oo ku dhaca dawladii dhalanteedka
                ahayd ee Cumar Carte dhisay. Maxaa ka dhashay? In ciidamadii isku
                duubnaa intii isku gobol ama isku qabiil ahayd, intey isa soocdaan
                hubkoodana horey u qaataan goboladii iyo qabaa’ilkii ay ka dhasheen
                aadaan dagaaladii qabiilna ka qayb galaan.</p>
            <p>Taas sow kama habooneyn in la yiraahdo ciidamadii xeryahooda haku
                ekaadaan saraakiisha amarkooda ha raacaan, hawsha qaranka sidey u wadeen
                ha u wadaan, dawladana amar haka sugaan, umraduna ciidamada ma fara
                gelin karaan, dabadeedna halkaa laga amba qaado ciidankii qaranka oo
                dalka nabadgelyadiisa gudaha dejin lahaa difaaciisa dibaddana sugi
                lahaa? Waxaa jira maahmaah Soomaaliyeed oo oraneysa taladu markay ku
                garab joogto ma garato, markay ku garab dhaaftana ma gaadho.</p>
            <p>Markii Maxamad Siyaad Muqdisho ka baxay, oo ururka Hawiyaha iyo
                Xawaadle oo ku mideysnaa Yuu.Es.Sii ay caasimadda Muqdisho qabsadeen
                ciidamadii ururka Es.Bii.Em oo Axmad Cumar Jees watayna gobolka
                Shabeelaha Hoose iyo gobolka Baay qabsadeen malaha qola waliba waxay ku
                fekertay sidey awooddeeda u muujin lahayd. Maalintii bisha Febrayoo ugu
                horeysay 1991kii waxaa magaalada Afgooye ku kulmay Axmad Cumar Jees iyo
                guddi ka socda ururka Yuu.Es.Sii. Guddigu waxay Axmad Cumar Jees kula
                taliyeen laba arimood oo kala ahaa:</p>
            <ul>
                <li>in uu ciidamadiisa ka saaro gobolka Shabeelaha Hoose oo ku ekaado
                    gobolka Baay iyo gobolada koonfureed,</li>
                <li>in ururkiisa saddex wasiir oo dawladda uga qayb gala soo
                    magacaabo.</li>
            </ul>
            <p>Sida la sheegey saacado kadib waxaa Jees u tegay Caydiid oo fikrad
                taa ka duwan qabay, wuxuu ku yiri, “Aqbal in aad ciidamadaada ka saarto
                gobolka Shabeelaha Hoose, hase ahaatee ha ogolaan in aad dawladda la
                dhisaayo ka qayb gasho hana aqoonsan.” Ilko abeeso hoos ka xiriirsan,
                Caydiid sir baa u qarsoonayd oo wuxuu damacsanaa in uu Cali Mahdi
                afgembiyo oo dharaar cad xukunka dalka inqilaab ku qabsado, hase ahaatee
                murti Soomaaliyeed baa waxay leedahay, waxaad aadanow maagan tahay adiyo
                maankaagu iyo meel Ilaah ku marin kala mid weeyaane.</p>
            <p>Hadaba Axmad Cumar Jees oo lagu yaqaan in uu yahay macangag madax
                adag oo aan taladiisa ku meel marin taladii Caydiid waa aqbalay, taladii
                gudiga ururka Yuu.Es.Sii u soo jeediyey labadii qodobba gaashaankuu ku
                dhiftay dabadeedna wuxuu xanibay baabuurtii Muqdisho geleysey iyo
                ceelashii shacbiga Muqdisho biyaha ka cabi jireen, taasina Hawiyaha oo
                markaa isku duubnaa waxay u qaateen amar diido cad iyo in xaaladdu si
                kale u janjeerto oo ninkii is bedelay.</p>
            <h3 id="muqdisho-iyo-maamulkii-ururkii-yuu.es.sii">Muqdisho iyo
                Maamulkii Ururkii Yuu.Es.Sii</h3>
            <p>Muqdisho waxay ahayd magaalo filwayn, qarniyaal badan soo jirtey oo
                maamula kala duwan soo martay, muddo hal qarni ka badan qaranka
                Soomaalida caasimad u ahayd, Soomaali iyo ajnabiba la wada deganaa,
                ummadda Soomaaliyeedna u ahayd xarunta lagu soo hirto mid gudaheeda
                degan iyo mid gobolada kale jira iyo mid geyi dheer u shaqa tegey,
                Soomaalidu dawlad iyo shacbiba waxay hanti tacbeen mid guud iyo mid gaar
                ahaaneed waxay ku dhiseen Muqdisho. Xukuumadihii dalka ka talinaayey tii
                rayidka ahayd iyo tii askartuba wixii mashaariic horumarin ahaa ee dalka
                laga sameeyey waxaa laga hirgaliyey Muqdisho gudaheeda iyo gobolada ku
                xeeran, siiba adeega bulshada, sida isgaarsiinta, socdaalka, ganacsiga,
                warshadaha wax soo saarka, beeraha, kalluumaysiga iyo wixi la mida.
                Hay’ado badan oo Soomaali iyo shisheeyaba leh ayaa ku dadaalay in ay
                Xamar maalgelin ku sameeyaan, maadaama ay tahay xarunta Soomaaliya,
                sidaa awgeed nin guri ka dhisa, nin hoosa ka waaba, nin ganacsi ka
                sameeyey, nin gobolada ku dhow beera ka tacbada iyo nin wax kale
                muraadaba magaalada Muqdisho aad baa loo degay loona dhisay.</p>
            <p>Weerarkii ururka Yuu.Es.Sii Muqdisho ku qabsadeen 26kii bishii
                Jannaayo 1991kii sida runtaa ma lahayn wax qorsha ah oo habeysan iyo
                barnaamij lagu tala galay. Ciidamada jabhaddu ma lahayn calaamad gaar ah
                oo lagu yaqaan iyo astaan dadka kale lagaga garto, waxaa baaq u ahaa oo
                kaliya Yuu.Es.Sii taasna waxaa ka dhashay in qofkii jabhadda kamid ahaa
                iyo dhallintii aan kamid ahayn uu jabhad sheegto, kadibna waxaa dhacday
                in mooryaantii, tuugadii, burcaddii, iimaan laawihii, dembiilayaashii
                xabsiyada kasoo yaacay, dib jirkii, derbi jiifkii, daroogiistihii iyo
                qof kasta oo maalintaa doonaaya in uu wax dilo ama wax dhaco ama wax
                bililiqaysto jabhaddaa ku dhex dhuuntay, si uu magaceeda ugu adeegto,
                qabaa’ilka isbahaysiga ururka Yuu.Es.Sii ku abtirsada ha kamid ahaado
                ama kuwii gacansaarka la lahaa ha kamid ahaadee.</p>
            <p>Markii taliskii dalka Soomaaliya ka jiray burburay, nidaamkii iyo
                kala dambeyntiina faraha ka baxeen adeegii guud ee bulshaduna kala
                daatay, Muqdisho waxay noqotay magaalo aan nidaam, nabad gelyo iyo kala
                dambeyni ka jirin, taladii waxaa la wareegay koox isugu jirta caaqiliin,
                maalqabeen, siyaasiyiin iyo odoyaal isku magacaabay Golaha Dhexe ee
                ururka Yuu.Es.Sii. Waxay ka koobnaayeen qabaa’ilka Hawiye iyo Xawaadlaha
                iyo qabaa’ilkii kale ay is bahaysteen oo ka qayb galay ololihii taliskii
                Kacaanka lagu afgembiyey. Sida runtaa kooxdaasi ma ahayn kuwo aragti
                siyaasadeed lahaa ama nidaam maamul dawladeed wax ka yaqaan, waxaa askar
                u ahaa reer baadiye gacan ku dhiigle ah oo hubkii qaranka mid culus iyo
                mid fududba wata oo magaalada afduubey.</p>
            <p>Maalmihii hore waxaa la boobay bakhaaradii hubka qaranka lagu keydin
                jirey, xeryihii Ciidamada Xooga Dalka Soomaaliyeed waxay noqdeen goob ay
                isku herdiyaan ururo ciidamadii qaranka kamid ahaa iyo reer baadiye
                dhega la’ oo laga soo abaabulay koonfurta gobolada dhexe ee Mudug,
                Galgaduud, Hiiraan iyo Shabeelaha Dhexe iyo daafaha waqooyi bari ee
                gobolka Banaadir oo dhamaantood ay duqaydii baadiyaha ku maamuli jirtey
                hor socdaan.</p>
            <p>Maalmahaa qabiil walba iyo qof kastaaba wuxuu dadaal badan u galay
                siduu saami weyn uga heli lahaa hubkii dawladii burburtay mid culus iyo
                mid fududba, waxaa tartan loo galay baabuurta gaashaaman ee tiknikada
                loo yaqaan iyo qalabkii ciidamadu lahaayeen noocyadiisa kala duwan.
                Qabiilka Habargidir wuxuu ku taamaayey in uu galo kaalintii Mareexaan
                iyagoo saraakiishoodii socdaan maalmahaasey hubkii qaranka gacanta ku
                dhigeen waana waxay ku hanteen awooda dagaal ee dheeraadka ah.</p>
            <p>Magaalada Muqdisho oo maamulkii hore ka koobnayd 15 degmo oo si toos
                ah u hoos imaan jirtey guddoomiyaha gobolka Banaadir iyo duqa magaalada
                Muqdisho waxaa laga dhigay shan qaybood oo kaliya, qayb kasta waxaa
                maamulkeeda iyo difaaceeda loo xilsaaray qabiil gaar ah, taa waxaa ka
                dhashay in qabiil walba dhallinyaradiisii burcadda ahayd qaybtaasi u
                noqoto magaalo dhaxal loo helay ama xoog lagu furtay, intey shacbigii
                qaybtaa dega qabiil qabiil u kala saareen qaarkood hayb qabiil u laayeen
                wixii hanti ahaana waa bililiqaysteen.</p>
            <p>Waxaa la yaab lahaa maalin walba marka waagu beryo waxaa weerar lagu
                qaadaa xeryihii ciidamada, xafiisyadii dawladda, xarumihii wasaaradaha,
                wakaaladaha, bankiyadii lacagta, safaaradihii shisheeye, hay’adaha iyo
                ururada caalamigaa, dekeda iyo garoonka dayuuradaha iyo goobihii cilmiga
                ilbaxnimada, subax walba waxaa ku kulma dad ayax ka tira badan kuwa hore
                magaalada u qasaayey iyo kuwo dardartoodii qaba oo baadiyaha kasoo
                qamaamay markay maqleen in Muqdisho la qabsaday iyo markay arkeen rag
                baabuur bililiqaysteen soo rartay iyadoo horin waliba hamuun iyo harraad
                u qabto, dhac, boob iyo bililiqaysi hanti dawladeed iyo hanti dadweyne,
                iyagoo wax diidaaya iyo wax ka daaya yiraahda aanay jirin, iyagoo
                dhamaantood maanka iyo maskaxda ku haya in ay maantay hodmaan ama
                dhintaan, waayo? Sidaan meelo kala duwan ku sheegnay markii horaa dadkaa
                waxaa lagu damac geliyey si loo dagaal geliyo, dahabka, lacagta, dharka,
                dukaamada buux dhaafay ee daaraha Muqdisho yaal iyo baabuurta cad cad
                iyo magaalada karaar dhaaftey Daarood baa leh, hadaad calaf leedihiin
                haka qadina, qofkii dagaalka ka qayb qaataa waa mujaahid xaq u dirir ah,
                wixii hanti ah oo uu xoreysto ama gacanta ku dhigo nooc kastaba ha
                ahaatee isagaa leh.</p>
            <p>Markaad eegto fikradda dadkaasi qabeen waxaad moodaa in ay la tahay
                wax kasta oo dalka yaal in Maxamad Siyaad lahaa, dadweynaha Muqdisho
                deganaa weligood ma arag dil, dhac iyo boob bareer ah, waxay arki jireen
                oo kaliya tuug guryaha gala oo markii lagu qayliyo carara, hase ahaatee
                waxay yaabeen markay arkeen dad ayax ka tira badan oo bakhaaradii,
                dukaamadii iyo guryihii ku qamaamey oo wax kasta boobaaya, waxaa ku
                dhacay argagax iyo naxdin gariir iyo jaah wareer, gaar ahaan dadka loo
                yaqaan Gibilcadda oo reer magaalka asalka ahaa, waxay la noqotay in
                Qiyaamihii diinta Islaamku sheegtey dhacay oo adduunkiiba la rogay.</p>
            <p>21kii bishii Febraayo 1991kii waxaa ideecadda Raadiyaha Muqdisho laga
                siidaayey hadal uu jeediyey Alla ha u naxariistee Cali Geedi Shadoor oo
                ahaa waaya arag xog ogaal ah oo hadalkiisa aad loo tixgaliyo, wuxuu
                yiri, “Haddaan nahay ururka Yuu.Es.Sii dadka ku abtirsada, maamulka
                magaalada Muqdisho waxaanu haynay 21 maalmood, Maxamad Siyaadna wuxuu
                xukunka dalka hayey 21 sano, run Ilaah markaan u hadalno 21kaa maalmood
                oo aanu haynay dhibaatadaan gaysanay ayaa 10 jibaar ka baaxad weyn
                dhibaataduu Maxamad Siyaad geystey 21kaas sano oo uu xukunka dalka
                hayey, aniguna haddaan moodaayo in arrintu sidaan loo maamulaayo ururka
                Yuu.Es.Sii ma galeen kamana mid noqdeen.”</p>
            <p>Qabaa’ilka Daaroodka ku abtirsada ee Muqdisho deganaa oo sida runtaa
                dilka, dhaca iyo boobka bar tilmaameedka u ahaa, caasimadda Muqdisho
                gudaheeda maahee gobolada ku xeeran dana dhaqaale mooye wax degaan ah oo
                la sheego kuma lahayn, sidaas awgeed markii horeba waxay u kala jabeen
                laba qaybood:</p>
            <ul>
                <li>qayb u qaxday goboladii ay degaanka asalka ah u lahaayeen sida:
                    Jubbada Hoose, Gedo iyo gobolada dhexe, waqooyi bari iyo waqooyi galbeed
                    ee Soomaaliya.</li>
                <li>qaybina Muqdisho iyo guryahoodii kama qaxin oo sidey iyaga la ahayd
                    wax dhibaato ah ma filaynin, hase ahaatee taasi waa beenowday oo birtaa
                    laga aslay, xasuuq iyo dhac kii ugu xumaa ayaa loo geystey.</li>
            </ul>
            <p>Xasuuqaa iyo gumaadkaa lagu magacaabay Dabargoynta Daaroodka waxaa ka
                qayb qaatey oo lagu jeedey burcad reer baadiye ah oo markii horeba
                isbahaysiga Yuu.Es.Sii kusoo dagaal geliyey naceybka qabaa’ilka
                Daaroodka, dhac, boob, iyo bililiqaysi iyo mooryaan reer magaal ah oo
                aan xad lahayn, tuugadii iyo dambiilayaashii xabsiyada soo jabsadey iyo
                da’yartii dugsiyada ka yaacay kuwaasoo dhamaantood hubkii qarankii
                burburay gacanta u galay oo beryahaa u ahaayeen beri samaa ama fursad u
                soo martay, waxay degeen guryihii laga qaxay oo ku urursadeen waxay soo
                dhaceen, iyagoo leh waan xoreysanay, xitaa deriskii reerba kii xigay
                ayuu ku jeestey oo haweenkii iyo carruurtii boobkaa iyo xumaantaa waa ka
                qayb galeen qofba saami uu ka helaba.</p>
            <p>Burcaddaa iyo mooryaantaa hubeysan oo is biirsatay ayaa weerar, dil,
                boob iyo bililiqaysi ku qaaday magaalada Muqdisho afarteeda gees. Waxaad
                moodaa in weerarkaas iyo boobkaasi ahaayeen kuwo horey loo qorsheeyey
                ama heshiis lagu ahaa, waayo? Markii wixii hanti qaran ahaa oo
                bakhaarada dawlada ku jirey iyo wixii qalab maamul ahaa ee xafiisyada
                dawladda hoos yiil nooc kasta ha ahaadee iyo hantidii safaaradaha
                shisheeye iyo hay’adaha caalamiga iyo shirkadaha ajnabigaa ahi lahaayeen
                la qaatay ninba qayb uu ka helaba, waxaa lagu leexday in wixii aan la
                qaadi karin la burburiyo ama la gubo iyo raadraaca dukamintiga la raad
                tiro, waxaa xusid mudan meelaha maalmihii ugu horreeyey la gubay waxaa
                kamid ahaa Bankigii Ganacsiga iyo Kaydka Soomaaliyeed iyo xaruntii iyo
                laamihii dawladda hoose ee Muqdisho si loo raad tiro waraaqihii
                dukumintiga Bangiga Ganacsigu lacagaha amaahdaa ku bixin jirey iyo kuwii
                kaydka iyo xusuus qorka, sugidda lahaanshaha guryaha, dhulka, dukaamada,
                ganacsiga, baabuurta, beeraha iyo wixi la mida.</p>
            <p>Hadaba markaa kadib waxaa tartan hor leh loo galay hantidii guryihii
                laga qaxay hoos tiil iyo baabuurtii guryaha iyo garnashyada ku jirtey
                iyo wixii wada qaaliya ahaa oo aan tiradeeda cidi xisaabin karin. Waxaa
                dhacday arrin markii hore laga fiirsan oo wax yeelo keentay. Sidaan
                horey u soo sheegnay magaalada Muqdisho waxay ahayd meela la wada
                deganaa, daar iyo dukaan iyo bakhaar calaamad gaar ah oo qoys gaar ah
                lagu yaqaan lahaan jirin, sidaa awgeed dhacii iyo boobkii iyo
                bililiqaysigii deegaanka Muqdisho oo dhan waa saameeyey, bakhaarro,
                dukaamo iyo guryo badan oo qabaa’ilka Hawiyaha iyo Xawaadluhu iyo
                qabaa’ilkii ay gacansaarka lahaayeen waa la dhacay oo la bililiqaystay,
                dad badan oo Hawiye ahaa baa Daarood ahaan loo laayey gaar ahaan
                qabiilka Sacad, waayo? Majeerteenka Mudug iyo Sacad waa isku dhaqan dhaw
                yihiin, waxaa baxday maahmaahda oraah noqotay oo oranaysa, intaad
                Daarood fakaday noqon lahayd Hawiye Daarood noqo. Sidoo kale Dhulbahante
                badan baa ku baxsaday magaca Isaaq, waayo waa Isku hadal waana dad is
                jiliba yaqaan, inkastoo Isaaqa qudhiis Dhulbahantaha Hawiyaha farta ugu
                fiiqaayey.</p>
            <p>Ummaddii mahiigaanka ahayd ee gobolada dhexe iyo baadiyaha fog ka soo
                duushey iyo kuway isku qabiilka ahaayeen ee reer magaalka ahaa oo
                Muqdisho qalalaasaha dagaal iyo boobka ka waday markey iskaashadeen si
                hawl yar bay magaalada isugu fidiyeen, dilka, dhaca iyo bililiqaysiguna
                wuxuu noqday sharcigay magaalada ku maamulaan, siday dadkaasi u
                fekeraayaan ama ay la tahay waxaad moodaa in ay dantoodii gaareen, sidaa
                awgeed farxadda iyo dabaal degga iyo damaashaadka ay ku jiraan waa lala
                yaabay.</p>
            <p>Dadweynihii kale ee reer magaalka ahaa oo Muqdisho deganaa markii
                dadkoodii cawgiirta lagu dhigay, guryahoodiina cagta la mariyey, iyagoo
                oohin iyo calool xumo xaafadaha kula meereysanaaya waxay Eebbe ka
                tuugaan in uu keligii taliyihii Maxamad Siyaad Barre kusoo celiyo.</p>
            <p>Markii wixii hanti ahaa oo magaalada Muqdisho yiil lagu kala baxay
                waxaa abuurmay burcad calooshood u shaqaystayaal ahaa oo uu hawl geliyey
                Cismaan Caato oo ahaa ninka ururka Yuu.Es.Sii garabka Janaraal Caydiid u
                qaabilsanaa xagga dhaqaalaha iyo kharajka taakuleynta dagaalka oo ka
                ganacsada alaabta qaaliga ah sida maarta, macdanta, naxaasta, matoorada
                iyo wershadaha oo dalalka dibadaha u dhoofin jirey si uu u helo lacagta
                adag kadibna kusoo bedeli jirey hubka, rasaasta, shidaalka, qaadka iyo
                daroogada maleeshiyada iyo burcadda lagu dagaal geliyo, kuwaasoo uu kula
                heshiiyey in ay usoo fujiyaan ama usoo furfuraan wixii maar, macdan iyo
                naxaas iyo warshad ahaa oo ku rakibnaa meel kasta, waxay ka bilaabeen
                goobihii xusuus taariikheed magaalada Muqdisho looga dhisay sida:</p>
            <ul>
                <li>Muuqaalkii Taaladii Axmad Gurey oo ka dhisnayd fagaaraha Lambar
                    4,</li>
                <li>Muuqaalkii Taaladii Sayid Maxamad Cabdulle Xasan oo ka dhisnayd
                    Barxadda Daraawiishta ee kasoo horjeedka Golaha Shacbiga ee Waddada
                    Jamaal Cabdinaasir.</li>
                <li>Muuqaalkii taaladii 13kii aasaasay xisbigii Es.Waay.El 1943kii oo
                    laga dhisay kasoo horjeedka Xarunta Akadeemiyada Cilmiga Fanka iyo
                    Suugaanta ee Waddada Jamaal Cabdinaasir.</li>
                <li>Muuqaalkii Taalada Dhagaxtuur ee 1949kii oo ka dhisnayd Waddada
                    Jamaal Cabdinaasir.</li>
                <li>Muuqaalkii Taaladii Xaawo Taako 1948kii oo laga dhisay kasoo
                    horjeedka Madxafka Qaranka.</li>
                <li>Waxaa la gurtay qalabkii xusuus taariikheedka oo Madxafka Qaranka
                    iyo Muusiyamka Ummadda ku kaydsanaa oo nooc kasta lahaa.</li>
            </ul>
            <p>Waxaa la fuqsaday wershadihii dawladda iyo kuwii dadweynaha oo sida
                la sheegay tiradoodu gaaraysay lixdan iyo dheeraad iyo qalabkii
                isgaarsiinta, waxay furfurteen xarkihii dabka korontada gudbin jirey iyo
                matooradii [] dhalinta iyo wax kasta oo qiima lahaa ama ay u maleeyeen
                in maari ku dhex jirto iyo dayuuradihii Garoonka Muqdisho yiil, xataa
                waxaa la qoday xarkihii korontada oo 1935kii Talyaanigii faashiista
                dhulka hoos marisay iyo dhuumihii biyaha qaadi jirey, waxaa dhacday in
                afar jeer ka badan la gubay bakhaaradii rasaasta iyo hubka waaweyn yiil
                si ay u helaan fuuqa xabbadaha madaafiicda laga rido oo maar ahaa. Waxaa
                abuurmay mooryaan kale oo dantoodu tahay inay helaan waxay qaad, daroogo
                iyo khamri ku iibsadaan, waxay ku dhaqaaqeen xafiisyadii wasaaradaha
                dawladda, hay’adaha iyo guryihii magaalada ee laga qaxay in ay albaabada
                iyo daaqadaha kala baxaan, jiingadda iyo alwaaxda ka fuqsadaan oo suuqa
                u iib geeyaan, waxaa la yaab leh xataa masaajiddii Ilaah kutubtiisii
                gogoshii ayaa laga gurtay. Intaas aan soo sheegnay oo dhan waxaa laga
                dhigay waxaan horey u jirin oo kale.</p>
            <p>Bishii Jannaayo tan iyo bishii Luulyo 1991kii baahida iyo boholyow []
                burcaddu u qabtay ciribtirka qabaa’ilka Daaroodka iyo qabiilka Gaalgale
                dhaca, boobka iyo bililiqaysiga hanti dadweyne iyo hanti dawlad afka
                lagama sheegi karo, qalinna laguma qori karo, tilmaanna laguma cabiri
                karo, taasoo kale sheeko laguma maqal, shaahidna laguma arag, in mid la
                midana dib loo arkaayo Eebbe laga fili maayo, wixii ka dambeeyeyna
                hadalkeedba daa.</p>
            <h2 id="qaybta-3aad">Qaybta 3aad</h2>
            <p>Dagaal Qabiil iyo Dawladnimo Kala Fogaa<br />
                Shirkii Jabuuti<br />
                Heshiiskii Jabuuti Yaa is Hortaagey?<br />
                Tolalka Soomaaliya iyo Degaannadooda<br />
                Soomaaliya ma Qaran baa Mase waa Qabiil?<br />
                Taariikhda Muqdisho oo Kooban<br />
                Goormaa Muqdisho la Degey?<br />
                Dagaaladii Muqdisho<br />
                Duufaan Madow ma Mujaahidiin baa?</p>
            <h3 id="dagaal-qabiil-iyo-dawladnimo-kala-fogaa">Dagaal Qabiil iyo
                Dawladnimo Kala Fogaa</h3>
            <p>[bog baa maqan]</p>
            <p>waxaa kaloo Muqdisho laga abuuray kooxo Jareer ah oo uu madax u yahay
                Mawliid Macaani oo waxaa la aasaasay ururka SAMO si ay ugu midoobaan
                uguna dagaalamaan magaca SAMO Daaroodkana dhulkooda ka safeeyaan,
                beerihii ay dhulkaa ku lahaayeenna la wareegaan, taana si hagar la’aan
                ah ayey u aqbaleen, hase ahaatee waa lagu shaqeystay beerihii iyo
                hantidii kalena waxba lagama siin, qaar badanna waxaa lagu diley beeraha
                ka baxa, sidaas ayaa dabkii Soomaaliya gubay lagu ololiyey. Bishii
                Febraayo iyadoo ururka Yuu.Es.Sii fulinaayo qodobadii lagu heshiiyey,
                wuxuu abaabulay ciidan laba madax ah oo lagu magacaabay Garba Siman
                khariidada qorshaha ciidankaa u degsani tahay tan iyo xuduuda dalka
                Keenya.</p>
            <p>Madaxa koowaad waxaa ammaanduule ka ahaa Sarreeye Guuto Maxamad Nuur
                Galaal wuxuu qaaday wadada weyn ee isku xirta magaala madaxda Muqdisho,
                iyo gobolada koonfureed isagoo ku sii jeeda Kismaayo kuna ballanqaaday
                inuu Daaroodka ka cirib tiro deegaamadaas. Madaxa labaadina waxaa
                ammaanduule ka ahaa Ibraahim Rooble Warfaa Doonyaale iyo Calasow Dheere
                wuxuu qaaday wadada isku xirta magaala-madaxda Muqdisho iyo gobolada
                koonfur galbeed.* Qorshihiisuna wuxuu ahaa markuu gobolka Baay qabsado
                in uu u gudbo gobolka Gedo si uu gacanta ugu soo dhigo Maxamad Siyaad oo
                xilligaa halkaa joogey, dabadeedna Daaroodka ka safeeyo deegaankaas.</p>
            <p>Waxaa weerar lagu qaaday ciidamadii ururka Es.Bii.Em iyo Daaroodkii
                Muqdisho ka qaxay una cararay gobolka Shabeelaha Hoose iyo gobolka Baay.
                Dilka, gumaadka iyo dhacu maalmahaa waa hadal beelay, taasina waxay
                keentay in dad fara badani u sii qaxaan gobolka Jubbada Hoose ee degmada
                Kismaayo iyo gobolka Gedo si ay naftooda u badbaadiyaan, dagaalkaa iyo
                qaxaa dad badan baa ku dhintay, hanti badanna oo mood iyo noolba lahaana
                waa ku luntay, hase yeeshee in kastoo uu weerarkaasi dhibaato weyn
                geystey nasiib darro qorshihiisii kuma guuleysan waayo gobolka Jubbada
                Dhexe iyo gobolka Gedo labadaba wuxuu kala kulmay dagaal xun, sidaa
                awgeed qorshihii la rabey lama gaarin, sida la xaqiijiyey ciidankii
                ururka Yuu.Es.Sii weerarkaa qaaday saddex meelood markii laga dhigo
                meeli kama soo noqon, dagaaladii ayey ku dhamaadeen.</p>
            <p>*Labadiiba dagaaladii baa lagu diley.</p>
            <p>2dii bishii Maarso waxaa la abaabulay weerarkii labaad oo lagu saaray
                Gaalkacyo, magaala-madaxda gobolka Mudug, waana qabsadeen, dad 500 oo
                qof oo rag madax ah u badnaa ayaa ururka Yuu.Es.Sii ku laayey, wixii
                xoolo ahaa oo magaalada yiilna waa taabeen, maalintaa waxaa diirka ka
                caddaatay in dawlad qaran oo dib loo dhiso iyo Soomaali isu timaadaa
                ururka Yuu.Es.Sii xarigga u jaray, colaadda Daaroodka loo hayaana dhab
                noqotay, waayo mar haddii madaxweyne Cali Mahdi dagaaladaa isagu talada
                duulaanka guddoomiye ka yahay sida laga fahmay khudbadihii uu xilligaa
                jeediyey oo ereyo Daaroodka uu ula jeedo ku hal qabsaday, arrintu waa
                raja beel, magaalada Gaalkacyo oo ahayd magaalo ay ku dhaataan
                qabaa’ilka Daaroodka ee gobolka Mudug degaa, waxay dib u abaabuleen
                dagaal rogaal celin ah waana ku guuleysteen 28kii bishii Maarso 1991kii
                in ay dib u qabsadaan oo ciidankii ururka Yuu.Es.Sii ka saareen.
                Magaaladaa Gaalkacyo muddadaa wixii ka dambeeyey dagaal badan baa
                agagaarkeeda ka dhacay, kuwii dib u qabsaday waa ku fara adeygeen.</p>
            <p>11kii bishii Abriil 1991kii barfasoor Ingiriis ah oo magaciisa la
                yiraahdo Ay.Oo Luwis oo arrimaha qowmiyadaha Geeska Afrika dega
                dhaqankooda aad u yaqaan gaar ahaan Soomaaliya, wuxuu idaacadda
                Bii.Bii.Sii-da ka sheegay faalla ku saabsan aayaha siyaasadda
                Soomaaliya, markuu faalla dheer ka bixiyey dhaqanka qabaa’ilka
                Soomaalida wuxuu yiri, “Haddaan Cali Mahdi si degdeg ah ururada dalka ka
                jira iyo waxgaradka Soomaalida isugu yeerin oo heshiis lawada gaarin,
                nabad Soomaaliya ka dhacdaa waa dheer tahay, ururka Yuu.Es.Sii wuxuu ku
                dambeyn doonaa burbur iyo kala jab iyo cirib dambeed xun oo ku
                dhacda.”</p>
            <p>Hadalkaa ururka Yuu.Es.Sii waa cambaareeyeen faalla ay ka bixiyeenna
                waxay ku macneeyeen hadal idaacad gumaysi kasoo baxay oo aan wax qiima
                lahayn. Hase yeeshee hadalkaasi run buu noqday. Bishii Abriil 1991kii
                todobaadkii ugu horreeyey Daaroodku waxay soo qaadeen duulaan laba
                geesood ah, iyagoo ka faa’iideystay jabkii ku dhacay duulaankii la baxay
                Garba Siman. Midkood wuxuu ka koobnaa qabiilka Mareexaanka iyo qabaa’il
                kale oo ay is bahaysteen oo ku mideysnaa ururka Es.En.Ef, wuxuu soo
                qaaday jidka isku xira Baydhabo iyo Muqdisho, wuxuuna gaaray magaalada
                Afgooye. Midka kalena wuxuu ka koobnaa qabaa’ilka Harti, Ogaadeen iyo
                Mareexaan oo ku mideysnaa magaca ururka Es.Bii.Em, wuxuu soo qaaday
                wadada isku xirta Shabeelaha Hoose iyo Muqdisho, ciidamadaasi waxay
                magaalo-madaxda Muqdisho u jirsadeen 30 kiilomitir oo keliya.</p>
            <p>Labadii ciidan ee Daaroodku markay isu yimaadeen waxaa dhexdoodii
                galay khilaaf siyaasadeed, Mareexaanku waxay u dagaalamaayeen Maxamad
                Siyaad Barre, baabuurtana waxay ku dhegsadeen sawirradiisa iyagoo u
                aqoonsanaa madaxweyne, qolada kalena waa diidanaayeen, waxay yiraahdeen
                magaciisa ma maqli karno, shidaal iyo rasaasna midna ma haysan oo
                Mareexaankey isku haleynaayeen in ay shidaal iyo rasaas ka helaan. Si
                kastaba arrintu ha ahaatee dagaal kulul oo laba maalmood socday ayaa
                aagga Afgooye iyo Lafoole ka dhacay, goobtaa waxaa loo yaqaan Dagaalkii
                Carmiska. Nasiib darro waxaa dagaalkaa lagu dilay Gaashaanle Sare
                Ibraahim Rooble Warfaa Doonyaale isagoo ciidamadiisii Gedo kasoo noqday
                halkaa difaac kaga jiraan, khilaafkaas dhex maray daraadiis ciidamadii
                Daaroodku waa la jebiyey. War lagu kalsoon yahay wuxuu sheegay in
                madaxweyne Cali Mahdi markii loo sheegay geerida Gaashaanle Sare
                Doonyaale in uu yiri, “Waa in loogu aaro 150 kamid ah Daaroodka Muqdisho
                jooga.” Kolkaa qabiilka Saleebaan oo uu ka dhashay Doonyaale kana mid ah
                qabaa’ilka Habargidir waxay yiraahdeen, “Annaguna 150 baanu ku darsanay
                sidaa awgeed waa in 300 oo nin loogu aaraa.”</p>
            <p>Markii la eego ficilkii dhacay iyo sidii loo fuliyey waxaa la oran
                karaa, hadalkaasi waa run, waayo 10kii ilaa 15kii bishii Abriil oo ku
                beegneyd Ramadaan waxaa magaalada Muqdisho gudaheeda lagu dilay dad 300
                ka badan oo Daaroodka ah.</p>
            <p>Xasuuqii aan naxariista lahayn oo magaalada Muqdisho ka socday intii
                u dhaxeysay bartamihii bishii Jannaayo tan iyo dhamaadkii bishii Juun
                1991kii, oo loogu magac daray Ciribtirka Haraadiga, taasoo loola jeeday
                dadka Daaroodka ku abtirsada oo aan Muqdisho ka qixin iyo meeshii kale
                oo laga helaba, boqolaal Daarood ah iyo boqolaal Isaaqa ku abtirsada iyo
                Gibilcad reer Xamar ah oo Muqdisho ka cararay markii nolosheedii
                xumaatay, oo u hayaamay gobolada waqooyi bari iyo waqooyi galbeed oo ay
                ku jireen madax badan oo dawladdii burburtay jagooyin sare ka hayn jirey
                iyo rag maal qabeen ahaa, waxaa lagu gumaaday gobolka Hiiraan
                waddooyinka soo gala magaalada Baladweyne xoolo waxay wateena waa laga
                dhacay. Waxaan maskaxda aqoonyahanka weligeed ilaaweyn qoraagii la oran
                jirey Faarax Maxamad Cawl “Faarax Cadde” oo wadada u dhaxeysa Beledweyne
                iyo Buuloberde lagu diley.</p>
            <p>Gumaadkaa madaxweyne Cali Mahdi iyo ra’iisul wasaare Cumar Carte
                midkoodna kama hadlin, madaxda qabaa’ilka Hawiyaha iyo Xawaadlaha
                xasuuqaa waa daawanaayeen, sida runtaa waxaad moodaa in ay ku
                faraxsanaayeen, maxaa yeelay? Ma jirin nin madaxdooda kamid ah oo
                arrintaa ka hadlay ama dilka ka daaya yiri.</p>
            <p>11kii bishii Abriil 1991kii shir golihii wasiirada ee dawladdii
                dhalanteedka ahayd yeesheen, waxaa hadal ka jeediyey Maxamad Saciid
                Jentelmaan, hadalkiisii oo idaacadda Muqdisho laga siidaayey waxaa kamid
                ahaa, “Dilka iyo xasuuqa foosha xun ee wax ma-garadka iyo burcadda
                hubeysani wadaan oo habeen iyo maalinba ku kacayaan iyo dadka qabiil
                ahaanta loo laynaayo ama loo dhacaayo waa In la joojiyaa.” Sidaan
                maqallay hadalkaa waa lagu canaantay.</p>
            <p>Jabkii ciidamadii Daaroodka ku dhacay waxaa ka daba galay ciidamo uu
                hogaaminaayo Janaraa! Caydiid, wuxuu amar ku bixiyey in aragti loo dilo
                wixii Daarood ah oo la arko raadkoodana cagta la mariyo oo aan la
                dhaafin cid kale daayee gabadhii laga helo guryihii iyo beerihii
                Daaroodku lahaa, isagoo adeegsanaaya dadkii Jareerta ahaa oo dhulkaa
                deegaankiisa kala yiqiin. Dad warkooda lagu kalsoon yahay waxay
                sheegeen, Jeneraal Maxamad Faarax Caydiid oo ammaanduule ka ahaa
                ciidamadii Yuu.Es.Sii ku mideysnaa oo 22kii bishii Abriil Kismaayo
                galay, maalin uu hadal guubaabo ah u jeediyey dadka Jareerta ah oo
                magaalada Jilib dega wuxuu ku yiri, “Waxaa jiri doonta ayadoo lagu
                sheekaysanaayo dad reer hebel la oran jirey ayaa dhulkaan degi
                jirey.”</p>
            <p>Nasiib darro colaadii iyo dagaaladii Daaroodku Muqdisho uga soo qaxay
                waxaa looga daba tegay gobolka Jubbada Hoose, dagaalo lagu hoobtay oo
                muddo la isku horfadhiyey baa ka dhacay agagaarka daafaha koonfureed ee
                dooxada Wabiga Jubba, weli waxaa laga sheekeeyaa dagaallo ka dhacay
                goobtii Araare. Ciidamadii ku midoobay Es.Bii.Em Kismaayo waa ka baxeen,
                22kii Abriil ururka Yuu.Es.Sii wuxuu galay Kismaayo iyagoo ka
                faa’iideystey khilaaf dhexgalay qabaa’ilka Daaroodka oo ka dhashay
                raadkii Maxamad Siyaad ku reebay.</p>
            <p>24kii Abriil 1991kii Cali Mahdi oo ahaa madaxweynihii la magacaabay
                wuxuu tegey magaalada Kismaayo, hadal uu halkaa ka jeediyey wuxuu ku
                yiri, “Dhici mayso mana dhici doonto maanta wixii ka dambeeya in
                gobolkaan dad aan u dhalan ku amar-ku-taagleeyaan.”* Mar hadii
                madaxweynihii dalka loo magacaabay sidaa u hadlay maxaa laga filaa
                siyaasiyiinta xukun jaceylku madaxa ka gala, hase yeeshee waxaa ka
                maqneyd in aan dagaal qabiil magac iyo madaxtinimo lagu gaari karin.</p>
            <h3 id="shirkii-jabuuti">Shirkii Jabuuti</h3>
            <p>Iyadoo xaaladu halkaas mareyso arrintuna aad u murugsan tahay ayaa
                madaxweynaha Jamhuuriyadda Jabuuti al-Xaaji Xasan Guuleed Abtidoon wuxuu
                ku baaqay in ururada Soomaaliyeed shir isugu yimaadaan, odoyaasha nabad
                doonka ee Soomaalidu iyo wixii wax garad ahna kasoo qayb galaan,
                shirkaana lagu qabto magaalada Jabuuti, si loo falanqeeyo arrimaha
                Soomaaliya ee murugsan. Shirkaa qabashadiisii dalka gudihiisa iyo
                dibaddiisaba dad badan baa u riyaaqay. 17kii bishii Maajo 1991kii nasiib
                darro waxaa dhacday in ururka Es.En.Em ee gobolka waqooyi uu ku
                dhawaaqay in uu ka go’ay dalka Jamhuuriyadda Soomaaliya intiisa kale, oo
                uu yahay jamhuuriyad iskeeda u madax banaan. Taas laguma farxin waayo
                waxaa loo arkay dhibaato hor leh oo Soomaaliya soo food saaratay.</p>
            <p>Ururkii Es.Bii.Em oo bishii Abriil Kismaayo laga saaray oo aan markaa
                meel istaraatiijiya oo ay ku shirtagaan haysan, waxay go’aansadeen in ay
                dib isu abaabulaan oo dagaal rogaal celin ah ku qaadaan Kismaayo si ay
                gobolkii Jubbalaan dib loogu qabsado, taasina waa u suura gashay, dagaal
                kadib ururka Yuu.Es.Sii gobolkaas waa ka saareen, bartamihii bishii Juun
                1991kii dibna waa u qabsadeen iyagoo horey ugu durkay ilaa degmada
                Baraawe ee gobolka Shabeelaha Hoose, ururka Yuu.Es.Sii oo beryahaa ku
                muransanaa in uu ka qayb galo shirkii Jabuuti iyo in kale wuxuu dib u
                soo celiyey dagaal difaac iyo rogaal celin ah oo uu ammaanduule ka ahaa
                Sarreeye Guuto Cumar Gacal iyagoo doonaayey in ay ciidamada ururka
                Es.Bii.Em ku mideysnaa dib isaga caabiyaan, inta dagaal kama dambeys ah
                loo tabeysanaayo. Ciidamadii Es.Bii.Em halkaasaa lagu joojiyey.</p>
            <p>Shirkii Jabuuti ee lagu baaqay wuxuu hakiyey dagaaladii qabiil ee
                gobolada dalka ka socday iyo dilkii iyo gumaadkii bahalnimada ahaa oo
                burcadda isbahaysigii ku mideysnaa ururka Yuu.Es.Sii ay ku hayeen
                qabaa’ilka Daaroodka iyo qabiilka Gaalgalaha oo ku go’doomay Muqdisho oo
                si xun bilahaa loo xasuuqaayey, ahaana dad aan hubeysneyn dagaalna ku
                jirin, hase yeeshee waxaa kordhay dilkii iyo dhacii qofka wax dhaqaale
                ah lagu arko sida lacagta, baabuurta, guri wax yaaliin iyo wixii muuqda
                oo qiima leh, iyo cid kastoo lagu tuhmo in ay wax haystaan, waxaa kaloo
                kordhay wax lagu magacaabay isbaaro jid gooyo oo aan habeen iyo maalinba
                magaalada Muqdisho in dhexdeeda nabad lagu maro adkaatay.</p>
            <p>Haddaan dhacdadii taariikheed oo eelka reebtay soo koobno dhibaatadii
                ugu xanuunka badneyd oo dabkeedii dami waayey Soomaalina kala fogeysay
                ururka Yuu.Es.Sii wuxuu geedkeeda tallaalay muddadii u dhexaysay bishii
                Jannaayo ilaa bishii Juun 1991kii.</p>
            <p>Bishii Juun 1991kii markii Xaaji Xasan Guuleed Soomaalida ugu baaqay
                in la qabto shir dib-u-heshiisiin ah ururaduna ogolaadeen in ay shirkaa
                nabadda iyo dib u heshiisiinta ka qayb galaan, aqoon yahan gabyaa ah oo
                magaciisa la yiraahdo Abshir Nuur Faarax “Abshir Bacadle” oo siduu
                sheegay wax badan Ilaahiis ka beryey in dalka nabadi ka dhacdo wuxuu
                mariyey gabay wacdi, waano, dardaaran iyo tusaale lagu deydo ah, wuxuu
                yiri:</p>
            <p>Soomaaliyey hadal yaroo huriyey laabtayda<br />
                Oon haysan kari waayey baan soo hinganayaaye<br />
                Hawadaanan soo marinayaa hiirta waaberiye<br />
                Hoggaantadiyo shacabkana talaan soo hordhigayaaye<br />
                Iga hooya caaway murtidu haybad leedahaye*<br />
                Heshiis waara hawl mira dhashaa heeggan loo yahaye<br />
                Ilaahay inaan haybsannaana waa habboon tahaye<br />
                Hadyiga Nabiga oo lagu dhaqmoo haybta laga faano<br />
                Labadaa heshiis iyo midnimo kama horreeyaane<br />
                Rabbi baa hidaayada watee hayna garansiiyo<br />
                Ama igu haddada waa waxaad hor u taqaaniine</p>
            <p>Har qabow hurdiyo caafimaad haybad iyo raaxo<br />
                Haruub buuxa hogol rooba iyo wiilal hana qaada<br />
                Hooyiyo carruurteed nabad qaba odayada haasaawa<br />
                Hantidiyo naftoon loo baqayn haddada mooyaane<br />
                Iyo hodontinimo waa markii nabad la haystaaye<br />
                War hooy guusha layskuma hubee hororka aashiine</p>
            <p>Mooryaan hubeysani beley noo hor kacayaane<br />
                Hanti iyo dad hoygey galaan hal uma reebaane<br />
                Hambana kama tagaan hadafna ma leh hororka mooyaane<br />
                Wixii hadarku nagu beeray bey ku haminayaane<br />
                Haddaan laga hortegin wacad Alaad marin habawdeene<br />
                Helina weyde hadalkaan rabnee nagu haboonaaye<br />
                Hubka inaga dhiga waxaynu nahay hooyo ubadkeede<br />
                Oo guusha layskuma hubee hororka aashiine<br />
                Ama igu haddada waa waxaad hor u taqaaniine</p>
            <p>Kii horaa hammuun baas u qaba hoota dhiig surane<br />
                Oo tobanka haybood ka dhigay holac iyo baasiine<br />
                Nina horumar kuma gaari karo hilib walaalkiise<br />
                Waxaad haybad leedahay intaad garabka haysaaye<br />
                War waa hiba Ilaahay midnimo lagu heshiiyaaye<br />
                Hubka inaga dhiga waxaynu nahay hooyo ubadkeede<br />
                Oo guusha layskuma hubee hororka aashiine</p>
            <p>Hiddaha iyo dhaqankii intaan hadurku aafeyn<br />
                Waa laga heshiin jirey dagaal tan iyo Haabiile<br />
                Habka nabadda odayaashu waa heli ogaayeene<br />
                Cid waliba wixii laga hayaa loo hibeyn jiraye<br />
                Layskumana haaraami jirin hawlihii tegaye<br />
                Markii la hadlo hor Ilaahay baa loo heshiin jiraye<br />
                War maxaydin helay meel uun baad ka hifanaysiine?<br />
                Heeraar goobeed oon ergada haybna laga waayin<br />
                Oo horey u soo dhaafa iyo hab maamuus leh<br />
                Oo haba yaraatee dakana laysku hiifeynin<br />
                Ha yeeshese aan haasaawaha lagu hambeyneynin<br />
                Oo huq iyo cudur nooga jirin hoos isaga tuurka<br />
                Hurgumadiiyo hagardaamada hubanti loo baaro<br />
                Oo daacad loo wada hadlaa lagu heshiiyaaye<br />
                Hubka inaga dhiga waxaynu nahay hooyo ubadkeede<br />
                Oo guusha layskuma hubee hororka aashiine.</p>
            <p>Wax sheeg lagama waayee kuwa heshiiska diidanaa ama caadhifad qabiil
                aad u saamaysay waxay yiraahdeen, “Gabaygakani waa guubaabo dadban,”
                hasa ahaatee:</p>
            <p>Wax-ma-tare wax-tare caayaayiyo wahan qabiil baa leh.</p>
            <h3 id="heshiiskii-jabuuti-yaa-is-hortaagay">Heshiiskii Jabuuti Yaa is
                Hortaagay?</h3>
            <p>Bishii Maajo bartamaheedii 1991kii markii loo qalab qaadanaayey
                Shirkii Jabuuti ee lagu magacaabay Shirkii Dib-u-heshiisiinta Soomaalida
                (Es.En.Aar.Sii – <em>SNRC</em>), waxaa si rasmi ah magacyadeeda u soo
                bandhigay 12 urur siyaasi oo mid walb ku salaysan yahay qabiil iyo
                gobol, hase yeeshee la baxay magac siyaasadeed harag Soomaaliyeed huwan,
                urur kastana ragga hogaaminaayey waxaa mid walba madaxa kaga jirey ama
                maanka ku hayey xukun jaceyl iyo inuu kursi helo si uu wax u xukumo,
                ururadaas mid walba taariikhda la aasaasay iyo sidey u kala horreeyeen
                iyo qabiilka iyo gobolka uu ka dhisnaa waa sidatan:</p>
            <ul>
                <li>Yuu.Es.Bii: Xisbiga Mideyta Soomaaliyeed (<em>United Somali Party –
                        USC</em>), waxaa la aasaasay 1958kii, waxaa wada jir u samaystay
                    Dhulbahante iyo Warsangeli oo dega labada gobol ee kala ah Sool iyo
                    Sanaag, Ciise iyo Gudabuursey oo dega gobolka Awdal. 23 sano kadib ayaa
                    boorka laga jafay oo dib loo magacaabay, hase yeeshee Ciise iyo
                    Gudabuursey waxay samaysteen laba urur oo kala gooniya sida hoos
                    xusan.</li>
                <li>Es.En.Yuu: Mideynta Qoomiyadda Soomaaliyeed (<em>Somali National
                        United – SNU</em>) waxaa la abuuray 1955kii, waxaa ku midoobay dadka
                    reer Xamarka ah ee gobolka Banaadir dega. 23 sano kadib ayaa lasoo
                    nooleeyey.</li>
                <li>Es.Es.Dhii.Ef: Ururka Dimoqraadiga ee Badbaadinta Soomaalida
                    (<em>Somali Salvation Democratic Front – SSDF</em>) waxaa la aasaasay
                    1978kii, waxaa la baxay Majeerteenka iyo qabaa’ilka la dega gobolada
                    Mudug, Nugaal iyo Bari.</li>
                <li>Es.En.Em: Dhaqdhaqaaqa Qaranka Soomaaliyeed (<em>Somali National
                        Movement – SNM</em>) waxaa la aasaasay 1982kii, waxaa la baxay
                    qabaa’ilka Isaaqa ee dega gobolada Waqooyi Galbeed iyo Togdheer.</li>
                <li>Yuu.Es.Sii: Ururka Mideynta Soomaaliyeed (<em>United Somali Congress
                        – USC</em>) waxaa la sameeyey 1989kii, waxaana samaystay qabaa’ilka
                    Hawiye iyo Xawaadle iyo wixii la halmaala oo dega koonfurta bari ee
                    Mudug, Galguduud, Hiiraan, Shabeelaha Dhexe iyo Banaadir.</li>
                <li>Es.Bii.Em: Dhaqdhaqaaqa Wadaniyadda Soomaaliyeed (<em>Somali
                        Patriotic Movement – SPM</em>) waxaa la aasaasay 1989kii, waxaa
                    samaystay Daaroodka dega gobolka Jubbalaan.</li>
                <li>Es.Dhii.Ee: Kacdoonka Dimoqraadiga Soomaaliyeed (<em>Somali
                        Democratic Association – SDA</em>) waxaa la abuuray 1989kii, waxaana la
                    baxay qabiilka Gudabuursey oo dega gobolka Awdal.</li>
                <li>Yuu.Es.Ef: Ururka Mideynta Soomaaliyeed (<em>United Somali Front –
                        USF</em>) waxaa la aasaasay 1990kii, waxaana la baxay qabiilka Ciise ee
                    dega gobolka Awdal.</li>
                <li>Es.Dhii.Em: Dhaqdhaqaaqa Dimoqraadiga Soomaaliyeed (<em>Somali
                        Democratic Movement – SDM</em>) waxaa la aasaasay 1991kii, waxaana la
                    baxay danwadaagta Raxanweyn ama qabaa’ilka Digil iyo Mirifle oo dega
                    dhulka u dhexeeya Labada Webi, hase ahaatee waxaa taladiisa gacan ku
                    lahaa ururka Yuu.Es.Sii oo doonaayey in ay la bahoobaan.</li>
                <li>Es.En.Ef: Ururka Qaranka Soomaaliyeod (<em>Somali National Front –
                        SNF</em>) waxaa udubka loo mudey 1991kii, waxaana samaystay qabiilka
                    Mareexaanka ee dega gobolada Gedo iyo galbeedka gobolka Galguduud.</li>
                <li>SAMO: Ururka Beeralayda Mukayga Soomaaliya (<em>Somali Agricultury
                        Muki Organisation – SAMO</em>) waxaa la aasaasay 1991kii waxaa ku
                    midoobay dadka Jareerta ah ee Labada Webi, Shabeele iyo Jubba daafahooda
                    dega, hase yeeshee waxaa taladiisa gacan ku lahaa ururka Yuu.Es.Sii oo
                    doonaayey in ay la bahoobaan.</li>
                <li>Ururka al-Itixaadul Islaam: Waxaa la abuuray 1991kii, wuxuu ahaa
                    urur Islaamiya oo aan qabiil iyo gobolaysi midna ku abtirsan, wuxuu
                    doonaayaa in xukun maamul Islaam ahi dalka ka jiro.</li>
            </ul>
            <p>Shirkii Jabuuti markii la eego raggii qabanqaabiyey iyo kuwii ka qayb
                galay dhamaantood waxay ahaayeen ruug caddaa waaya arag ah, siyaasiyiin
                aan talo iyo xiribi dhaafin, xeer beegti dhaqanka iyo arrimaha
                Soomaaliya aad u yaqaan, waxaa kaloo ahmiyad gaar ah iyo culeys weyn
                lahaa dawladihii iyo hay’adihii shirkaa goob jooga ka ahaa, waxaa dad
                badani saadaalinaayey go’aamada shirkaa kasoo baxa haddii si hagar
                la’aan ah loo fuliyo in guul wax tar yeelan karta laga gaaraayo, hase
                ahaatee waxaa lugta dambe jiidey laba arrimood oo aan markii hore laga
                fiirsan oo kala ahaa:</p>
            <ul>
                <li>laba iyo tobankii urur siyaasi oo magacooda soo bandhigay shan ka
                    mid ah shirka waa ka qayb galeen, todobadii kalena waa loo diiday in ay
                    ka qayb galaan shirka, ururka Es.En.Em waa diidey in ay shirkaa ka qayb
                    galaan, ururka al-Itixaadul Islaam waxaa loo ogolaaday in uu goob joog
                    ka ahaado, taana waxaa la oran karaa waxay ahayd arrin aan aad looga
                    fiirsan, waayo urur kastaa wuxuu matalaayey qabiil haddaan siduu
                    doonaayo loo yeelina waxa la gudbooni waa dagaal.</li>
                <li>jeneraaladii ciidamada hubaysan kala hogaaminaayey oo dagaalka ku
                    jirey oo iyaga la rabay in ay go’aamada shirka kasoo baxa fuliyaan
                    shirkii lagama qayb gelin, taasina waxay ahayd arrin muhiim ah oo
                    iyadana aan laga fiirsan.</li>
            </ul>
            <p>Dad badan oo dalka gudihiisa iyo dibaddiisaba jooga oo shisheeye iyo
                sokeeyaba lahaa, waxay filaayeen in go’aamadii Shirkii Jabuuti kasoo
                baxay ay yihiin fursad dahabi ah oo ummadda Soomaalida usoo hoyatay.</p>
            <p>Dabadeedna meeshii laga filaayey in go’aamadii shirkaa kasoo baxay la
                fuliyo fikradihii waa lagu kala qaybsamay, waxaa loo kala baxay qayba
                ayidey iyo kuwa diidey, dawladii la dhisay oo Cali Mahdi madaxweynaha ka
                ahaa Cumar Cartana ra’iisul wasaaraha waa la go’doomiyey, taasina waxay
                keentay in arrintu daba dheeraato, dagaallo kale oo aan la filaynna ka
                dilaacaan dalka haba ugu darraadeene dagaalkii lagu hoobtay oo ka dhacay
                Muqdisho oo dhex maray ururka Yuu.Es.Sii oo laba u kala jabay oo ay kala
                hogaaminaayeen Cali Mahdi iyo Maxamad Faarax Caydiid, dagaalkaas oo
                socday muddo 4 bilood ka badan, dagaalkaas isagoo faahfaahsan waxaanu
                kaga hadli doonaa fasalka Dagaalladii Muqdisho.</p>
            <p>Shirkii Jabuuti wuxuu ahaa marxalad dahabiya oo heshiis iyo nabad
                gelyo waddanka ka dhaca looga amba qaadi karey, hase yeeshee nasiib
                darro, xukun jaceyl iyo kursi doon baa turuntura ku noqday, waxaa xusuus
                mudan gabay uu mariyey Abshir Nuur Faarax oo ku magac dheer Abshir
                Bacadle oo uu ku magacaabay Dib-u-heshiisiin, hal qabsina uu uga dhigay,
                Fursad dahabiyaa idin hortaal doqoni waa mooge, oo uu ra’yigiisa ku
                cabbiraayo kuna talinaayo in aan fursaddan la lumin ee laga faa’iideysto
                wuxuu gabayga ku xusay qaybaha bulshadu ka kooban tahay oo dhan, sida
                duqeyda, madaxda la doortay, aqoonyahannada, culimada diinta, ururada,
                saraakiisha, ciidamada, dumarka iyo carruurta, dhammaan wuxuu ku dhiiri
                gelinaayaa in heshiiskaas la taaba geliyo oo loo guntado, gabaygiina waa
                kan, wuxuu yiri:</p>
            <p>Deeleyda maansada mar baa lagu dambaabaaye<br />
                Marna waa dariiq toosan iyo dib u heshiisiine<br />
                Marna waa dagaal oo wax baa lagu difaacaaye<br />
                Marna waa dan kuu gaara iyo nin iyo dookhiise<br />
                Dareenkeyga gabay maanta waa dib u heshiisiine<br />
                Duruufaha adduunkiyo wakhtigu dan iyo yeelkoode<br />
                Qalbigeenii daxalaystay iyo damaca dheeraaday<br />
                Darbigii u dhaxayn jiray shirkii dumiyey oo laaday<br />
                Oo nabadda noo doorbidoo daa’in gaarsiiyey<br />
                Dadku uma sinee ruug caddaha doorka ka ciyaaray*<br />
                Diiwaanka taariikhda iyo danabka suugaanta<br />
                Ma dafiri karaan liidarrada dib u heshiisiinta<br />
                Daroogiyo qabyaaladi ka daran furuq iyo daacuune<br />
                Dagaalada sokeeyuhuna waa dabar go’eeniiye<br />
                Dalkayaga burburay iyo faqriga dawladda asiibay<br />
                Deegaannada nabaad guurey iyo dahabka maaroobay<br />
                Dilka aan ujeedada lahayn iyo deriska eedoobay<br />
                Dembi nimaan lahaynoo sidii deero lagu tuujay<br />
                Maatada iyo dumarkii ilmaha cadowga loo daadshay<br />
                Nin damiir leh baa ka hanhayee doqoni waa mooge<br />
                Danqashaduna waa gobanimee dib u walaalooba<br />
                Duf ku baxa kuwii diidanoow dib u heshiisiinta</p>
            <p>Intii diir madaw baa qabiil loogu daw galaye<br />
                Dalkoo nabada diin lagu dhaqmiyo deris walaalooba<br />
                Dakanooyinkeenii horoo daaqad laga tuuro<br />
                Oo daacad laga yahay in aan dib u walaaloowno<br />
                Oo kala dambeyntiyo amniga dhidibka loo taago<br />
                Oo danaha qarankiyo la sugo dawladnimadeena<br />
                Oo daadah iyo daadah nahay ul iyo diirkeede<br />
                Oo aan wajiga laga dadbeyn deris iyo saaxiibo<br />
                Iyo waxay nafluhu doonaayaan dib u heshiisiine<br />
                Fursad dahabiyaan haysannaa doqoni waa mooge<br />
                Duf ku baxa kuwii diidanoow dib u heshiisiinta</p>
            <p>Daruur hoortay daad soo rogmaday tog iyo dooxooyin<br />
                Oo dooga baarka leh xareed dacalka loo saaray<br />
                Oo deris biyood waa rahee dananayoo reemay<br />
                Oo daaqa meesha ku yaal damacday laabtaadu<br />
                Oo haadka keymaha dugsaday hoos u degi waayey<br />
                Oo deeradiyo cawshu fadal dib ugu soo tuurtay<br />
                Oo aan dugaag lagu ogeyn dacwo mooyaane<br />
                Oo aan sabaankii la degin gu iyo deyrtiisa<br />
                Oo ubax dabeyluhu ruxeen udug na deeqsiiyey<br />
                Oo sahanku doorbiday inuu awrta kaga daadsho<br />
                Oo daaqsiin iyo saacad leh udubka loo duugey<br />
                Iyo waxay nafluhu doonaayaan dib u heshiisiine<br />
                Fursad dahabiya yaa ina hortaal doqoni waa mooge<br />
                Duf ku baxa kuwii diidanoow dib u heshiisiinta<br />
                Cirkoo da’aya meel dal sana Daa’in ku abbaaray<br />
                Oo sagalku daafaha ka xiray dirirka roobeeyey<br />
                Oo seer ma weydiyo dihin lagu dul joogteeyey<br />
                Oo dhibicdu danab iyo lahayn jac iyo duufaane<br />
                Oo karartu dardoorisee dayatay raadkeeda<br />
                Oo kii hore u da’ay nimcadu dulundulcaynayso<br />
                Oo dalagu noo soo baxayoo darar la maalaayoo<br />
                Iyo waxay nafluhu doonayaan dib u heshiisiine<br />
                Fursad dahabiyaa ina hortaal doqoni waa mooge<br />
                Dufku baxa kuwii diidanoow dib u heshiisiinta</p>
            <p>Duqowda iyo wax garadkoow fursadda dahabigaa qaata<br />
                Madaxdeynu soo dooranayoow shacabka daaweeya<br />
                Aqoonyahanka lagu daalayoow deynta soo celiya<br />
                Culimada dariiqooyinkoow daacad wax u sheega<br />
                Dadweyniyo shacabkoow ayida dib u heshiisiinta<br />
                Dumarka iyo carruurtoow qalbiga nabad ka doon doona<br />
                Jabhadaha dagaalamahayoow danaha guud eega<br />
                Saraakiisha duulamadoow demiya baaruuda<br />
                Deegaamada cadaawoobayoow dib u walaalooba<br />
                Dugsi ma laha qabyaaladdu waxay dumiso mooyaane<br />
                Cabdullaahi Suldaan Timacaddaa nooga sii digaye<br />
                Tixduu calanka ugu deeqay iyo dib u heshiisiinta<br />
                Daacadnimaday nafluhu ugu duceeyaane<br />
                Dembi dhaaf Ilaah ha siiyo iyo derajo dheeraada<br />
                Diiwaanka taariikhda iyo danabka suugaanta<br />
                Inuu door ka galay baan hubaa doqoni waa mooge*<br />
                Waxba hadalku yuu ila durkine waxaan kusoo duubay<br />
                Diirkayaga afkiyo diinta iyo dhaqanka deegaanka<br />
                Iyo diir madaw baan dhammaan dib u wadaagnaaye<br />
                Aniga diraaseeyey oo debin ku hawlaaye<br />
                Hiddiyo deelkii duul wada dhashiyo dirirey weeyaane<br />
                Dagaalada ahligu waa cadaab dunida guudkeede<br />
                Ilaahayse duul khayr qaboo dumiya hawkeeno.</p>
            <p>*Abshir Bacadle wuxuu tixraacaayaa gabay uu tiriyey Cabdullahi
                Suldaan Timacadde Alla ha u naxariistee 1967kii oo ka hadlaaya
                qabyaaladda iyo dhibaatada ay leedahay, tuducyada gabyaagu ku hal
                qabsadayna waa kuwaan:</p>
            <p>Dariiq toosan Soomaalidaay waa lagaa dedaye<br />
                Darajada Ilaahay ninkii doonayaa hela<br />
                Nin ka dudey distuurkiyo waxyiga diintii ka carowye<br />
                Dugsi ma leh qabyaaladi waxay dumiso mooyaane<br />
                Haddeynaan xumaantiyo dilkiyo deynin kala qaadka<br />
                Dibaddaan ka joognaa sharciga daacadda Ilaahe<br />
                Danbarkeedu waa Jahannamiyo dogobkii Naareede.</p>
            <h3 id="tolalka-soomaaliya-iyo-degaannadooda">Tolalka Soomaaliya iyo
                Degaannadooda</h3>
            <p>Tol waa magac Soomaali ah, waxaa shcegta dad aan kala maarmin oo
                dhalasho iyo dhaqan wadaag ah, xiriirro badan oo isku xirraana ka
                dhaxayaan sida deegaanka, diinta, afka iyo taariikhda.</p>
            <p>Qabiil waa magac asalkiisu Carabi yahay oo tol la macna ah, labadaba
                Soomaalidu waxay ugu isticmaalaan isku mid.</p>
            <p>Hadaba ujeedadu ma aha in aanu halkaan kaga hadallo haybta guud iyo
                abtiriska qabaa’ilka Soomaalidda, hase yeeshee ujeedadu waxay tahay in
                aanu tilmaan ka bixino tolalka dega geyiga Soomaaliya iyo sidey u kala
                baxaan, sidey u kala degaan iyo sida deegaankoodu isu xigo iyo sida tol
                waliba sheegto xagga dhalashada iyo sida dhaqankoodu isu saameeyo xagga
                xeerka iyo caadaadka, si aanu u soo bandhigno tolalkii taliskii Siyaad
                Barre madaxda ka ahaa la dagaalamay iyo kuwii dagaalladii qabiil ka qayb
                galay ama taageeray.</p>
            <p>Hadaba Soomaalidu marka hore waa qawmiyad keliya oo isku deegaan ah,
                isku diin ah, isku af ah*, isku dhaqan ah, isku taariikh ah, hase
                ahaatee tolal kala sheegta, waxaa tolalkaa loo qaybin karaa sagaal tol
                oo waaweyn oo tol waliba leeyahay deegaan u gooni ah iyo dhaqan u gaar
                ah, sida badan tolalkaas hab dhaqankoodu waa isku mid in kastoo meela
                aan badnayn ay ku kala duwan yihiin. Tolal badan oo kuwaa dhex degan oo
                aan deegaan weyn oo u gaar ah lahayn, hase yeeshee iyana ahmiyaddooda
                gaarkaa leh.</p>
            <p>Sida runta ah ma jirto meel Soomaalidu ay isugu timid oo dhulka ku
                qaybsatay oo la yiri tol waliba ama qabiil waliba dhulkaasuu leeyahay
                hase ahaatee dabeecadda aadamiga iyo falalkiisa dhaqameed ayaa waxay
                keeneen in tol waliba dhul sheegto si ay noloshooda ku maareeyaan.
                Haddaan eegno sida diinta Islaamku qabto, dadka Muslimka ahi dhul ma
                kala laha waxaana marag u ah, xaddiiskii Nabigii suubanaa ee Maxamad ﷺ
                uu ku yiri Museylamatu al-Kaddaab oo ahaa reer Banii Xaniifa markuu
                sheegtay nebinimada, kuna dooday arlada bar Qureysh baa leh, barna reer
                Banii Xaniifa, Rasuulkii Ilaah warqad buu u qoray Museylamatu al-Kaddaab
                oo wuxuu ku yiri: “Been baad sheegtay, arlada Ilaah baa leh wax la
                wadaagaana ma jiraan, ciddii uu doono ayuu dejiyaa, cirib dambeed
                suubban waxaa leh kuwa Ilaah ka cabsiga badan.”</p>
            <p>Tol kasta haddaan gaarkiisa faallo uga bixinno dhulkuu dego iyo
                dhaqaalihiisa iyo hab dhaqankiisa waxaa ina hor imaanaaya maahmaahdii
                Soomaaliyeed oo oraneysa “Soomaalidu sidey u kala degan tahay waa taqaan
                sidey isu xigtose ma taqaan.” Haddaba sagaalkaa tol waxaa loo qaybin
                karaa sida tan:</p>
            <ul>
                <li>Hawiye</li>
                <li>Dir</li>
                <li>Raxanweyne</li>
                <li>Tunni</li>
                <li>Jareer</li>
                <li>Gibilcad</li>
                <li>Daarood</li>
                <li>Isaaq</li>
                <li>Ciise iyo Gudabuursey.</li>
            </ul>
            <p>Sidaan dhawaan soo xusnay ujeedada dulucdeedu waxay tahay in aan kala
                ogaanno hab dhaqanka tolalkaas iyo sida tolalkaasi dagaaladii Soomaaliya
                ka dhacay uga qayb qaateen iyo sida qola walba dhibaatadii dagaaladu u
                saameeyeen.</p>
            <h4 id="hawiye-iyo-xawaadle">Hawiye iyo Xawaadle</h4>
            <p>Dhul ahaan waxay degaan dhulka Wabiga Shabeele bariga ka xiga oo
                Badweynta Hindiya kulaalaya tan iyo koonfurta waqooyi bari gobolada
                Mudug iyo Galgaduud, sidey sheegtaan waxay ku abtirsadaan odey kaliya oo
                ah Hawiye Irir Samaale. Dhaqaalahoodu wuxuu ku dhisan yahay xoola
                dhaqato ganacsi iyo tacabka beeraha. Xilligii gumaysigu dalka Soomaaliya
                kala qaybiyey qabaa’ilka Hawiyaha qaar ka mid ah ayaa gumaysigii
                raaciyey dhanka Itoobiya, sida qabaa’ilka kala ah: Karanle, Jambeelle,
                iyo Jidle oo haatan ka mid ah Soomaali Galbeed. Guurtida dhaqanka iyo
                dabeecadda Soomaalida aad u faaleeya waxay yiraahdaan, “Hawiye isaguna
                isma jecla dad kalena ma jecla.”</p>
            <p>Dagaaladii dawladdii Siyaad Barre lala galay waxaa ka qayb qaatay
                dhamaan qabaa’ilka Hawiyaha iyo Xawaadlaha oo ku mideysnaa ururka
                Yuu.Es.Sii, hase ahaatee markii dagaaladii hab qabiil loo bedelay waxaa
                jirey qabaa’il badan oo ururka Yuu.Es.Sii gaashaanbuur la noqday oo si
                toos ah Daaroodka ula dagaalamay waayo, abaabulkii hore ayaa ummadda
                Soomaalida waxaa loo qaybiyey qabiil qabiil, sidaa awgeed dagaaladu
                waxay ahaayeen gurdan raac qabiil. In kastoo Hawiyuhu ku faanaan in ay
                gaareen libin aanay waligood gaarin oo ah inay Daarood Xamar ka saareen,
                xoolahoodiina bililiqaysteen, muddo afar sano ah waxay ku jireen dagaal,
                dhac, boob iyo bililiqaysi, hase ahaatee hadafkey ku taamaayeen ma
                gaarin.</p>
            <h4 id="dir">Dir</h4>
            <p>Qabiilka Dirta waxay sheegtaan in ay la dhasheen Hawiye, markaad
                deegaankooda iyo dhaqankooda dhab ugu fiirsato waxaad moodaa in ay
                qarniyadii hore ahaayeen qawmiyad tiro iyo tayaba heer sare ka gaartay,
                hase ahaatee mar dambe qaran jab ku dhacay, waayo guud ahaan dalka
                Soomaaliya bari, galbeed, koonfur iyo waqooyi waa ku firirsan yihiin in
                kastoo ay ugu xoog badan yihiin gobolka Shabeelaha Hoose iyo waqooyiga
                gobolka Gedo, waxay kaloo degaan meela gobolka Soomaali Galbeed ka mid
                ah. Dhaqaalahoodu sida qabaa’ilka kale waa xoola dhaqato, ganaesato iyo
                beeraley. Dagaaladii qabiil ee gobolada koonfur ka dhacay qabaa’ilka
                Dirtu waa ka qayb qaateen waxayna la duubnaayeen ururka Yuu.Es.Sii gaar
                ahaan garabka Es.En.Ee, hase yeeshee bartamihii 1993kii waa ka baxeen oo
                waxay ku biireen ururadii Qaramada Midoobey iyo Mareykanka
                taageeray.</p>
            <h4 id="raxanweyn">Raxanweyn</h4>
            <p>Magaca Raxanweyn ma aha magac qabiil ee waa magac danwadaag
                isgaashaan buureystey oo isku xira qabaa’ilka dega dhulka u dhexeeya
                labada webi ee Shabeele iyo Ganaane gaar ahaan gobolada Baay, Bakool iyo
                meela ka mid ah bariga gobolka Gedo. Waxay sheegaan in ay u kala baxaan
                laba qaybood oo kala ah Asal Iyo Dheehan.</p>
            <p>Asal waxaa loo yaqaan dadkii dhulkaa deganaa tan iyo waaya hore,
                waxaa loo malaynaayaa in asalkoodu yahay Xaamiyiintii hore.</p>
            <p>Dheehan waxaa loo yaqaan qabaa’ilka ka yimid dhanka waqooyi oo la soo
                degey qarniyaal badan ka hor, oo dadkii asalka ahaa xeerkoodii iyo
                dhaqankoodii qaatay, dhib iyo dheefna la wadaagey, sidaana danwadaag iyo
                iskaashato kula noqday. Waxay kaloo sheegtaan Mirifle. Waxay isu
                qaybiyaan Sideed iyo Sagaal dhaqanka iyo degaanka iyo afka loo yaqaan
                Maay uu isku xiro,* hase ahaatee badankoodu xagga abtiriska waa ku kala
                duwan yihiin, si kastaba asalkooda iyo abtiriskoodu ha ahaadee
                masiibadii Soomaaliya ka dhacday 1990kii ilaa 1994kii ka hor waxay
                ahaayeen dad dabeecad qabow nabadda jecel oo colaadda iyo dagaalka
                neceb. Dhaqaalahooda waxaa asal u ah xoolaha iyo tacabka beeraha roobka
                iyo waraabka lagu falo, dhulkooduna gobolada harruurka (mesegada) laga
                beero waa dhulka ugu hodansan.</p>
            <p>*Macnaha Sideed iyo Sagaal oo sidey ku baxeen odayaashu ku kala duwan
                yihiin waa ka aamusnay.</p>
            <p>Danwadaagta Mirifle waxaa la raaciyaa oo la deris ah isbahaysina ka
                dhaxeeyaa danwadaagta lagu magacaabo Digil oo ka kooban todobada qabiil
                ee dega gobolka Shabeelaha Hoose, waxaa kaloo jira danwadaag saddexaad
                oo la yiraahdo Shanta Caleemood oo ka kooban shan qabiil oo dega degmada
                Wanlaweyn iyo agagaarka Afgooye xiga. Waxaa xusid mudan qabiilka Gelledi
                iyo Hintire oo dega geyiga Afgooye. Dhammaan qabaa’ilkaas dhaqankooda
                iyo dhaqaalahoodu waa isu dhaw yahay, in kastoo ay meelaha qaarkood ku
                kala duwan yihiin.</p>
            <p>Hadaba qabaa’ilkaas geyiga Labada Webi u dhaxeeya degaa dagaalladii
                qaybtii hore ee dawladdii Maxamad Siyaad lagu qaaday kama qayb gelin,
                hase yeeshee waxay si toos ah Raxanweyntu uga qayb qaateen dagaalladii
                qabiil ee hal qabsiga looga dhigay Haraadigii Siyaad Barre, waxayna la
                dagaal galeen ururka Yuu.Es.Sii, sida runtaa dagaalladaa ka qayb
                galkoodii ma mahdin ee waa eedeen. Dad iyo duunyaba waa ku riiqdeen,
                xoolihii iyo beerihiiba waa ku baaba’een, deegaankoodiina dhammaan waa
                burburay. Masiibadii Soomaaliya ka dhacday gobolada dalka oo dhan waa
                taabatay. hase ahaatee waxay jilbaha dhigatay oo si xun u asiibtay
                gobolada Labada Webi u dhexeeya iyo magaalada Muqdisho, waayo waxay
                ahaayeen dhulkii qabaa’ilkii dagaalamaayey ay ku hardameen. Waxay
                ahaayeen deegaankii ugu dhimashada badnaa ee gaajada iyo macaluusha
                loogu hoobtay, dadkaa wixii ka haray badankoodii Muqdisho ayey naf
                bideen oo u huddameen, waxna iyagoo meeshey degi jireen ku tabaaleysan
                ayaa hay’adaha gargaarka iyo dawladaha deeqaha bixiyaa soo bilowdeen,
                hase ahaatee markii raashinkii sama falka ahaa ee goboladaa soo gaaray,
                waxaa afka u dhigtay oo boobay ciidankii Yuu.Es.Sii Es.En.Ee oo dadkii
                baahnaa meel cidlaa dhigay ilaa dhimashadii gaartey bilihii Maajo, Juun,
                Luulyo, Agoosto iyo Setembar 1992kii in maalintiiba 300 ilaa 400 ayaa
                gaajo, macluul iyo silic u dhintaan, taasoo sababtay in magaalada
                Baydhabo lagu magacaabay Magaaladii Dhimashada, waayo dadkii booqday
                naxdin iyo dareen xun bey ku abuurtay, sawirradii laga qaadayna caalamku
                waa ka argagaxay.</p>
            <h4 id="tunni">Tunni</h4>
            <p>Tunni waa qabiil ka mid ah qabaa’ilka dega gobolka Shabeelaha Hoose
                gaar ahaan deegaanka Baraawe iyo dhulka ku xeeran. Waa shan qabiil oo
                asal iyo farac wadaaga, waxaa la isku yiraahdaa Shangamaas*, waxay ku
                doodaan in ay geyiga Baraawe soo degeen todobo boqol oo sano ka hor,
                markii horena ka soo guureen gobolka Adari (Harar) iyagoo muddo ku
                hakaday carriga Gedo ka dibna hoos u soo raacay biyaha Wabiga Jubba
                (Ganaane). Waxay la deris yihiin oo dhaqan wadaagaan danwadaagta Digil,
                hase yeeshee waxay ku hadlaan af u gaar ah oo loo yaqaan af-Tunni.
                Magaalada Baraawe waxay wada degaan oo dhib iyo dheefba wadaagaan laba
                qabiil oo Gibilcad ah oo la kala yiraahdo Biidda iyo Hatimia, salkoodii
                horena ka yimid koonfurta Aasiya sidaan ku xusnay qaybta Gibilcad.</p>
            <p>Tunnida waxaa dhaqaalahooda asal u ah xoolaha la dhaqdo, ganacsi iyo
                tacabka beeraha oo biyaha webiyada iyo roobka labadaba ay ku fashaan,
                sida badan dhulkoodu waa dhul beereed, waana dhul xoolaad oo labadaba ku
                wacan.</p>
            <p>*Waxay ahaayeen 5 nin oo ninba qola yahay oo dantooda u
                walaaloobey.</p>
            <p>Dagaaladii qabiil oo waddanka gubey Tunnidu dhex dhexaad bay ka
                ahaayeen, hase yeeshee Hawiyuhu wuxuu ku eedeeyey in ay Daaroodka la
                jireen, sidaa awgeed waa dileen waana la dhacay dhaawac xunna waa loo
                geystay.</p>
            <h4 id="jareer">Jareer</h4>
            <p>Jareer waxaa lagu magacaabaa dadka timaha adag oo asal ahaan dega
                Webiga Shabeelle iyo Webiga Ganaane Jubba, dadkaasi waa tacab ku nool
                beeraley ma guurta ah, culimada dadka dir soocdaa waxay ku tiriyaan
                Xaamiyiintii hore ee dhulka loogu yimid, hase yeeshee qaarkood waxay
                sheegtaan in ay asalkoodii hore ka yimaadeen Afrikada Bari, gaar ahaan
                kuwa dega daafaha Wabiga Jubba xaggiisa hoose. Guud ahaan, dadka
                Jareertaa dhaqankoodu waa ka duwan yahay dadka kale dhaqankiisa, waxay
                ugu dhaqan dhaw yihiin Raxanweynta qaarkeed. Dhaqaalahoodu wuxuu ku
                dhisan yahay tacabka beeraha, sancada gacanta iyo kalluumeysiga badda
                iyo wabiyada.</p>
            <p>Sida badan odayaasha dhaqanka Soomaalida aad u yaqaani waxay
                yiraahdaan qofka Jareerka ahi waa indha ku miyire oo hadba wixii
                hortiisa ka muuqda ayuu ku tashadaa, wuxuuna ka fekeraa nolol
                maalmeedkiisa oo keliya, hase ahaatee qofka Jareerka ahi waa dad dulqaad
                badan, hawshana karti iyo wax qabad iyo adkeysi u leh, qofkooda wax
                bartaana wuxuu u dhigmaa xagga wax qabadka 5 qof oo dadka kale ah.
                Doorashadii baarlamaan weligood kama qayb gelin, waayo looma ogolaan.
                Waxaa loo arkaayey in ay yihiin shaqaale dawladeed oo kale, iyana kuma
                doodaan.</p>
            <p>Dagaalladii taliskii Siyaad Barre kama qayb gelin hase yeeshee kuwii
                qabiil bey ka qayb galeen, waxayna la safteen Hawiyaha, oo si toos ah
                hawlo gaar ah u adeegsaday. Hase yeeshee dad iyo duunyaba waa ku
                rogmadeen, wax yar baana ka haray, qaarkood magaalada Muqdisho bey
                qaxooti ku noqdeen, qaarna magaalooyinkii iyo tuulooyinkii ay degi
                jireen bey silic iyo saxariir ugu dhamaadeen, waayo deegaankoodii ayaa
                lagu dagaalamay oo hadba gees weerar looga qaaday ka dibna cagtaa la
                mariyey, beerihii ay noloshoodu ku dhisnayd waa la baabi’iyey, iyagoo
                dhibaataysan wixii ka haray ayaa hay’adaha sama falku soo gaareen.</p>
            <h4 id="gibilcad">Gibilcad</h4>
            <p>Gibilcad waxaa loo yaqaan dadka midabkoodu cad yahay ama isku jirka
                ah, iyo dadka gibil madawga ah oo ku dhafan oo ay isku dhaqan yihiin,
                dadkaasi waa reer magaal ma guurta ah, waxay degaan magaalooyinka
                xeebaha gobolada koonfureed sida Muqdishow, Marka, Baraawe, Kismaayo iyo
                tuulooyinka teedsan wabiyada jiinkooda ah, Carab iyo Cajamba waa
                leeyihiin, asalkoodii hore waxay ka kala yimaadeen bartamaha iyo
                koonfurta Aasiya, waxay soo galeen xilliyo kala dambeeya, hase yeeshee
                badankoodu waxay yimaadeen qarnigii 10aad dhalashadii Nabi Ciise ka dib,
                oo ku beegan qarnigii 4aad ee Hijriyada, dabadeedna Soomaaliya waa ku
                tarmeen waana ku tanaadeen. Dhaqaalahooda waxaa saldhig u ahaa ganacsiga
                iyo farsamada gacanta, tacabka beeraha iyo kalluumeysiga, sida runtaa
                dhaqaalaha dalka qayb weyn bey ku lahaayeen, gaar ahaan gobolada
                koonfurta, jagooyinkii muhiimkaa ee dawladda xagga siyaasadda,
                dhaqaalaha iyo xagga ciidamada iyagaa u badnaa, waayo maamulka iyo
                xisaabaadka ayey aad ugu horreeyaan.</p>
            <p>1990kii ilaa 1994kii dagaaladii Soomaaliya ka dhacay kama qayb gelin,
                in kastoo bilihii hore markii ururka Yuu.Es.Sii Muqdisho qabsaday ay u
                riyaaqeen, hase yeeshee markii dhibaato aad u fool xun dil, dhac, boob
                iyo naagihii oo la kufsada waa ka qalbi jabeen, tira yar oo fara ku
                tiris ah oo kici wayday mooyee, Gibilcad dalka waa ka carareen, waxay
                qaxooti u galeen dalalka Keenya, Itoobiya, Yemen, iyo gobolada waqooyi
                bari ee Soomaaliya sida Boosaaso iyagoo xoola ka fara maran oo la dhacay
                magaalooyinkii iyo tuulooyinkey degi jireenna la baabi’iyey.</p>
            <h4 id="daarood">Daarood</h4>
            <p>Daaroodku dhul ahaan wuxuu degaa gobolada waqooyi bari, dhulka
                bartamaha iyo gobolada koonfur galbeed. Sidey sheegtaan waxay ku
                abtirsadaan odey kaliya oo ah Daarood Ismaaciil oo asalkiisii hore ka
                soo jeeday koonfurta Jasiiradda Carabta. Dhaqaalahooda waxaa saldhig u
                ah xoolaha nool, ganacsiga iyo kalluumeysi u badan xeebaha gobolada
                waqooyi bari. Xilligii gumaysigu dalka Soomaaliya kala qaybiyey qabaa’il
                badan oo Daaroodka ah waxaa kala qaybsaday afar dawladood: Talyaaniga
                sida qabaa’ilka Majeerteen, Mareexaan, Leelkase, Awrtable, Dishiishe iyo
                qabaa’il yar yar oo kuwaa dhex dega; dhanka Itoobiya waxaa maray Absame
                sida Ogaadeen, Jidwaaq, Baalcad, Weyteen iyo Gerikoombe; dhinaca
                Ingiriiskana waxaa raacay Dhulbahante, Warsangeli iyo Gahayle; Keenya oo
                xilligaa Ingiriisku gumaysanaayey waxaa raacay En.Ef.Dhii (<em>NFD</em>)
                qabaa’il ka mid ah Ogaadeenka qaarkiis.</p>
            <p>Hase ahaatee in kastoo ay siyaasad ahaan Daaroodku ay u kala
                qaybsanaayeen hadana deegaankoodu waa is xigey markey doonaan waa isu
                gudbaayeen. Odayaasha awoowayaasha hore ka sheekeeyaa waxay yiraahdaan
                Daarood wuxuu dhalay 11 wiil mid walba wax buu ugu duceeyey. Markeynu
                tusa ahaan soo qaadano waxaa la yiraahdaa, Sade Daarood oo ah Mareexaan
                wuxuu u duceeyey: “Meel ciriiriya Alla haku geliyo maalintii laguu
                yaabana Alla hakaa saaro.” Kablalax Daarood wuxuu ugu duceeyey: “Adigu
                inaad is ciisho mooyee laguma ciilo.” Haddaad u fiirsato malaha
                hadaladaa wax baa ka jira, Mareexaanku si badan khatar kastey galaan waa
                ka samata baxaan, Kablalaxuna khilaaf dhexdoodaa bey qadan iyo quruxba
                ku waayeen.</p>
            <p>Dagaaladii taliskii Siyaad Barre lala galay Daaroodku kama qayb
                qaadan mana taageerin, waxay iyagu ku doodaayeen in ay dhex dhexaad ka
                yihiin, hase ahaatee qabaa’ilka Hawiyuhu waxay u arkaayeen in Daaroodku
                dhibaatada gacan weyn ku lahaayeen, si kastaba arrintu ha ahaatee
                Daaroodka iyo Hawiyaha waxaa dhex maray utun aad u xun oo aan horey loo
                arag.</p>
            <h4 id="isaaq">Isaaq</h4>
            <p>Isaaqu dhul ahaan waxay degaan gobolada waqooyi ee Badyarada Cadmeed
                kulaalaya la leh, gaar ahaanna magaalooyinka waqooyiga ugu caansan sida
                Hargeysa, Berbera iyo Burco, in kastoo haybta dhexdooda baha kala duwan
                sheegtaan. Qabiilka Isaaqu waxay ku abtirsadaan oday kaliya oo ah Sheekh
                Isxaaq bin Axmad. Markaynu caadifadda siyaasadeed ee waayadatan dambe
                qabaa’ilka Soomaaliya dhex gashay dhan isaga riixno shaki kuma jiro in
                Isaaqa asalkoodii hore ka soo jeeday bartamaha Jasiiradda Carabta.</p>
            <p>Dhaqaalahoodu wuxuu ku dhisan yahay xoolaha nool iyo ganacsiga oo ay
                aad ugu horreeyaan iyo kalluumeysiga. Daaroodka iyo Isaaqa xagga
                dhaqanka iyo xagga dabeecadda waa isu dhaw yihiin, xagga maamulkana waa
                isaga mid, malaha asal bey wadaagaan ee waanay is aqoon, mise
                derisnimada iyo deegaankooda oo is xiga ayaa ugu wacan. Qabiilka Isaaqu
                taliskii Siyaad Barre si caddaan ah bey ula dagaalameen, dad badan iyo
                hanti tira baddana waa ku waayeen, deegaankana dagaaladii baa burburiyey
                sida Hargeysa oo ahayd magaala-madaxdii labaad dhulkaa la la simay.*
                Waxaa dadku yiraahdaa qabiilka Isaaqa ayaa Hawiyaha dagaalka ku booriyey
                kuna dhiiri geliyey iyagoo uga jeedey mar haddii waqooyi burburtay
                koonfurina ha burburto ama haddey Hargeysa baaba’day Muqdishona ha
                baaba’do.</p>
            <p>*Dib u eeg fasalka ururka Es.En.Em.</p>
            <h4 id="ciise-iyo-gudabuursey">Ciise iyo Gudabuursey</h4>
            <p>Ciise iyo Gudabuursey dhul ahaan waxay degaan gobolada waqooyi
                galbeed ee Badyarada Cadmeed kulaalaaya, waa laba qabiil oo lixaad leh
                oo deris ah deegaankooduna is xigo, isku dhaqan ah, magacooda ku faana,
                waxaa lagu mala weyn yahay xagga abtiriska guud iney isku isir yihiin,
                haddeydan walaal aheyn. Qabiilka Ciise waxaa lagu tiriyaa qabiil aad u
                tira badan, deegaankiisa asalka ahina waa dalka haatan la baxay
                Jamhuuriyadda Jabuuti oo lagu magacaabi jirey xeebta Soomaalida ee
                Faransiisku gumeysan jirey.</p>
            <p>Hadaba waxaa jira qayb aan yareyn oo qabiilka Ciise ka mid ah oo
                xilligii gumeysigii dalka Soomaaliya kala qaybiyey la raaciyey dhulkii
                la oran jirey Soomaalilaan oo Ingiriisku gumaysan jirey. Sidoo kale
                qayba ka mid ah qabaa’ilka Ciise iyo Gudabuursey ayaa la raaciyey dhanka
                Itoobiya, hase ahaatee Soomaalida reer guuraagaa qaanuunka dawligaa kuma
                dhaqanto. Dhaqaalahoodu wuxuu ku dhisan yahay xoola dhaqato, tacabka
                beeraha roobka lagu abuuro, ganacsi iyo kalluumeysi.</p>
            <p>Dagaaladii taliskii Siyaad Barre lala galay iyo kuwii qabiil ee ka
                dambeeyey midna kama qayb gelin in kastoo iyaga iyo Isaaqa dhowr jeer
                dagaala dhex mareen, dhulkoodana dhibaata sidaa u weyn kama dhicin.
                Labadaa qabiil waxay kala samaysteen laba urur siyaasi oo kala ah:</p>
            <ul>
                <li>Es.Dhii.Ee: Kacdoonka Dimuquraadiga Soomaaliyeed waxaa la abuuray
                    1989kii. Waxaa ku midoobay qabiilka Gudabuursey oo dega gobolka
                    Awdal.</li>
                <li>Yuu.Es.Ef: Ururka Mideynta Soomaaliyeed waxaa la aasaasay 1990kii,
                    waxaana la baxay qabiilka Ciise ee dega gobolka Awdal.</li>
            </ul>
            <p>Qawmiyadda Ciise iyo Gudabuurse labada urur siyaasi oo ay samaysteen
                waa laba urur oo dhexdhexaad qunyar socod ah.</p>
            <h3 id="soomaaliya-ma-qaran-baa-mase-waa-qabiil">Soomaaliya ma Qaran baa
                Mase waa Qabiil?</h3>
            <p>Iyadoo aan la hayn raad raac taariikheed oo la cuskado waxaa muuqata
                in aan Soomaalidu marna yeelan dowlad dhexe ee talada guud iyo maamulka
                dalka qabata 1960kii ka hor, hase yeeshee waxaa jirey talisya goboleed
                oo boqolaal sano soo jirey oo kuwii ugu dambeeyey qarnigaan 20aad
                horraantiisii gumeysigu baabi’iyey, iyadoo Soomaalida xukunkeeda rasmiga
                ahaa iyo dhaqankeedu ku salaysnaa sharciga Islaamka waxay lahaan jirtey
                xeer qaanuun loo siman yahay oo sida dastuurka loogu dhaqmi jirey,
                xeerkaasi wuxuu u qaybsanaa xeer guud oo qabaa’ilka oo dhan ka dhexeeeya
                iyo xeer hoosaad goboleed, mid kasta oo xeer guud ama xeer gaar ahi
                wuxuu u kala baxaa:</p>
            <ul>
                <li>Xeer miyi oo reer guuraaga xoola dhaqatada ah iyo wixii la xiriiraa
                    ay ku dhaqmaan.</li>
                <li>Xeer magaalo oo dadka reer magaalka ma guurtada ah iyo wixii la
                    xiriiraa ay ku dhaqmaan.</li>
                <li>Xeer beereed oo dadka beeraleyda ma guurtada ah iyo wixii la xiriira
                    ay ku dhaqmaan.</li>
            </ul>
            <p>Hadaba sida taariikhdu sheegeyso ama suugaanta Soomaalidu tibaaxayso,
                ama abtiriska iyo magacyada awoowayaashii hore laga ogaadey, hab ku
                dhaqanka qabiilku weligiis waa jirey, waana kan Soomaaliya in ay
                qarannimo guud u gudubto afka oodda ka saaray, hase yeeshee hab ku
                dhaqanka qabiilku kan maantay waa ka hufnaa, qabiilka waxaa u talin
                jirey madax la doortey oo laga dambeeyo, qabiil kastaa wuxuu lahaa nin
                isman oo boqornimada loo duubay magac kasta ha loo bixiyee, sida boqor,
                garaad, ugaas, suldaan, iimaam, beeldaaje, malaaq, wabar, iyo wixi la
                mida, kuwaasoo xeer soo jireen ah iyo dhaqan filweyn oo awoowyaashii
                hore laga dhaxlay lagu caleema saaray, oo si sharaf iyo maamuus leh loo
                xurmeeyo loona adeeci jirey, golayaasha iyo geedkaba looga kici jirey,
                garta iyo talada guddoonka ugu dambeeya ayey lahaayeen iyo madax guurti
                ah oo la shaqeysa taladooda iyo tusaalahoodana lagu meel maro, aqoon iyo
                waaya aragnimana lagu doortey markey guriga iyo geedka yimaadaanna
                gogosha looga kaco.</p>
            <p>Raggaa maqaawiirta ah iyo qaafo aan ka dhicin ayaa tan iyo aamanuudii
                talada Soomaalida waaqeelin jirey, arrimaha qabiilkana maamuli jirey,
                dhibaatada iyo mashaakilka dhacana maareyn jirey, colaadda iyo
                dagaaladana ka hor tegi jirey, hase ahaatee sidaan dhawaan xusi doono
                gumeysigii weji kaluu u yeelay, 1972kiina Siyaad Barre iyo raggiisii
                xarigey u jareen haybaddii iyo magacii ay shacbiga dhexdiisa ku
                lahaayeenna waa ka tuureen, qofkii soo hadal qaadana xabsigey u
                taxaabeen, taasina waxay keentay in kaalintoodii bannaanaato wax
                buuxiyana la waayo.</p>
            <p>Qoraagu ku doodi maayo qabiil baa wanaag leh, qof oran karaana ma
                jiro, hase yeeshee markii la is barbar dhigo sidii waagii hore qabiilka
                loogu dhaqmi jirey iyo sida waayadaan dambe loogu dhaqmo waa laba heer
                oo kala hufan aadna u kala fog. Hadaba qabyaaladda Soomaalidu waxay soo
                martay heerar kala duwan oo heer walibana wuxuu lahaa wax yeelo fara
                badan iyo dhibaato qara weyn iyo ceeba fool xuma badan lahaa, aan
                heerarkaa u kala qaybino saddex marxaladood oo kale ahaa sidatan:</p>
            <ul>
                <li>Marxaladda koowaad oo ahayd wixii ka horreeyey intaan gumeysiga reer
                    Yurub dalka Soomaaliya soo gelin (1880kii), marxaladdaas waxaa jirey
                    nidaam, dhaqan iyo caadaad hufan oo habsan, waa midaan soo niri hab ku
                    dhaqanka qabiilku wuxuu ahaa mid hufan oo xishood, kala dambeyn iyo
                    daryeel ku dhisan oo ay hoggaaminaayaan madax la doortay, guurti iyo
                    odayaal taladooda iyo tusaalahooda lagu meel maro, maxaa yeelay? Waagii
                    hore waxaa jirey xishood guud iyo xarraga qabiil, xurma xidid iyo xiriir
                    qaraabo, soddog iyo seeddi, saaxiib iyo deris, xeer iyo dhaqan dadka ka
                    dhaxeeya, xurmo waayeel iyo xiriir sokeeye, ergada sharafteeda iyo
                    culimada karaamadeeda la dhowro, intuba maantay waa xurma beeleen.</li>
                <li>Marxalladda labaad waxay ahayd muddadii gumeysiga oo ahayd intii u
                    dhaxaysay 1880kii ilaa 1960kii, qabyaaladdu waxay gashay hab qaawan hase
                    ahaatee gumeysigu cilmiyeeyey oo qawaaniin iyo barnaamij loogu adeegto
                    loo dejiyey shacbiga iyo gumeysigana waxaa u dhexeeyey cuqaal ama duqey
                    mushahar la siiyo oo gumeysiga u adeegta, markuu doonaayo in uu
                    danihiisa qabaa’ilka ku saabsan meel mariyo had iyo jeer waxaa hor socda
                    duqeydaas iyagoo fulinaaya ammarada gumeysiga.</li>
                <li>Marxalladda saddexaad oo ah 30kii sano ee Soomaalidu gobanimada
                    qaadatay qabiilku wuxuu galay hab siyaasadeed oo labadii marxaladood oo
                    aan soo sheegnay ka duwan, qof kastaa oo doonaaya in uu wax helo ama
                    magac yeesho ama wax dhiso ama wax dumiyo, siyaasi ha ahaado ama sarkaal
                    ha ahaadee, duq hadduu yahay iyo duubi hadduu ahaa, hormuud hadduu yahay
                    iyo hawlwadeen hadduu ahaa, wuxuu adeegsadaa magaca iyo awoodda
                    qabiilka, markuu damco in uu is daafacana wuxuu gabbaad ka dhigtaa waa
                    qabiilka, sidaas awgeed waxaa isku qasmay danihii qabiilka iyo
                    siyaasaddii dawladda iyo maamulkii hawlaha qaranka iyo adeega
                    bulshada.</li>
            </ul>
            <p>Haddaan faalla gaaban ka bixino dhaqan xumida iyo halaagga qabiilku
                leeyahay iyo dhibaatada baaxadda weyn oo uu shacbiga dhexdiisa ka
                abuuro, waxaa lagu tilmaamay shaydaan qaawan oo qaar madaw, fool xuma
                badan, geesa dheer, indha galaalan iyo dhega balballaaran leh, af
                yaxaasa iyo carrab guduudan oo dhiig iyo malaxi ka dareeraayaan leh,
                ilka dhaadheer iyo ciddiyo fiiqfiiqan leh, dalool daas ah oo gadaal iyo
                horey u kuusan leh, luga qalqalloocan maja dhuudhuuban iyo caga daayeer
                iyo ciddiyo dhuuryo leh, wixii arkaaba ay ka cawdu bileystaan oo ka
                cararaan, waxaa lagu tilmaami karaa masiibooyinkaa dalalka adduunka
                qaarkood maantay ka jira masiibada ugu weyn, qabiilku waa aafada koowaad
                oo qaran jira burburisa, dawlad dhisnayd oo qaanuun iyo siyaasad toosan
                iyo maamul mideysan lahaydna dumisa, waa belaayo ummad isku duuban oo
                geyi nabada deganeyd kala furfurta bulsha mideysanna kala firdhisa, waa
                daacuun ummadda dhexdeeda ka dilaaca oo aan daawo lahayn, qabiilku waa
                falka shaydaanka laga cawdu billeysto oo qof kastaa iyo ummad walba
                tubta toosan ka marin habaabiya, waa dhaqan ummaddii hore ee jaahiliga
                rogey, kuwa haatan jooga qaarkoodna halista ku haya.</p>
            <p>[sawir: bahal]</p>
            <p>Qabiilku waa cudurka Soomaaliya gablanka iyo guuldarrada baday
                ummadaha ay isku eyniga ahaayeen oo qaranimada mar wada qaateenna ka
                reebay, qabiilku waa kan goobta ceebeed oo ay maantay caalamka ka taagan
                tahay iyo gelgelinta banaan dhigay, waa dab baxaaya oo dadkii iyo
                duunyadii iyo dalkiiba gubay.</p>
            <h4 id="in-qabiil-la-isugu-hiiliyaa-ma-banaan-tahay">In qabiil la isugu
                hiiliyaa ma banaan tahay?</h4>
            <p>Sidey diinta Islaamku sheegtay markii Nabi Maxamad ﷺ soo ifbaxay,
                dalka Carabta waxaa ka jirey tol ku faan iyo qabiilla ku tookh, xigta
                sheegad iyo xigaalo u dirir, waxay maraayeen heer laga fajaco. Hase
                ahaatee Islaamku qabiilka hab ku dhanqankiisa iyo in lagu faano aad buu
                ula dagaalamay, qabaa’ilkii Carbeed oo colaadda iyo cadaawaddu ka dhex
                taagneydna wuxuu ka dhigay ummad isku mid ah oo Islaamku walaaleeyey.
                Siduu Ilaahay ku sheegay Quraanka Kariimka ah suuradda 49aad aayadda
                13aad: “War hooy dadoow waxaan idinka abuuray lab iyo dhedig [Aadan iyo
                Xaawo] waxaa idinka farcamay ummado iyo qabiilooyin [kala duwan]
                ujeedadu waxay tahay in aad isku aqoonsataan oo kaliya, [looma soo dejin
                in aad isugu faantaan ama isugu tookhdaan ama isku jeesjeestaan],
                Ilaahay agtiisa waxaa idinku wanaag iyo karaama badan kuwa Ilaah ka
                cabsiga badan.”</p>
            <p>Ibnu Cumar isaga iyo aabihiisba raalli Alla haka ahaadee, wuxuu Nabi
                suubane ka wariyey nabadgelyo naxariisi korkiisa ha ahaatee maalintii
                Muslimiinta Makka furteen Rasuulku dadka wuxuu u jeediyey khudbad isagoo
                rakuubkiisii ku jooga, wuxuu yiri, “Ilaah wuxuu idinka dul qaaday
                jaahiliyada culeyskeedii iyo aabayaal ku faankii, dadku waa labo: qof
                baari ah oo cabsi badan Ilaah agtiisa deraja wanaagsan ku leh, iyo qof
                faajir caasi ah Ilaah agtiisa aan waxba u ool. Hadaba Ilaahaa weyn
                xukunkiisa kor ahaaye wuxuu yiri…” Markaasaa Rasuulku aayaddaa
                akhriyey.</p>
            <p>Siduu Abuu Hureyra ka weriyey Nabigii suubanaa ﷺ wuxuu yiri, “Ilaaha
                aan laga sarreyn oo amarkiisu korreeyaa wuxuu idinka qaaday kibirkii iyo
                isla weynida dhaqamadii jaahiliyada iyo aabayaal ku faankii, dadku waa
                Muslim cabsi badan oo Alliyo Nabi rumeeyey iyo faajir daacadda Ilaah ka
                baxay, waxaa tihiin dhashii Nabi Aadam, Aadamna waxaa laga abuuray
                dhoobo dhab ah oo cayaar iyo kaftan aan ahayn, waa in aan ka fogaanno
                ragga tolka qabiil ku raanana, kuwaasu waa dhuxula Naareed oo Jahannamo
                dhuxulaheeda ka mid ah, Ilaahay agtiisana waxay la mid yihiin xaar
                walwaalka saxarada u heegan.*</p>
            <p>Axaadiis badan oo Nabigii suubanaa ﷺ laga weriyey waxay caddeysay in
                xigto iyo xigaalo ahaan. Baadil la isugu gar gaaro Rasuulkii Ilaahay
                ummaddiisa waa ka reebay.</p>
            <p>Jubayr binu Mudcim Alla haka raali ahaadee, Rasuulka ﷺ wuxuu ka
                weriyey, “Ninkii casabo xigto iyo xigaalo sheegtaa naga mid ma aha,
                ninkii asabo ahaan u dagaalamaana naga mid ma aha, ninkii isagoo casabo
                ahaan u diriraaya ku dhintaana naga mid ma aha ummaddii Nabi Maxamad ﷺ
                ka mid ma aha.</p>
            <p>Waa’ilata binu Asqac raali Alla haka ahaadee waxay tiri, Aabahay
                waxaan ka maqlay isagoo leh, “Rasuulkii Ilaahay baan waxaan ku iri
                casabadu waa maxay?” Wuxuu yiri: “Waa inaad tolkaa gardarro iyo dulmi
                ugu gargaartaa ama ugu jiilisaa.”</p>
            <p>Cabdullaahi binu Mascuud raalli Alla haka ahaadee, wuxuu Nabigii
                suubanaa ﷺ ka weriyey, “Qofkii tolkiisa ugu hiiliya waxaan xaq ahayn
                wuxuu la mid yahay awr ama rati ceel biri qoday ah ku dhacay oo markii
                la damcay in laga soo saaro dabadii oo go’da. Sidaa awgeed qofka
                Muslimka dhabta ah sina uguma bannaana dulmi iyo gardarro qabiilkiisu
                falaayo in uu ku taageero ama ugu hiiliyo, tan Soomaaliya ku
                halaagsantayna waa taas.</p>
            <p>Dadka hadalka iyo murtida dhuuxaa waxay yiraahdaan xikmadda iyo
                murtida Soomaalidu waxay ku jirtaa maansada gaar ahaan, gabayga iyo
                geeraarka, taana waxaa marag u ah ninka xaaja qaadka ah iyo ninka
                aftahankaa labaduba markey eedka iyo golayaasha ka hadlaayaan iyo markii
                arrin murugtey laga hadlaayo ama tuurtidu garta qaadeyso had iyo jeer
                waxaa hal qabsi laga dhigtaa hadaladii, maahmaahdii iyo gabayadii raggii
                hore yiraahdeen. Hadaba dhibaatada dulliga iyo kala qaybinta qaranka iyo
                xumaanta qabiiiku leeyahay talo iyo tusaale run ah iyo in qabiilka laga
                fogaado waxaanu marag u soo qaadanaynaa gabay uu mariyey aftahan
                Soomaali ah oo qabiiiku wuxuu Soomaali baday ka xumaaday oo la yiraahdo
                Abshir Nuur Faarax Abshir Bacadle, wuxuu gabaygaa ku magacaabay
                Qabyaalad Iimaan La’aan. Waa gabay tilmaan cad ka bixinaaya dhibaatada
                iyo cirib xumaanta qabiiiku yahay, wuxuu yiri:</p>
            <h5 id="qabiil-iyo-iimaan-laaan">Qabiil iyo Iimaan La’aan</h5>
            <p>Markii lays qadariyaa murtidu qiima leedahaye<br />
                Qasadkiyo ujeedaduna waa qiira geliyaane<br />
                Sidaad ugu qotomisey nafluhu ugu qashuucaane<br />
                Munaasabad lagu soo qadimo kama qatoobaane<br />
                Suugaantu waa qayb ka mida qalabka taariikhda<br />
                Qoraaladuna qubaniyo dhacdaba waa qadariyaane<br />
                Nin waliba wuxuu noo qabtiyo qaladku noo geystay<br />
                Diiwaanno qaran baa jiroo lagu qorayaaye<br />
                Qof quraarad calashoo dejiyey qoomamay abide<br />
                Qarniyada dambaa kugu naclada ficilka qaarkiise<br />
                Haddaad qaranka kala goyn lahayd quruxso taariikhda</p>
            <p>Quruun waliba cudur khaas ahoo qaybiyaa jira’e<br />
                Soomaali belo loo qoraayo qalinka loo saaray<br />
                Wax qabiil ka daran Jahannamaan qiray aqoonteyda<br />
                Qadartaana iga hiilisaye qolo ma sheegteene<br />
                Qof qalbigii qabyaalad iyo diin qaadi kari waaye<br />
                Umma qaybsamee meel uun bey qac uga siiyaaye<br />
                Maanaa qabiil door bidoo qaranka aafeeyey<br />
                Qabrigeyga maanaa gatoo qubaya diinteyda<br />
                Qatli muumin maanaa hub iyo kharash ku taageera<br />
                Maanaa qarankiyo ka taga qoolkii Nabigeenii</p>
            <p>Waa quud ka dhigo ruux Muslima hilibkii qeyriine<br />
                Ilaahow intaba haygu qaban Qaadir baa tahaye<br />
                Qaraabo iyo rixin ehelnimaa loo qadariyaaye<br />
                Waa sanam qabyaaladi haddaad igu qancaysiine<br />
                Waa qaaxo iyo kaankariyo eydhis qaab darane<br />
                Waa cudurka qaybaha bulshadu qaran ku waayeene<br />
                Waa qaaba qawseyn dagaal qac iyo yaahuuye<br />
                Waa qanjir boogi qodatoo qurmoo qolofle weeyaane<br />
                Waa gorofta lagu qaybiyaa malaxda qayriine<br />
                Qandiga fuqurka iyo xaasidkoo qaraxa weeyaane</p>
            <p>Waa magac saciid qiima tiray shaqina qaaleeya<br />
                Waa magac Rabbigu noo qadaray naguna qaameeyey<br />
                Waa magac quraafaad ahoo lagu qaraabtaaye<br />
                Waa magac rajcigu qaybiyoo qarash gareeyaaye<br />
                Waa qaar lagaa goysay wiil qiimaloo kacaye<br />
                Waa waxa qaxootiga ka dhigay boqol kunoo qoyse<br />
                Waa waxa qalbiga nooga riday qaata ubadkiina<br />
                Waa guri qabyaa weligiiyoo lagu qaraabtaaye<br />
                Waa qayb daroogada ka mida qiilna loo helaye<br />
                Qalbigiina ka ilaashoo wadajir qiimeeya<br />
                Qaangaar fidmoobee ilmaha yaan la qabadsiinin</p>
            <p>Qisa murugo iyo yaab leh baan soo qadimayaaye<br />
                Qof Muslima qabyaalad u dilloon ficil iyo qawl geysan<br />
                Qasadkiyo ujeedaduna tahay lagu qisaasaayo<br />
                Qabiilkaa muxuu uga dhashoo qaadir uga yeelay<br />
                Qof kastoo ka qayb qaata ama qarash ku taageera<br />
                Naartii in uu qaban hayeey diintu noo qiriye<br />
                Nafta goorta laga qaadayoo laga qibloonaayo<br />
                Qarqaradiyo dhuunyeeriskiyo qaraw la taahiisa<br />
                Qac baa loogu siiyaa indhaha kiiskii loo qoraye</p>
            <p>Diiwaanka qalinku ugu dhacay qoomamay abide<br />
                Qabyaalad iyo iimaan la’aan qooqay bay is helaye<br />
                Kumanyaal kharriban bay dhaleen qorina heegeysan<br />
                Oo qaaxo iyo eydhis qaba qaadse ku illaaway<br />
                Mar uun bay magaalada qaseen kuna qamaameene<br />
                Nimanka tafaha qaawanee qoriga heegeystay<br />
                Qacdii horeba bililiqay nagu qateeyeene<br />
                Ayagaa qabyaalad u asala xaaka qaabyaduye<br />
                Haddaan beledka laga qaban wallaa looga qaxayaaye<br />
                Qabiil qaran bedelay qorina helay oo nakala qaybshey<br />
                Oo aan wax noo qabanin baa qubaya dhiigeene</p>
            <p>Afartaa qibliyo irrid walbay qori la joogaane<br />
                Quful bay intey nagu xireen furihii qaateene<br />
                Qunbuladii Horashiimoo kaley nagu qiyaasaane*<br />
                Qof inaanay naga reebin bay qalin ku duugeene<br />
                Qosol bay ku waashaan markay qaraxdu baaruudu<br />
                Waxba gabaygu yuu ila qarxine waa qabirayaaye<br />
                Kama quusto kheyr sheeg dadkuna igama qaataane<br />
                Rag uun baase qiimaynaayoo qoraya taariikhda<br />
                Ha qadarinin dimoqraadi waa qola afkaartoode<br />
                Hantiwadaagana laga quusayoo lagu qasaaroowye<br />
                Quboo daadsha labadaba wallaan lagu qaboobeyne<br />
                Quraankiyo surmaha muqadaskaa qaata xukunkooda<br />
                Qurratu-cayni Nabi Maxamad baan lagu qasaareyne.</p>
            <p>*Wuxuu ula jeedaa qunbuladii Dagaalkii Labaad ee Adduunka lagu tuuray
                Jabaan.</p>
            <p>Taariikh-nololeedka Abshir Nuur Faarax “Abshir Bacadle” haddaan in
                yar ka xusno, wuxuu ku dhashay dhulka Soomaali Galbeed tuulada Mustaxiil
                ee degmada Qallaafo ka tirsan, sannadkii 1946kii, magaaladaasuu ku
                barbaaray Quraankana ku bartay kutubta cilmigaana loogu bilaabay.
                1963kii wuxuu u wareegay magaala-madaxda gobolka Mudug ee Gaalkacayo,
                muddo gaaban ka dib wuxuu soo galay caasimadda Muqdisho. Wuxuu dhexda u
                xirtay barashada diinta Islaamka sida tafsiirka Quraanka Kariimkaa iyo
                kutubta tawxiidka Alle, isagoo waxbarashadiisa barbar waday ganacsi
                bacadlaha Muqdisho ee wax lagu kala iibsado, sidaasuu Abshir Bacadle
                kula baxay. Baxaaligiisu waa nin bashaash ah, dabeecad furan, aftahan
                ah. Taliskii Kacaankii mar buu xiray isagoo lagu eedeeyey gabay isku dir
                qabiil ah oo lagu masabiday, hase ahaatee waxay guushu raacdaa qofkii
                hiil Ilaah qaba. Buugan shan fasal oo ka mid ah waxaa ku jira shan gabay
                oo Abshir Bacadle tiriyey oo midba meeshii munaasibka u ahayd oo gabaygu
                ku habboonaa lagu qoray.</p>
            <h3 id="taariikhda-muqdisho-oo-kooban">Taariikhda Muqdisho oo
                Kooban</h3>
            <p>Muqdisho waxay ahayd xarunta Soomaaliya muddo ku dhow hal qarni.
                Waxay ku taal ama dhacdaa markii laga eego dhanka juquraafiga xeebta
                koonfur galbeed ee Badweynta Hindiya, waxayna dhul-baraha ka xigtaa
                dhanka waqooyi bari. Waxay u dhaxaysaa labada khadood oo kala ah loolka
                2.5 marka laga eego xagga dhul-ballaarka iyo dhigta 45.5 marka laga eego
                xagga dhererka. Waxay ahayd magaalo fil weyn magac dheer oo qurux badan
                muuqaalkeeduna indhaha soo jiito, qabowgeeda iyo kulleylkeedu waa dhex
                dhexaad, sidaasna waxaa ugu wacan dabaysha ama neecawda oo gugii,
                xagaagii, deyrtii iyo jiilaalkii ka soo dhacda Badweynta Hindiya iyo
                magaalada oo ku dherersan xeebta. Inkastoo dhulka qaarkiis kala sarreeyo
                hadana cimiladeeda xilliyadaa kala duwan qabow iyo kuleyl midna aad
                loogama dareemo.</p>
            <p>[sawir: Muqdisho]</p>
            <p>Xilliga xagaaga waxaa ka da’a xeebaha Banaadir oo dhan roob ceeryaamo
                ah oo loo yaqaan Xagaayo, roobkaas wuxuu bilowdaa horraanta bisha Juun,
                wuxuuna dhamaadaa horraanta bisha Agoosto, roobkaasi wuxuu ka da’aa
                xeebaha dhul-baraha ollogga la leh oo dhan. Xilliga deyrta waa xilliga
                magaalada Muqdisho cimiladeedu ugu wanaagsan tahay, geyigeeduna ugu
                quruxda badan yahay, hawaduna dhexdhexaad tahay, habeenkeedu waa maalin
                maalinteeduna waa habeen, bilaha Sebteembar iyo Oktoobar waxaa ka da’a
                roob, habaaska iyo dabayshuna waa yaraadaan, xilligaana waxaa lagu
                tilmaami karaa xilliga dahabiga ah ee Muqdisho. Xilliga diraacda oo
                dadka qaarkiis u yaqaan jiilaal magaalada cimiladeeda waxba iskama
                bedelaan, hase yeeshee bilaha kala ah Diseembar iyo Jannaayo waxaa ka
                dhaca dabayl qalalan oo ka soo dhacda dhanka waqooyi bari oo dhulka ka
                kicisa habaas, waxaa loo yaqaan Istaaqfuroow. Reer Xamarka asalka ahi
                waxay waqtigaas qalaan xoolo, waana duceystaan si uu Eebbe dabayshaas
                uga joojiyo.</p>
            <h4 id="labada-magac-ee-magaalada">Labada Magac ee Magaalada</h4>
            <p>Sida magaaladu ku caan baxday ama dadka Geeska Afrika degaa u yaqaan
                dhexdooduna ku faaftay miyi iyo magaalo, waxaa magaaladu leedahay laba
                magac oo mid waliba gaarkiisa u caan baxay, kuwaasoo kala ah Muqdisho
                iyo Xamar.</p>
            <p>Lama sheegi karo labada magac Muqdisho iyo Xamar midka hor baxay iyo
                dadkii bixiyey, hase ahaatee waxaa lagu mala weyn yahay inuu magaca
                Xamar horreeyey. Muranse kama joogo in mid walba macna gaar ah
                xambaarsan yahay, waxaa habboon in aan xusuusanno in magaalooyinka filka
                weyn ee Soomaaliya ka jira ay mid waliba leedahay laba magac oo ilaa
                maanta loo yaqaan, waxaana ka mid ah:</p>
            <ul>
                <li>Harar iyo Adari</li>
                <li>Awdal iyo Saylac</li>
                <li>Berbera iyo Saaxil</li>
                <li>Xiis iyo Maydh</li>
                <li>Qaw iyo Bandar Siyaad</li>
                <li>Boosaaso iyo Bandar Qaasim</li>
                <li>Butiyaalo iyo Khoori Baadil</li>
                <li>Feylag iyo Xaabo</li>
                <li>Xaafuun iyo Igaar</li>
                <li>Xamar iyo Muqdisho</li>
            </ul>
            <p>Waa laba magac oo loo yaqaan magaalo kaliya. Sidaas darteed waxaan
                dareemeynaa in magacyadaas mid walba xilli gaar ah lagu dhaqmi jirey.
                Haddeynu dib u eegno ahmiyadda Afrikada Bari leedahay gaar ahaan Geeska
                Afrika iyo afarta badood oo ku gadaaman iyo doonyihii ganacsi ee afartaa
                badood isaga gooshi jirey iyo halkey ku taal aawadeed, waxaa caddaan ah
                in magaalada Muqdisho qiima weyn oo soo jireen ah iyo taariikh fog
                lahayd.</p>
            <p>Hadaba wax lala yaabo ma aha in magaalo filweyni yeelato laba magac
                sida Muqdisho iyo Xamar, hase ahaatee sidaan horey usoo xusnay lama
                caddeyn karo labada magac kii horreeyey iyo mid waliba xilligii lagu
                dhaqmi jirey.</p>
            <h5 id="muqdisho">Muqdisho</h5>
            <p>Haddeynu isku dayno in aan mid walba gaarkiisa u falanqeyno waxaa
                habboon inaan magaca Muqdisho horeysiino, waayo isaga ayaa haatan lagu
                dhaqmaa, dunida guudkeedana aad looga yaqaan, waana magac qarnigii la
                soo dhaafay aad u caan baxay oo qoraalada iyo qaamuusyada galay.</p>
            <p>Magaca Muqdisho wali waa lagu muransan yahay meeshii uu asalkiisu ka
                soo jeeday, xilligii la bixiyey iyo qoladii bixisay. Bal aan barbar
                dhigno ereyga Banaadir oo lagu magacaabo gobolka ay Muqdisho tahay,
                ereyga Banaadir asalkiisii hore wuxuu ahaa erey Faarisi ah, ka dibna
                wuxuu u wareegey afka Turkiga, mar saddexaadna wuxuu noqday af Carbeed,
                waxaana loo yaqaan ama loo adeegsadey suuq ganacsi oo caan ah ama deked
                badeecooyinku ka soo degaan. Sidaas daraadeed shaki kuma jiro in magaca
                Muqdisho marxalado kala duwan soo maray, wuxuuna ku baxay dhacdo
                taariikhi ah, maxaa yeelay? Sida ka muuqata wuxuu xiriir la leeyahay
                ganacsi ay ku dhaqmi jireen dad ilbax ah oo magaalada Muqdisho
                deganaa.</p>
            <p>Magaca Muqdisho qorayaal shisheeye ahi waxay ku tilmaamaan ama ku
                macneeyaan inuu yahay erey Carabi ah oo ah “maqcad” (kursi) iyo erey
                Faaris ah “shaah” oo ah magac guud oo ay la baxaan boqorada reer Faaris,
                labadaas magac oo markii la isku daro macnahoodu noqon karo
                maqcadu-shaah, kursigii boqorka, waa hadal aan raad la raaco lahayn,
                hase ahaatee aad loogu faafiyey qoraaladii laga qoray Muqdisho.
                Soomaalidu waxay ku maahmaahdaa, “been fakatay runi ma gaadho,” maxaa
                yeelay? Taariikhdu ma sheegin talis reer Faaris ah oo ka jiri jirey
                xeebaha Afrikada Bari, hase ahaatee waxaa jirey ganacsi xoog leh oo ay
                lahaayeen.</p>
            <p>Si kastaba arrintu ha ahaatee ama magaca ha loo fasiree sheekooyinka
                la iska dhaxlaa sidey sheegaayaan iyo waraaqo far guri ah oo odayaal
                arkay ay wariyeen waxaa caddaan ah oo aan muran ku jirin in magaca
                Muqdisho asalkiisu ahaa Maqdas kaasoo baxay markay Muqdisho noqotay
                qarnigii 7aad ilaa qarnigii 8aad xarun ganacsi oo wax lagu kala iibsado,
                markii ribix badan laga helayna loogu magac daray Beytul Maqdas oo ah
                magaalo barakeysan ee ku taal dalka Falastiin. Aan soo qaadanno magacyo
                arrintaas taageeraaya:</p>
            <p>Magaalada Muqdisho waxaa ku xeeran tuulooyin dhowr ah oo loogu magac
                daray magaalooyin caan baxay xilligii fiditaankii diinta lslaamka,
                waxaana ka mid ahaa:</p>
            <ul>
                <li>Tuulada la yiraahdo Baqdaad oo ka tirsan degmada Afgooye looguna
                    magac daray xarunta taliskii lslaamka Baqdaad oo haatanna ah magaalo
                    madaxda dawladda Ciraaq.</li>
                <li>Tuulada Basra oo ka tirsan degmada Balcad oo loogu magac daray
                    magaalada Basra oo ah magaala madaxda labaad ee dalka Ciraaq.</li>
                <li>Tuulada Sabiid oo ka tirsan degmada Afgooye oo loogu magac daray
                    xaruntii cilmiga ee Yaman una dhaxaysa Xudeyda) iyo Ticis.</li>
                <li>Tuulada Misra oo ka tirsan degmada Afgooye oo loogu magac daray
                    magaala madaxda Masar Qaahira oo waagii hore lagu magacaabi jirey
                    Misra.</li>
            </ul>
            <p>Hadaba sida taariikhdu qoreyso qarnigii 7aad dabayaaqadiisii iyo
                qarnigii 8aad dhalashadii Nabi Ciise ka dib waxaa xeebaha Banaadir aad u
                soo degey ganacsato Carbeed oo ka soo hayaamay gobolada Shaam iyo Beytul
                Maqdis dhacdo iyo Yaman, kuwaasoo loo maleynaayo in ay magaca Muqdisho
                bixiyeen, sidaa awgeed wax lala yaabo ma aha haddii la yiraahdo magaca
                Muqdisho asalkiisu wuxuu ahaa Maqdas oo loola jeedey magaalada
                barakaysan ee Beytul Maqdas.</p>
            <p>Sidaas awgeed iyadoo labadaas qodob ee aan soo sheegnay la
                tixraacaayo waxaa lagu dhiiran karaa in magaca Muqdisho uu yahay mid ku
                abtirsada magaca Maqdis kana soo jeeday Beytul Maqdis.</p>
            <p>[sawir: Xamar Weyne, 636 Hijri]</p>
            <h5 id="xamar">Xamar</h5>
            <p>Magaca Xamar asalkiisu waa eray af Soomaali ah, waxaana lagu
                tilmaamaa midab guduudan oo cawl ku laban yahay, waa magac miyi iyo
                magaalaba laga yaqaan, suugaanta Soomaalidana dhex galay sida gabayada,
                maahmaahda, heesaha, buraanburka iyo sheekooyinka. Gabdhaha waxaa loo
                baxshaa Xamaro. Hase ahaatee guud ahaan xamar Soomaalidu waxay ku
                magacaabaan jaad fardaha ka mid ah oo midabkiisu isugu jiro guduud iyo
                casuus cawl ah ama guduud iyo casuus madow yar ku laban yahay oo loo
                yaqaan xamar jilib madow, midabkaasina waa nooca fardaha ugu wacan oo
                Soomaalidu aad u jecel yihiin.</p>
            <p>Qorayaasha qaarkood waxay yiraahdeen magaca Xamar wuxuu ka soo jeedaa
                dawladii Ximyar ee reer Saba, dawladdaas oo loogu magac daray ninkii
                aasaasay oo la oran jirey Ximyar bin Saba. Waxay muddo 500 oo sano ah ka
                talin jirtey koonfurta Jasiiradda Carbeed, laga soo bilaabo 115
                dhalashadii Nabi Ciise ka hor ilaa 525 dhalashadii Nabi Ciise ka
                dib.</p>
            <p>Qoraalada dawladaas lagu xusay waxaa ugu muhiimsan maqaalka lagu
                magacaabay Dadkii Madoobaa (Kitaabu Sinji) oo uu soo minguuriyey
                aqoonyahan Talyaani ah oo taariikhda Bariga Dhexe iyo dhaqamadiisa looga
                dambeeyo maqaalkaas oo aan la aqoon ninkii qoray, hase ahaatee mudnaan
                la cuskado leh. Waxaa lagu sheegay in dawladii Ximyar oo boqorkeeda la
                oran jirey Tubac ay aasaaseen magaalada Xamar looguna magac daray, sidaa
                daraadeed qorayaasha qaarkood waxay qabaan in magaca asalkiisu ka soo
                jeeday Ximyar ka dibna ku dhawaaqiisii isbedel ku dhacay oo uu noqday
                Xamar, taasna wax lala yaabo ma aha oo Soomaalidu hiddey u leedahay iney
                magac qalaad ugu dhawaaqdo si waafaqsan afka Soomaaliga sida ay ummadaha
                kaleba yeelaan kolkii ay ku dhawaaqayaan erey shisheeye
                isticmaalkiisa.</p>
            <p>Haddaan soo gabagabeyno erayga Muqdisho asal ahaan wuxuu ugu dhow
                yahay magaca Maqdas iyadoo sabab barakeysi ah darteed loogu magac daray.
                Midda kale erayga Xamar waxaa loogu mala weyn yahay inuu ka yimi Ximyar
                oo ahayd dawlad ka dhisneyd dalka Yaman 500 oo sano ka dib dhalashadii
                Nabi Ciise xiriirna la lahayd xeebaha Badda Cas iyo Badweynta Hindiya ee
                magaalada Xamar xeebteeda ku taal. Odayaal Soomaaliyeed oo la wareystay
                waxay yiraahdeen ama wariyeen oo haatanba jooga tol Soomaali ah oo la
                yiraahdo Xamar Samaale, waxayna qabaan magaca Xamar inuu ka yimi
                aasaasihii magaalada oo lagu magacaabi jirey Xamar Samaale.</p>
            <h3 id="goormaa-muqdisho-la-degey">Goormaa Muqdisho la Degey?</h3>
            <p>Haddaan taariikhda magaalooyinka filka weyn ee xeebaha Afrikada Bari
                dib ugu noqono ma jirto mid la oran karo waagaasaa la degay ama
                taariikhdaas ayaa la aasaasay, waayo? Lama hayo wax qoraal taariikheed
                ah oo la cuskado ama la raad raaco, sidaas awgeed culimada taariikhda
                qoraa oo isku dayey iney wax ka qoraan waa isku khilaafeen magaalada
                Muqdisho markii la degay ama dhagixii u horreeyey la dhigay iyo dadkii
                degay. Hase ahaatee, qoraalada la hayaa waxay tibaaxayaan qarnigii 10aad
                dhalashadii Nabi Ciise iyo wixii ka dambeeyey, sidaa daraadeed waxaad
                moodaa in taariikhda Muqdisho xilligaa wixii ka horreeyey mugdi ku
                jirto, raadka la hayaana waxaa ugu muhiimsan sheekooyin kutiri-kuteen ah
                oo badankooda iska hor imaanaaya, kana fursan mayso in aynu
                sheekooyinkaa kala hufno oo wixii run u dhow qaadanno.</p>
            <p>Sida laga wariyey odayaasha maskaxda ku haya taariikhda iyo
                sheekooyinka fac ka fac la isugu tebiyo iyo taariikh qorayaal kala
                duwani isku raaceen, magaalada Xamar markii hore waxaa deegaankeedu ka
                billaawday xaafada Xamar Jabjab lagu magacaabo oo ah dhulka u dhaxeeya
                buurarka bacaadka ah ee taag taagan oo haatanba loo yaqaan Xamar Jabjab
                iyo inta ku xeeran xaafadaa Xamar Jabjab. Sida magaca laga fahmaayo
                waxaa loo malaynaayaa in markii hore la oran jirey Xamar, hase ahaatee
                burburtay oo lagu magacaabay Xamar Jabjab oo macnaheedu yahay Xamartii
                duntay. Qarnigii 18aad bartamihiisii dhalashadji Nabi Ciise ka dib
                qorayaal booqday burburkii sarihii ka dhisnaa Xamar Jabjab farsamadii
                hab dhismeedka daarahaas iyo baaxaddii ay lahaayeen waxay ku tilmaameen
                mid lala yaabo oo heer sare ah.</p>
            <p>Juqoraafiyahan reer Faaris ahaa oo magaciisa la oran jirey Cabdalla
                Mowlaa wuxuu sheegay in Muqdisho la aasaasay waayadii boqorradii reer
                Masar. Qoraa kale oo la oran jirey Romunsiyo isna wuxuu qabaa in
                Muqdisho la aasaasay taariikhda Hijriyadu markey ahayd 122, oo ku beegan
                741 Miilaadi. Qoraa kale oo isna la oran jirey Roseeti oo si qota dheer
                u dersey taariikhdii Muqdisho markii la aasaasay wuxuu leeyahay Muqdisho
                waxaa la aasaasay 310 ilaa 325 Hijriyada oo ku beegan 925kii ilaa 932
                Miilaadiga, dadkii magaalada dhisayna waxaa loo qiray iney ahaayeen kuwa
                aqoontooda iyo ilbaxnimadooda aad u sarreyso, hase ahaatee aan wax raad
                taariikheed ah laga hayn.</p>
            <p>Aqoonyahanno dhowr jeer qoday meela ka mid ah xaafadihii qadiimka
                ahaa ee Muqdisho kuwa ugu dhismaha fac weyn, waxaa loo tegey dhismayaal
                gaboobay oo ciida hoos maray iyo dhismayaal kale oo burburay oo ka dul
                dhisan. Hadaba dhismaha qadiimka ah iyo kan ciidda hoos maray waxay
                culimada aqoonta u lihi ku qiyaaseen in lagu dhaqmi jirey 800 oo sano ka
                hor, sidaa awgeed waxaa la dareensan yahay in Muqdishowdii hore aasantay
                oo ciiddu awday sida laga wariyey odayaasha maskaxda ku keydiya
                taariikhda iyo sheekooyinka fac ka fac la isugu tebiyo. Dadkii Muqdisho
                aasaasay badankoodii geyiga Banaadir waa ka cirib tirmeen, iyagoo ay ugu
                wacneyd abaaro is daba joog ah, colaad iyo weerarana ugu darmay, wixii
                ka hareyna waxay u guureen xeebaha koonfur galbeed ee Keenya iyo dhulka
                ka shisheeya markey ciriiri geliyeen dadyow cusub oo ka soo guuray
                waqooyiga Geeska Afrika oo deegaankoodii iyo dhaqaalahoodii halis
                geliyey. Sida la wariyey inta la ogyahay Xamar dadkii degi jirey oo
                asalka u lahaa wixii ka haray waxaa ugu facweyn afar qabiil oo haatan
                duriyaddoodu ku dhaqan tahay Muqdisho, kuwaasoo kala ah Moorshe,
                Bandhaboow, Dhoorweyn iyo Iskaashato.</p>
            <p>Afartaa qabiil oo aan soo sheegnay oo deegaankoodu ahaa Xamar Weyne
                waxay ahaayeen durriyaadkii ka haray dadkii Xamar aasaasay ka dibna
                is-urursaday oo noloshooda darteed isu bahaystay si ay gaashaanbuur u
                noqdaan haddii cadow kale dibadda ka soo weeraro si ay wada jir isaga
                difaacaan, qabiil kasta oo afartaa ka mid ahi waxay lahayd xeer hoosaad
                u gaar ah oo ay ku dhaqmaan, waxaana jirey xeer guud oo afartaa qolo ka
                dhexeeya oo ay ku wada dhaqmaan. Qabiil kastaa oo afartaa qabiil oo kor
                ku xusan ka mid ah waxaa ku dhex noolaa qabaa’il Carab iyo Cajam ah oo
                ka soo haajirey koonfurta Jasiiradda Carbeed iyo bartamaha Aasiya oo ku
                imaan jirey doonyo is daba joog ah markey yimaadaanna waa la kala
                filamin jirey si qaybiba qolo ula degto.</p>
            <p>Sidaan horey u soo xusnay magaalada Muqdisho waxay ku taal marin
                halbowle ah (istaraatiiji ah) oo u dhexeeya saddex badood oo kala ah
                Badweynta Hindiya, Badda Cas gacanka Cadan iyo Badda Khaliijka.</p>
            <p>Saddexdaa badood oo marin u ahaa maraakiibta xilliga bad furanka
                isaga gooshaaya bariga iyo galbeedka Afrika, Aasiya iyo Orobba, iyagoo
                raacaaya xilliyada kala duwan hadba meeshay dabeeshu u socoto:</p>
            <ul>
                <li>Musareen (Asjab) oo lixda bilood ee bila dambarsame ka soo dhacda
                    waqooyi bari.</li>
                <li>Gudub oo saddex bilood ee guga oo lixda bila dirir ka mid ah ka soo
                    dhacda koonfur galbeed, dabadeedna xilliga xagaaga baddu xiranto.</li>
            </ul>
            <p>Sidoo kale magaalada Muqdisho waxay dhabarka ku haysaa dhul aad u
                baaxad weyn oo laba webi oo caan ah, Ganaane iyo Shabeele, dhex maraan
                oo beeraha iyo xoolahaba hodan ku ah, badeecadaha qaaliga ahna waagii
                hore laga heli jirey.</p>
            <p>Shaki kuma jiro in ganacsatadii hore ee saddexdaa badood oo aan soo
                sheegnay isaga gooshi jirey ay maskaxda ku hayeen magaalada Muqdisho oo
                cadceedu dhab u ifmeyso, iyagoo dhagaha ka maqli jirey in ay hodan ku
                tahay badeecadaha qaaliga ah, sida dahabka, luulka, daanadda, cambarka,
                foolka maroodiga, xabagta quruxda badan iyo waxyaalo kala nooc ah. Sida
                taariikhdu xustay safaradii ugu horreeyey ee biimaha ahaa waxaa sameeyey
                Soomariyiintii deganeyd dalka Ciraaq 5000 oo sano dhalashadii Nabi Ciise
                ka hor, magaalo madaxdooduna ahayd Baabil. Kutubta qaarkeed waxay
                tibaaxaysaa qarnigii 8aad dhalashadii Nabi Ciise ka hor, in boqorrada
                Carabta magaalada Muqdisho looga qaadi jirey geed kuleylka cuntada lagu
                daro iyo dhirta udgoon ee guryaha lagu shito.</p>
            <p>120 dhalashadii Nabi Ciise ka dib cilmi baaris taariikheed oo uu
                sameeyey qoraa la oran jirey Birinis oo uu ku magacaabay Wareegii Badda
                Ereteriya iyo Badweynta Hindiya, wuxuu ku sheegay in doonyaha Carabtu
                buuxiyeen dekadaha Afrikada Bari, gaar ahaan Muqdisho, Marka iyo
                Baraawe. Shaki kuma jiro in gedisleydii Carabtu qarniyo badan oo la soo
                dhaafay door weyn ka qaateen ganacsiga xeebaha Banaadir. Markaan
                taariikhda soo koobno waxaa marag ma doonto ah in Muqdisho ay ahayd
                magaalo ganacsiga caan ku ah, oo dunida kale aad looga yiqiin siiba soo
                ifbixii diinta Islaamka iyo qarniyadii ka dambeeyey.</p>
            <p>[sawir: Damuumis-Wale]</p>
            <p>Sidaan horey u soo sheegnay, Muqdisho waxay ahayd magaalo fil weyn oo
                qarniyaal badan la deganaa oo maalinna aan dabku ka seexan, sida runtaa
                ma ahayn magaalo siyaasadeed oo lagu tartamo ama had iyo jeer lagu
                hardamo, waxay ahayd magaalo ganacsi oo wax lagu kala iibsado, Afrikada
                Bari iyo Aasiyada Koonfureed isku xirta. Waxaa xukunkeeda isaga
                dambeeyey dawlado badan oo Carab iyo Cajamba lahaa, hase yeeshee waxaa
                raadkooda taariikheed la hayaa lix iyo toban dawladood.</p>
            <p>[sawir: Askartii Talyaaniga, 1927]</p>
            <p>1927kii markuu gumeysiga Talyaanigu qabsaday goboladii lagu
                magacaabay Soomaali Itaaliya, wuxuu Muqdisho ka dhigtay xarunta dalka
                Soomaaliya looga taliyo, sannadkii 1935kii markuu Itoobiya qabsadayna
                maamulka gobolada Soomaali Galbeed (Ogaadeeniya) wuxuu ku soo daray
                Muqdisho, sidaa awgeed muddo 65 sano in ka badan Muqdisho waxay ahayd
                caasimadda Soomaaliya. Dad badan oo ajnabi ah iyo dad Soomaali gobolada
                ka soo guurtey ganacsato iyo shaqaale dawladeed ayaa soo degey, mudadii
                ka dambeysay dab ma gelin dagaalna kama dhicin, aafa kalena ma helin,
                nabad iyo barwaaqo iyo horumar baa lagu deganaa 30kii sano ee dalka
                Soomaaliya dawladu ka jirteyna aad bey u camirantay xagga dhaqaalaha iyo
                dhismaha baaxaddeeda degaanna waa ballaaratey gaar ahaan 20kii sano ee
                dawladii Kacaanku dalka Soomaaliya maamuleysay.</p>
            <p>Sida runtaa maalintii Maxamad Siyaad Muqdisho ka baxay guud ahaan
                magaaladu waa nabad qabtay, dhismaheedana wax burbur ahi ma gaarin,
                nalku waa u shidnaa, biyuhuna waa u socdeen, hawlaha adeega bulshada iyo
                isgaarsiintuna waa shaqeynaayeen, haybadda magaaladuna waa dhaqneyd, in
                kastoo ciidamadii dawladii Siyaad Barre madaafiic cabsi gelin ah ay ku
                rideen dhawr meelood oo ka mid ah xaafadaha dhanka waqooyi bari, si ay u
                joojiyaan kooxa ciidama mucaarid ahaa oo goobahaas isku urursanaayey,
                dhismayaasha qaarkood wax yeelo ayaa gaartay, hase yeeshee waxay ahayd
                waxyeelo fudud oo laga kaban karo. Markii dawladii burburtay nidaamkiina
                kala daatay oo wax waliba faraha ka baxeen, xukuumad laga cabsado iyo
                sharci wax kala haga iyo aqoon wax kala celisaa aanay jirin, magaaladii
                waxay noqotay gelgelin iyo goob lagu kala guurey.</p>
            <p>[sawir: Muqdisho oo nabad ah]</p>
            <h3 id="dagaalladii-muqdisho">Dagaalladii Muqdisho</h3>
            <p>Waxaan ka soo hadalnay taariikhda Muqdisho oo kooban, labada magac ee
                magaalada Xamar iyo Muqdisho, iyo sida loo maleynaayo markii Xamar la
                degey. Hadaba dagaaladii sababay dumista iyo burburka magaalada Muqdisho
                waxaa dhaliyey khilaaf dhex maray isbahaysigii ururka Yuu.Es.Sii oo ku
                heshiin waayey jagadii madaxtooyada iyo sidii xukunka loo wadaagi lahaa,
                taasaana keentay in magaalada caasimadda Muqdisho madaafiic lagu
                garaaco.</p>
            <p>Maxamad Faarax Caydiid oo isku wadey in uu yahay guddoomiyaha ururka
                Yuu.Es.Sii iyo ammaanduulihii ciidamadii Maxamad Siyaad Muqdisho ka
                saaray, kursigii uu 21ka sannadood ku fadhiyeyna ka tuurey, wuxuu
                filaayey in loo aqoonsado halyeyga koowaad ee isbahaysigii ururka
                Yuu.Es.Sii oo ka koobnaa qabaa’ilka Hawiye iyo Xawaadle oo ku
                dadaalaayey in ay awooda dalka xoog ku qabsadaan. Sidaa awgeed wuxuu isu
                caleema saarey inuu yahay madaxweynaha dawladda Soomaalida oo Muqdisho
                laga dhisi doono, isagoo maskaxda ku hayey axdigii saddex geesoodka ahaa
                ee Mustaxiil oo ay wada dhigteen Janaraal Caydiid, Cabdiraxmaan Tuur iyo
                Axmad Cumar Jees. Hase yeeshee nasiib darro fikradaas uma hirgelin.
                Ayadoo aan Caydiid la tixgelin talana la weydiin waxaa madaxweyne loo
                magacaabay Cali Mahdi Maxamad, waayo? Golaha Dhexe ee ururka Yuu.Es.Sii
                waxay diidanaayeen in askari Maxamad Siyaad ka dambeeya xukunka
                Soomaalida gacan ku yeesho.</p>
            <p>Maxamad Faarax Caydiid arrintaa waa qaadan kari waayey, waxay ku
                noqotay la yaab iyo dhabana hays, waxaa taa uga sii darnayd markii
                dawladii dhalanteedka ahayd la dhisay, in jago laga siiyo iska daaye
                magaciisa lama soo qaadin. Sidaa awgeed Caydiid, Cali Mahdi iyo
                taageerayaashiisii wuxuu ku magacaabay Sulux iyo Maanafeesto, wuxuuna ku
                tilmaamay koox dib-u-socod ah oo xukunkii boobtay, dabadeedna wuxuu
                goostay in aanu dawladda Cali Mahdi aqoonsanin, wuxuu heshiis la galay
                ururka Es.En.Em ee waqooyi si aanay marna dawladda u aqoonsan, wuxuu
                go’aan ku gaaray in uu xukunka afgembi ku qabsado mudda kasta haku
                qaadatee. Arrimahaas dhaliyey dagaalkii lagu hoobtay ee caasimadda
                Muqdisho ku burburtay, khasaare aan laga soo kaban karinna keenay,
                taasoo aan dhawaan soo sharrixi doono.</p>
            <p>Haddaba in kastoo magaalada Muqdisho waxyeelo badan loo geystay
                muddadii u dhaxaysay bishii Jannaayo ilaa bishii Oktoobar 1991kii, waxaa
                la oran karaa taasi waxay ahayd waxyeelo xaddidan, markii loo eego
                burburkii iyo dumintii ku dhacday afartii bilood ee u dhaxaysay
                Nofeembar 1991kii ilaa bishii Maarso 1992kii tallaabooyinkii legdanka
                awooda siyaasadeed ee Muqdisho iyo ololihii dagaal ee ururka Yuu.Es.Sii
                ka dhex aloosnaa ee magaalada lagu dumiyey waa sidatan:</p>
            <p>Bishii Juun 1991kii waxaa dhacay dagaal hor dhac ah oo afar maalmood
                socday oo dhex maray qabiilka Habargidir oo Caydiid hormuudka u ahaa iyo
                qabiilka Abgaal, dagaalkaasi wuxuu kordhiyey colaad iyo is aamin la’aan
                hor leh, hase yeeshee odayaal iyo rag wax garad ah baa ka hortegey si ay
                arrinta u qaboojiyaan, waxaana loo saaray guddi ururka Yuu.Es.Sii ka
                tirsan oo ka gar qaybiya qoladii gardarrada lahayd.</p>
            <p>Bishii Luulyo horraanteedii, Caydiid waxaa loo doortay guddoomiyaha
                ururka Yuu.Es.Sii si looga fogaado khilaaf ka dhex dhaca qabaa’ilkaa is
                bahaystay. Doorashadaasi nabad iyo wada shaqeyn ma keenin, waayo?
                Caydiid wuxuu u dagaalamaayey jagada madaxweynaha, shirkii Jabuuti in uu
                ka qayb galo waa diiday, hase yeeshee waa lagu dirqiyey, dabadeedna
                wuxuu u diray wafdi heer sare ah. Nasiib darro waxay dhacday markii
                shirkii Jabuuti* laga soo saaray in Cali Mahdi madaxweyne ku meel gaar
                ah loo doortey muddo laba sano ah iyadoo aan Caydiid lala tashan isagoo
                ahaa guddoomiyaha ururka Yuu.Es.Sii, wuxuu sii wareeray markii loo
                magacaabay Cabdulqaadir Maxamad Aadan Soobe madaxweyne ku-xigeenka
                koowaad, Cumar Macallinna madaxweyne ku xigeenka labaad, Cali Mahdina
                Cumar Carte u magacaabay ra’iisul wasaare, isagoo xataa aan tala la
                weydiin Janaraal Caydiid. Maalintaas wuxuu si rasmi ah u caddeeyey in
                aanu dawladaas aqoonsanayn kana soo horjeedo.</p>
            <p>Bishii Sebtember horraanteedii 1991kii, Caydiid wuxuu si toos ah
                dagaal lix maalmood socday ugu qaaday dawladii Cali Mahdi, dagaalkaas
                xaafada ka mid ah magaalada Muqdisho ayuu burbur xad dhaaf ah u geystey,
                dhismayaal waaweyn oo xudunta magaalada ahna waa dumiyey, dad badan oo
                aan tiro lahaynna waa ku dhinteen. Dhibaata kasta ha geystee ciidamada
                Caydiid wax guul ah kama gaarin, dagaalkaasi wuxuu sii xoojiyey colaadii
                iyo fidmadii labada qolo ka dhex aloosneyd. Khudbad Cali Mahdi berigaas
                jeediyey wuxuu ku sheegay in aanu mar dambe u dulqaadan doonin falalka
                burcadnimada ah ee qaswadayaashu dawladda ku meel gaarka ah ku maja
                xaabinaayaan, waxaanu ku hanjabay in uu gacan bir ah ku qaban doono.</p>
            <p>Bishii Oktoobar 1991kii, waxaa magaalada Muqdisho sahan ku tegey
                wafdi Mareykan ah si ay u ogaadaan waxay ku sugan tahay, warbixinna
                dawladda Mareykanka uga keenaan, ma qaddinkii wafdigaa madaxda ka ahaa
                oo magaciisa la yiraahdo Roobad Koot (<em>Robert Kote</em>) wuxuu ku
                waramay in aanu weligiis arag burbur sidaas oo kale ah ama mid ka xun,
                hanaan maamul ma jiro dhismihii magaaladu waa burburtay, noloshii waa
                baaba’day, nal iyo biyo midna ma laha. Hase yeeshee su’aashu waxay
                tahay, wafdigaasu magaalada Muqdisho hadduu imaan lahaa bishii Maarso
                1992kii muxuu oran lahaa? Muqdisho waxay noqotay lama dagaan.</p>
            <p>17kii bishii Nofeembar 1991kii, waxaa Muqdisho si toos ah uga
                biloowday dagaalkii lagu hoobtay oo dad iyo maalba ku halaagmeen
                magaaladuna ku burburtay oo dhex maray ururka Yuu.Es.Sii oo hab qabiil
                laba u kala qaybsamay:</p>
            <ul>
                <li>qabiilka Abgaal oo Cali Mahdi Maxamad madaxweynaha dawladda ku meel
                    gaarka ah ammaanduule ka yahay iyo qabiilka Murursadaha oo mar dambe ku
                    soo biirey oo dhinac ka soo jeeda.</li>
                <li>qabiilka Habargidir iyo Xawaadle iyo qabaa’il kale oo ay
                    isbahaystaan oo Caydiid ammaanduule ka yahay oo dhinac ka
                    dagaalamaayey.</li>
            </ul>
            <p>Waxaan fasalkii Muqdisho iyo Maamulkii Yuu.Es.Sii ku xusnay, bilihii
                xasuuqii Daaroodku magaalada Muqdisho ka socday in Hawiye badan Daarood
                ahaan loo laayey gaar ahaan qabiilka Sacad oo ay Majeerteenka Mudug isku
                dhaqan dhow yihiin, Daarood badanina ku nabad galay markay qabiilka
                Habargidir sheegteen gaar ahaan Sacad.</p>
            <p>Haddaba nabsigu waa hooska labadiisa gelin, bishii Nofeembar 1991kii
                markii dagaalkii lagu hoobtay Hawiyaha dhexdiisa ka qarxay, Habargidir
                badan baa ku baxsatay magaca Daaroodka, markay Abgaalka u sheegteen
                Daarood Majeerteen.</p>
            <p>Dagaalkaasi wuxuu ahaa kii ugu fool xumaa dagaaladii qabiil ee
                Muqdisho ka dhacay, wuxuu socday afar bilood in ka badan, Janaraal
                Caydiid oo dadka yaqaani ku tilmaamaan arxan laawe aan naxariis lagu
                ogeyn wuxuu magaalada gees walba ka dhigay madaafiicda noocyada
                tiknikada hubka  oo aan hogaamin iyo liishaan toosa lahayn oo hawaawir
                loo rido.</p>
            <p>Muqdishow waxay noqotay goob dagaal iyo gabaahiir lagu kala guurey.
                Afar bilood ayaa gudaheeda madaafiicda goobta si joogta ah loogu
                garaacaaye guud ahaana daarihii qadiimka ahaa iyo goobihii taariikhiga
                ahaa iyo kuwa casriga ahaa iyo guryihii deegaannada dadweynaha oo
                magaalada xudunta u ahaa waa la dumiyey, wixii aan madaafiicdu
                haleelinna mooryaan iyo tuugaa daaqadihii iyo albaabadii kala baxay
                daboolkii korena ka fuqsaday, dhammaan waxaa burburay oo madaafiicdu
                dumiyeen dhismayaashi adeegga guud sida xafiisyadii maamulka dawladda,
                wasaaradihii, dugsiyadii wax barashada, oo boqol iyo dheeraad dugsi
                gaaraayey, Jaamacaddii Ummadda iyo kulliyadeheedii, machadyadii
                mihnadaha, isbitaalladii, warshadihii wax-soo-saarka oo sidaan dhawaan
                soo xusnay 60 ka badnaa, shirkadihii, goobihii isgaarsiinta,
                waddooyinkii, saldhigyadii korontada, haamihii kaydka shidaalka,
                hudheeladii, bakhaaradii iyo suuqyadii ganacsiga.</p>
            <p>[sawir: Shangaani]</p>
            <p>[sawir: Hoteel Curuuba]</p>
            <p>Muqdisho muddo dheer bay magaalo madax Soomaali u ahayd, waa
                magaaladii goolka xornimada dhalisay, waa magaaladii Soomaali oo kala
                maqan isu keentay, waa astaantii calanka. Xamar weeyoo xurmey mudan
                tahay. Hase yeeshee maantay waxay noqotay xabaalihii ummadda, dagaalla
                qabiil baa baabi’iyey oo dhibaataa ka dhacday. Hadaba su’aasha taagan oo
                la isweydiinaayaa waxay tahay, mar dambe magaalo madax Soomaaliya ma u
                noqon doontaa? Haddey noqotose sharafteedii iyo siday ahaan jirtey ma
                yeelan doontaa? Qaramada Midoobay iyo dagaal oogayaasha qaarkood waxay
                qabaan in Muqdisho tahay caasimadda Soomaaliya nabadda ka dhacdaana fure
                u tahay heshiis guud oo Soomaaliya ka hirgala.</p>
            <ul>
                <li>
                    <p>Dadka qaarkiis waxay qabaan mar haddey Muqdisho burburtay oo
                        deegaankeedii baaba’ay waxyaabihii nolosha bulshada halbowlaha u ahaana
                        aan waxba laga arag oo magaaladii laga dhigay magaalo aan jirin oo kale
                        oo ay noqotay qubuur, qiimahay shalay lahayd mar dambe yeelan
                        mayso.</p>
                </li>
                <li>
                    <p>Qabaa’ilka Abgaal iyo Murursade waxay yiraahdeen annagaa leh oo
                        waa goofkayagii caasimadna waa in ay ummadda u dhaxaysaa oo aan qolo
                        sheegan.</p>
                </li>
                <li>
                    <p>Dadka qaar kalena waxay qabaan in ay magaalo madax ahaato, waayo?
                        Dadkaa xumaaday oo dambiga galay ee dalkii ma xumaan waa magaalo la
                        bartay oo xaddaarad fil weyn leh, muddo dheerna Soomaalida xarun u ahayd
                        magaceedana caalamka laga bartay. Dad tiro badan baa ka xumaaday
                        burburintii Muqdisho loo geystay.</p>
                </li>
            </ul>
            <p>[sawir: Shangaani]</p>
            <p>[sawir: Shangaani]</p>
            <p>Abwaan waddani heesaa ah oo magaciisa la yiraahdo Axmad Naaji Sacad
                oo Muqdisho ku dhashay kuna barbaaray oo sida runtaa caro iyo calool
                xumo ka qabatay dhaawaca magaaladii xarunta ahayd la gaarsiiyey, hees
                calaacal ah oo uu mariyey isagoo ku muujinaaya sida uu uga xun yahay
                sida Xamar dhismaheedii loo burburiyey deegaankeediina loo baabi’iyey,
                daaraheedii quruxda badnaa iyo waddooyinkii halloosiga ahaana loo dhalan
                rogay, dadkii degi jireyna loo sal kiciyey iyo sida hanti iyo hoyba loo
                tiray, heeskaas oo idaacadda Bii.Bii.Sii laga mariyey 1991kii waa
                kan:</p>
            <p>Xamareey waa lagu xumeeyey, yaa ku xaal marin doone?</p>
            <p>Xuduntayda meeshey ku xabaalneyd<br />
                Xigto iyo walaalaha xaruntoodii ahayd<br />
                Meesha Geeska Afrika ugu salaysneyd<br />
                Xanfar xaraarad kulul xabbad ay ku xooreen<br />
                Xoog xiin faniin badan, xaafadahay xasuuqeen<br />
                Xarragaday lahayd baa laga xayuubshey<br />
                Xasil iyo ammaan iyo xornimaan ku joognee</p>
            <p>Xamareey waa lagu xumeeyey, yaa ku xaal marin doona?</p>
            <p>Xidid iyo xigaalkii way kala xanaaqeen<br />
                Kuwii xaasidiintiyo kaa xorreeyey gaalada<br />
                Xeel dheerayaashii lagu wada xabaalee<br />
                Xeerkii Soomaaliyeed xaggee baad ku xoorteen?<br />
                Xil kas iyo wadaaddo xikmadoodii la diidye<br />
                Xasil iyo ammaan iyo xornimaan ku joognee</p>
            <p>Xamareey waa lagu xumeeyey, yaa ku xaal marin doona?</p>
            <p>[sawir: Muqdisho oo nabad qabta]</p>
            <p>Marar badan waxaan soo sheegnay in gabyaagu dhacdada taariikheed ka
                cabiri og yahay hadalka afka laga yiraahdo, sidaa awgeed waxaanu
                qoraalada qaarkood fangeliney gabay tilmaan waafiya ka bixinaaya
                dhacdadaan laga hadlaayo iyo dagaaladii qabiil waxyeeladii qarada
                weyneyd oo ay Soomaalida u geysteen.</p>
            <p>Gabaygaan oo loo bixiyey Danta Guud waxaa mariyey Abshir Nuur Faarax
                oo ku magac dheer Abshir Bacadle isagoo calooshu gubaneyso oo aad uga
                xun halaagga wadanka ku dhacay, wuxuu si toos ah uga hadlay danaha guud
                ee Soomaalida. Wuxuu si gaar ah cabbiraad cad uga bixiyey dulmigii
                dhacay iyo dagaalladii qabiil oo wax kasta boqonagooyey iyo dhibaatadey
                geysteen. Wuxuu si kooban oo tafatiran tilmaan uga bixinaayaa dilkii,
                dhacii, boobkii iyo burburkii Muqdisho ka dhacay iyo sidey deegaan ahaan
                iyo dawlad ahaanba u degal rogmatay. Gabaygaan oo ka kooban 152 beyd,
                qofkii si qumaati ah u akhrista ama u dhegeysta wuxuu si hawl yar u
                garanaayaa ama durba u fahmaayaa dhibaatada qarada weyn ee Soomaaliya
                saabatay oo asiibtay siiba Muqdisho wixii ka dhacay. Wuxuu yiri:</p>
            <p>Cajal yahaw diyaarsani markaan gabayga soo daayo*<br />
                Degdeg iiga qabo waxaan ku faro hayga dayicine<br />
                Duruufaha na haystoo dhan baan kuu dulmarayaaye<br />
                Nin damiir leh gaarsii mar qura doqonna haw sheegin<br />
                Bal iney u diiraan murtida dib u heshiisiinta<br />
                Bal oo ay usoo yara dabcaan diinta nuxurkeeda<br />
                Dantaa i badaye gabay kuma degdego Maxamad Deeqowe<br />
                Warkase xalay soo duulay qalbigu way danqanayaaye<br />
                Ma dalooshadeen haamihii deeqda lagu kaydshey<br />
                Dab miyey sureen waa dulli aan xumaha ka daaleyne<br />
                Dusha aadamigey shaabahaan ficilna duurjooge<br />
                Waa yey wixii dihinba jecel iney ka diirtaane<br />
                Degani iyo sharaf lama tusoo waa ka diriraane<br />
                Debciga riibigey* leeyihiin mana dareemaane<br />
                Dadna uma ogola caanahana kama duurduurtaane<br />
                Illeyn doqoni calaf ma leh waxay dumiso mooyaane<br />
                Maraakiibtii iyo doonyihii didiye soow maaha?<br />
                Diyaaraadkii soo degi mayaan dalaka soow maaha?<br />
                Dab bey surahayaan meel kastoo dahaba soo maaha?<br />
                Dad iyo duunyo dabar gooya iyo dirira soow maaha?</p>
            <p>Diirkoodaan malaha dawladnimo Daa’imba u qorine<br />
                Warkii loogu duurxuli jireyna waa ku soo duxaye<br />
                Allay lehe gunnimo daahirsade marag ma doontaaye<br />
                Dalka Afweyne inuu leeyahay qalin ku duugeene<br />
                Siyaadoow na daadihidii bay dib u xasuusteene<br />
                Durba waxay ilawdaa umuli dihashadeediiye<br />
                Illeyn doqoni calaf ma laha waxay dumiso mooyaane<br />
                Markey deeqa noo curatayoo darar ka dhowreynay<br />
                Oo doobiga u culanay bey daqey wareemeene*<br />
                Dugaag hilib bartoo waxay na helay dacay ku dhiiglaaye<br />
                Afartaba dabeey kaga qabteen kuna daloolsheene<br />
                Dambarkeeda nimaan maali jirin dawlad hanan waaye<br />
                Ha dubaaxinina caano waa idinku deeqdaaye<br />
                Dadweynoow su’aal diiran baan idin dareensiiyey<br />
                Duqii hore maxaa lagu eryoo kula dagaaleyney?<br />
                Dalka iyo dadkiyo diinta uu dumiyey soow maaha?<br />
                Daktatoornimuu keenay iyo dulun cad soow maaha?<br />
                Ka dar oo dibi dhal baan aragnay iyo furuqyo daacuune<br />
                Nin walbow walaalkaa dad qala ha u durbaan tumine<br />
                Dan baa naga dhaxaysoo dibaa loo xisaabtamiye</p>
            <p>Wixii adiga kaa daadegaa lagu dawoobaaye<br />
                Dadku kuma qancaan been cadaan maro ku daahneyne<br />
                War yaan layna dabar goyn qabiil dawlad noqon waaye<br />
                Daliil kalena waa dood yaraan idin dareensiiyey<br />
                Duufaan madow baa qabsaday degaladeeniiye<br />
                Dugaag hilib bartoo waxay na helay dacay ku dhiiglaaye<br />
                Madaafiicda beelaha damiray looma aag dayine<br />
                Dariiqyada waxaan kaga dusnaa daayimoow magane<br />
                Nin waliba halkii dani dhigtaan kaga dareernaaye<br />
                Dariiqyada kuwaa dul u dhacoon maro ku duubneyne<br />
                Dukaafadaha qaar bey bisado hilibki diirteene<br />
                Daafaha magaalada kuwaa daadsanoo qubane<br />
                Sidii maydka loo duugi jirey haatan laga daaye<br />
                Iilkii daboolnaa ma jiro ama dahaaraaye<br />
                Naf baa diiday loxodkoo* god baan dalaq ku siinaaye<br />
                Afkaan ciidda kaga daadinaa kana dareernaaye<br />
                Ninkii loo dadaalaa wajiga wax ugu duubnaaye<br />
                Dhaawaca daryeel uma helliyo daawo iyo ceyshe<br />
                Nin dadkiisu qaataa ka nool una dadaalaane<br />
                Inta kale shafada daab kalaa lagu dibaaxaaye<br />
                Goortii la kala daadiyaa laga dareeraaye<br />
                Dandarrada dulliga nagu dhiciyo diifta nagu raagtay<br />
                Diihaalka iyo dalag lahaan duurka ku abbaadnay<br />
                Caasimaddii ugu door rooneyd dalakan Soomaali<br />
                Oo dalxiiska iyo daawashada lagu dakeenaayey<br />
                Waxaan deris wanaag iyo kalgacal debin ku ceyshnaaba<br />
                Dushaa loogu dhaanshaa biyaha daarihii Xamare<br />
                Nimaan qoriga deegta u surreyn waa ku dilayaaye<br />
                Duulaan aroorkii la baray doolo iyo hawde<br />
                Duf ku baxa kuwii diidanow dib u heshiisiinta</p>
            <p>Daliil kalena waa dood yaraan idin dareensiiyey<br />
                Daroogo iyo derbiya jiif wixii qoriga deegeystey<br />
                Dukun daakun waxay naga dhigeen dooxatiyo tuuge<br />
                Waxay dumar kufsadeen wuxuush diini ka idlaatay<br />
                Wixii reer dib jirey doolar keen lagu dabaq siiyey<br />
                Dariiqyada isbaarada wixii nagu dul joogteeyey<br />
                Wixii daar burburay iyo wixii dabaqyo aafoobay<br />
                Wixii guri daboolkii saariyo daaqad laga dhowray<br />
                Ayax bililiqaa nagu dagoo diirtay beledkiiye<br />
                Aboorka iyo dooliga ka daran duuma leysiguye<br />
                Dalakaba waxaa ka dhaqan buushashkiyo gaari daxalaysteye<br />
                Intii kale dabley baa qabtiyo dooxatiyo tuuge<br />
                Danta guud dubaha lagu dhiftiyo daqarradii gaaray<br />
                Warshadaha dabkii lagu qabtoo cidi u diideynin<br />
                Dugsiyadii waxbarashada wixii daarad laga reebay<br />
                Dabkii korontadiyo waxay biyaha diiratadu leeftay<br />
                Waxay sida dugaaga u fagteen dibadna loo dhoofshay<br />
                Nin damiir leh baa kahanaye doqoni waa mooge<br />
                War ka daaya weli ma aana maqal dumiya mooyaane<br />
                Dad la yaab leh baan aragnay oon xumaha ka daalayne<br />
                Dal iyo dawladnimo iney dumeen dib u xusuusnaada<br />
                Inaan dagaalka wiil inoogu dhalan dib u xusuusnaada<br />
                Dadku inuusan kala maarmi karin dib u xusuusnaada</p>
            <p>Daliil kalena waa dood yaraan idin dareensiiyey<br />
                Alloow yaa inoo diga wax baa naga dahsoonaaye<br />
                Alloow yaa inoo diga markaan duqa ku yaaceyney<br />
                Alloow yaa inoo diga markaan deriska riixeyney<br />
                Alloow yaa inoo diga markaan ugu darraaneyney<br />
                Alloow yaa daroogo iyo qabiil deli ka tuuryeeya<br />
                Alloow yaa dakanada iyo fidnada inaka daaweeya<br />
                Alloow yaa dagaalada ahliga dib uga waantooba<br />
                Alloow yaa difaaciyo amniga dhidibadow duuga<br />
                Alloow yaa dabaadiga hariyo degalka noo caynsha<br />
                Alloow yaa dareen u leh inaan danaha guud eegno<br />
                Alloow yaa dalkeenii burburay doogga ka iftiinsha<br />
                Alloow yaa duruufaha kan adag dib uga sheekeeya<br />
                Alloow yaa faqriga inagu dul degey tacab ku daaweeya<br />
                Alloow yaa dadkii wada dhashoo la isku dacareeyey<br />
                Alloow yaa Ilaahay dartiis dib u heshiisiiya<br />
                Alloow yaa mar kale daawada deris wanaagooda<br />
                Alloow yaa ciidan dawlad mar u jeeda<br />
                Dib wax ugama sheegeen askari daayim abidkeeye<br />
                Mana dicaayadeyn mas’uul qaranku duubteene<br />
                Alloow yaa darsiga muqadaskaa dib ugu soo laabta<br />
                Alloow yaa dalkoo nabad gelyaa diinta ku hogaansha<br />
                Afartaa qabiil nimuu dishoo dudaya haw sheegin<br />
                Danta guud nimaan eeginoo doqona haw sheegin<br />
                Murti nimaan da’deeda gaarin iyo ducafa haw sheegin<br />
                Nimaan dhiigga daadana hayaa damaqin haw sheegin<br />
                Dalka nimaan u dhalan kuma duxdee duulow haw sheegin<br />
                Dad qal dib u heshiisiinta neceb dulucda haw sheegin<br />
                Nimaan diin lahayn iyo dabley dirirta haw sheegin<br />
                Afar jeeble deyn hore cunoo durugsan haw sheegin<br />
                Diktatoor dan gooniya watoo debecsan haw sheegin<br />
                Dambarkeeda nimaan maali jirin dawlad haw sheegin</p>
            <p>Daliil kalena waa dood yaraan idin dareensiiyey<br />
                Dabley dooxataa iyo qabiil laysku dabar gooyey<br />
                Daryeel li’ida maatada dayacan lana duqeynaayo<br />
                Dambi nimaan lahayn oo sidii deero lagu tuujay<br />
                Dagaal aan dhamaan waxaa ka roon dawlad jaa’ira e<br />
                Mar uun dib u heshiisiinta qaran dhidibaduu duuga<br />
                Degdegna uga dhiga wiilashaa qoriga deegeystey<br />
                Ducaan idinku taageeraaya daayin abidkeeye<br />
                Markii diinta laga leexdayaan wada dugaagoownay<br />
                Dishibiliinna uu naga dhintaan kala dambeyn weynay<br />
                In calankeenii hoos loo dejiyey ama la duuduubay<br />
                Xornimadii dad badani u go’ana daaqad laga tuuray<br />
                Oo dunidu nala yaaban tahay doqoni waa mooge<br />
                Duf ku baxa kuwii diidanoow dib u heshiisiinta<br />
                Danta guud iyo sidaan uga hadlay dib u heshiisiinta<br />
                Annaan doc isu buuseynin oo diiradda u saaray<br />
                Raggii igu diiday oo yiri dux iyo dhiig laawe<br />
                Oo shalayto ugu diiday baa dawgii soo maraye<br />
                Anna digasho waa nacasnimee waa ku diirsadaye<br />
                Sidaan ugu danqaday bey malaha ila dareemeene<br />
                Inaan duca kusoo hooriyey damacday laabteydu<br />
                Ilaahaw dadkaa wada dhashee laysu dacareeyey<br />
                Ilaahayow dantood garad ka yeel ha isku duubmeene<br />
                Ilaahayow kalgacal daa’imiyo daacad ku hanuuni<br />
                Ilaahayow dawiyo nabad ku beer deriska eedooway<br />
                Dibna ha noogu soo celin dagaal waa na daashadaye*</p>
            <ul>
                <li>Waa caadada gabyaaga in uu wax ku hal qabsado.<br />
                </li>
                <li>Waa bahal duula oo xoolaha cuna.<br />
                </li>
                <li>Abshir waxaad moodaa in uu ka xun yahay dagaalkii Muqdisho.<br />
                </li>
                <li>Wuxuu ula jeedaa mooryaantii dalka baabi’isay.<br />
                </li>
                <li>Midabka iyo quruxda baabuurka oo la xumeeyo si aan loo damcin.<br />
                </li>
                <li>Waxaad mooddaa in Abshir isagoo jibaysan gabaygaan tiriyey.</li>
            </ul>
            <p>[sawir: Abshir Nuur Faarax “Bacadle”]</p>
            <h3 id="duufaan-madow-ma-mujaahidiin-baa">Duufaan Madow ma Mujaahidiin
                baa?</h3>
            <p>Duufaan Madow waxaa lagu magacaabay mooryaantii burcadda ahayd oo dal
                iyo deegaan, dad iyo duunyo, mood iyo nool, waddankii Soomaaliya nabaad
                guurisey shacbigiina salkiciyey, waayo? Sida roobka duufaanka ufada iyo
                dabaylaha wataa wax u baabi’iyo ayey dalkii iyo dadkiiba u baabi’iyeen,
                waxay ka samaysteen dhallinyaradii reer baadiyaha ahayd, oo jabhadihii
                qabiilka ku dhisnaa soo dagaal galiyeen iyo kuwii shaqada ka dhigtay
                xatooyada guryaha iyo baarashada jeebabka dadka iyo dibjirkii suuqyada
                magaalooyinka joogay iyo dambiilayaashii xabsiyada ku jiri jirey,
                kuwaasoo sidaan meela kala duwan ku soo sheegnay dagaaladii qabiil awood
                u yeeleen markay qoryo (banaatiikh) iyo rasaas heleen, guutooyinkaas
                burcadda ahaa waxay noqdeen manaxayaal oo aan cidna u aaba yeelin
                hooyadood iyo aabbahoodna Alla haka dhigee, markey qaad iyo daroogo ka
                dhergeen waxay noqdeen furuq iyo fanto bulshada ku dhex baahdey.</p>
            <p>Duufaan waxaa loo yaqaan roob iyo dabaylo is wata oo biyuhu dhulka
                badankiisa qarshaan, daadkuna wax kasta qaado, khasaaro badan iyo wax
                yeelo deegaanka, beeraha iyo dhirtaba u geystaan, dadka iyo xoolahana
                dhibaato gaarsiiya.</p>
            <p>Madow waa midab Soomaalidu aanay jeclayn oo sida badan naftu kahato,
                waxay nacaan waxay ku tilmaamaan belo madow ama jinni madow iyo wixi
                lamida.</p>
            <p>Cinwaanka Duufaan Madow waxaa lagala soo dhex baxay laba gabay oo uu
                mariyey Abshir Nuur Faarax Abshir-Bacadle oo midkood la magac baxa
                Duufaan Madow, gabaygaa Abshir Bacadle wuxuu ka jeediyey xaruntii
                ciidamadii ka koobnaa isbahaysigii quruumaha badan oo Ameerika horseedka
                ka ahayd Yunitaf bishii Feberaayo 1993kii isagoo ka war bixinaayey
                dhibaatadii qarada weyneyd oo ay Soomaaliya ka dul qaadeen, gabaygaa
                wuxuu Abshir kaga qayb galay tartan loo galay barnaamij lagu magacaabay
                Rajo Soo-Celinta Soomaaliya, wuxuuna ku muteystay shahaado sharaf abaal
                marin ah, waxaana ka mid ahaa afartaan tuduc oo soo socda, wuxuu
                yiri:</p>
            <p>Haddaydaan dan gaara iyo wadan dabin naloo qoolay<br />
                Oo diinta iyo dhaqankayaga duulan ku ahaynin<br />
                Dabkana nalaga wada ururiyoon qolana loo deynin<br />
                Duufaan Madow baad rajooy naga dulqaadeene.</p>
            <p>Saddexdaan tuducna waxay ka mid ahaayeen gabayga uu ku magacaabay
                Danta Guud oo ka kooban 152 tuduc, wuxuu yiri:</p>
            <p>Daliil kalena waa dood yaraan idin dareensiiyey<br />
                Duufaan Madow baa qabsaday degaladeeniiye<br />
                Dugaag hilib bartoo waxay na helay dacay ku dhiiglaaye.</p>
            <p>Laga soo bilaabo bishii Diseembar 30keedii 1990kii oo la boobay lana
                baabi’iyey bacadlihii Suuqa Siinaay ee magaalada Muqdisho tan iyo
                1994kii waddanka Soomaaliya miyi iyo magaalaba waxaa ka socday dil,
                dhac, boob, bililiqaysi iyo burburin aan xad lahayn, waxaa cagta mariyey
                burcaddii lagu magacaabay Duufaan Madow. Soomaalidu markey nafleyda wax
                baabi’isa kuwa ugu khatarsan wax barbar dhigaayaan waxay ku hal
                qabsadaan oo masal u soo qaataan ayaxa iyo aboorka. Abshir Nuur Faarax
                Abshir-Bacadle gabaygii uu ku magacaabay Danta Guud oo uu wixii dhibaata
                ahaa oo Soomaaliya ka dhacay gaar ahaan Muqdisho isagoo sawir ka
                bixinaayey wuxuu yiri:</p>
            <p>Wixii daar burburay iyo wixii dabaqya aafoobay<br />
                Wixii guri daboolkii sare iyo daaqad laga dhowray<br />
                Ayax bililiqaa nagu degay oo diirtay beledkiiye<br />
                Aboorka iyo dooliga ka daran duuma laysiguye<br />
                Dalkiiba waxa ka dhaqan buushashkiyo gaari daxalaystey*</p>
            <p>[sawir: Shangaani]</p>
            <p>Meelaha ay dhibaatada u geysteen dadkana aad u kadeedeen Soomaali iyo
                ajnabiba ay murxiyeen waxaa ka mid ah gobolada Labada Webi u dhaxeeya
                iyo gobolka Banaadir Muqdisho iyo agagaarkeeda, in kastoo markii
                ciidamadii shisheeye dalka Soomaaliya yimaadeen aad loola diriray wax
                badanna laga laayey hubkiina laga qaaday, hadana weli cabsi weyn bay ku
                hayaan, gaar ahaan dadka Muqdisho iyo agagaarkeeda degan, maxaa yeelay?
                Hubkii bay qarsadeen oo markey daganti arkaan la soo baxaan.</p>
            <p>Haddii waddan halgan siyaasadeed ka dhaco ama dagaalla qabiil iyo
                qalalaase colaadeed ka qarxaan waxaa hubaal ah in dagaaladaas qabiil iyo
                halgankaas siyaasadeed la imaanaayaan erey bixin cusub iyo hal abuur
                sugaaneed oo aan horey loo aqoon ama u jirin sida gabayo, maahmaaho,
                magacyo hor leh iyo hadal murtiyeed.</p>
            <ul>
                <li>Haddaba dawladdii Kacaanka ee Janaraal Maxamad Siyaad Barre
                    madaxweynaha ka ahaa, jabhadihii mucaaradka ku ahaa waxay u bixisay
                    magacyo kala duwan, sida mahbar, qurmis, burcad, argagaxiso, qaran
                    dumis, xukun doon, qabiil ku gabad iyo jiritaanka qarankey ka soo
                    horjeedaan*.</li>
                <li>Sidoo kale markii dawladdii burburtay oo dagaaladii hab qabiil isu
                    bedeleen oo dilkii, dhacii, boobkii iyo bililiqaysigii sharci iyo nidaam
                    laga dhigtay, waxaa soo if baxay magacyo dadweynuhu bixiyey oo markii
                    hore qaamuuska af-Soomaaliga macna kale ku lahaa ama wax kale loo
                    yiqiin, magacyadaa waxaa ka mid ahaa mooryaan, jirri, alaalax, dhuljiif,
                    agoon iyo dayday.</li>
            </ul>
            <p>Magacyadaa waxaa bixiyey shacbigii dhibaatadu taabatay, magacyadaa
                markii macnahooda af Soomaali ahaan loo fasiro wixii markii hore loo
                yiqiin iyo waxa markan dambe dadweynuhu u bixiyey waxay kala yihiin,
                sidatan:</p>
            <ul>
                <li>Mooryaan waxaa loo yiqiin dad cayr ah oo dagaagay oo aan waxba
                    haysan, sharaf iyo xishood ka tegey oo waxay arkaan cuna, hase ahaatee
                    magacii mooryaan waxaa lagu magacaabay dhallinyaradii reer baadiyaha iyo
                    reer magaalka ahayd oo is biirsatay markii si sahal ah hubkii gacanta
                    ugu galay, dabadeedna si aan xil kas ahayn ugu adeegtay, oo waxay arkaan
                    dilay, dhacay, boobay, bilililqaystay, kufsaday, guryihii baartay,
                    dadkana jid gooyo ku sameeyey meel walbana isbaara u dhigtay, markay
                    wixii hanti ahaa oo dalka yiil afka u dhigteen dadkii gaajada iyo
                    macaluusha la silicsanaa mucaawinadii hay’adaha gargaarku ugu deeqeen ka
                    boobay baabuurtiina ka leexsaday. Magaca mooryaan inkastoo uu gobolada
                    koonfureed iyo galbeed ku fiday asalkiisii hore waxaa laga bixiyey
                    koonfurta gobolada dhexe iyo Banaadir Muqdisho.</li>
            </ul>
            <p>[bog baa halkan ka maqan]</p>
            <p>Waxaa kaloo jirey shan magac oo kale oo ay bixiyeen
                ammaanduulayaashii dagaalada qabiil hoggaaminaayey qaarkood, gaar ahaan
                ururka Yuu.Es.Sii. Hase ahaatee markii dambe waxaa halkudheg ama hal
                qabsi adag oo malleeshiyada qabiil lagu dagaal geliyo ama lagu hawl
                geliyo ka dhigtay is bahaysigii la baxay Yuu.Es.Sii Es.En.Ee si ay
                ciidamadooda ugu kiciyaan ama niyadda ugu dhisaan ama shacbiga ugu
                jaahwareeriyaan ama ugu dagaan, shantaa magac oo kala ah mujaahid, xaq u
                dirir, halgamayaal, taageerayaal iyo xoreyn, magacyadaasoo loo bixiyey
                mooryaantii habeen iyo dharaar qoriga u heegeysatay dagaal una tafa
                xaydnaa dilka, dhaca, boobka, bililiqaysiga, kufsiga haweenka iyo
                baarashada guryaha iyo baabuurta, burburiyeyna hantida qaran iyo tan
                dadweyne oo sida carsaanya badeedda, hadba gees u yaacaayey inta u
                dhaxaysa gobolada dhexe iyo gobolada koonfureed iyagoo waxay arkaan
                cagta marinaayey, kana soo horjeeday aqoon-darrada daraadeed xorriyadda,
                horumarka dalka iyo wax alla wixii ilbaxnimada ummadda keenaaya.
                Magacyadaa markii macnahooda af-Soomaali ahaan loo fasiro, sidaan kuwii
                horeba u soo qeexnay waxa waayadii hore loo yiqiin iyo waxa haatan loogu
                dhaqmay waa kala duwan yihiin, sidatan:</p>
            <ul>
                <li>Mujaahid waa magac Carabi ah oo diinta Islaamka ku sheegtay qofka
                    Ilaah dartiis gaalada ula dagaalama, ugu jihaada, naftiisa iyo
                    maalkiisana u hura si diinta Islaamku kor u noqoto, sida Ilaah ku
                    sheegay kitaabka Quraankaa suuradda 4aad aayadda 95aad iyo suurado iyo
                    aayado kale oo badan, Nabi Maxamadna ﷺ axaadiista ku caddeeyey sharafta
                    iyo karaamada iyo derajada dheeraadka ah ee qofka mujaahidka ahi Ilaah
                    agtiisa ku leeyahay. Hase ahaatee mujaahidka halkaan lagu hal qabsaday
                    waxaa loola jeedaa maata laysyadii ummadda Soomaaliya hoogga iyo halaaga
                    baday, kuwii intey dadka hayb qabiil u kala saareen waa reer hebel ku
                    xasuuqay, mujaahidiin waxaa lagu magacaabay nimankii wixii Ilaah iyo
                    Rasuulkii ummadda Islaamkaa ka reebeen ku xad gudbay oo xaaraanta
                    banneystay dalkana dhalan rogey dadkana dhacay, halaagii waddanka ka
                    dhacayna horseed ka ahaa, waa yaab!</li>
                <li>Xaq-u-dirir waxaa loo yiqiin nin dhulkiisii, xoolihiisii iyo
                    xilihiisii laga dhacay ama dhulkii uu ku noolaa laga eryey oo ku
                    dagaalamay si uu xaqiisa u dhacsado, hase ahaatee xaq u dirir waxaa lagu
                    magacaabay mooryaantii boobka iyo bililiqaysiga hantida qaranka iyo
                    hantida dadweynaha u tafa xaydnaa oo cabsi Ilaah iyo xishood aadane ka
                    tegey oo xaaraanta u bareeray. Aan is-weydiinee maxaa laga dhacay? Yaase
                    dhacay? Taasina waa yaabka yaabkiis!</li>
                <li>Halgame waxaa loo yaqaan qof ama dad ka qayb gala hawl ujeeda la
                    yaqaan leh oo wax ka qabashadeeda tartan iyo dadaal loo galay, hase
                    yeeshee halgamayaal waxaa loo bixiyey kuwa shacbiga isir xasuuqa iyo waa
                    reer hebel xabbadda u qaatay oo dhaca iyo boobka dadweynaha tafaha u
                    xaytay, mucaawinadii hay’adaha gargaarku dadka baahan u keeneen
                    leexsaday iyo kuwii ku gacan siiyey.</li>
                <li>Taageerayaal af-Soomaali ahaan waxaa loo yaqaan dad kaalmo iyo wax
                    tar u geystay dad dhibaataysan, hase ahaatee taageerayaasha la sheegay
                    waxaa loola jeedaa diirtadii leeftay dalkii iyo dadkiiba iyo kuwii ku
                    taageeray xumaanta.</li>
                <li>Xoreyn waxaa loo yiqiin waddan gumeysi uu qabsaday oo laga xorreeyey
                    ama qof loo talin jirey oo xor laga dhigay ama qof ikhyaarkii wax u
                    sameeya oo aan cidi u talin, hadaba waa yaabka yaabkiiye, muddo 4 sano
                    iyo dheeraad ah waxaan maqlaynay iyadoo kooxda Yuu.Es.Sii Es.En.Ee ku
                    faanaayaan Muqdisho waanu xoreynay, Baydhabo waa la xorreeyey, Kismaayo
                    waa la xorreynaayaa iyo gobolada la xoreeyey. Hadaba waa kuma gumeysiga
                    magaalooyinkaa laga xorreeyey? Ma shacbigii deganaa ama kuwii ka qaxay
                    baa laga xorreeyey? Mise xorreynta waxaa loola jeedaa tirtiriddii
                    jiritaanka qarankii Soomaaliyeed mise burburinta hantidii qaranka? Hase
                    yeeshee xorreynta la sheegay sida muuqata waxaa loola jeeday
                    magaalooyinkii iyo goboladii mooryaantu qabsatay oo wixii hanti qaran
                    ama hanti dadweyne ahaa laga gurtay dadkii deganaana qaarna la laayey
                    qaarna laga sal kiciyey. Hadaba micniihu wuxuu yahay magaaladii la
                    bililiqaystay waa la xoreeyey, degmadii ama gobolkii aan wali la teginna
                    ama aan wax laga bililiqaysan lama xoreyn. Ujeedadu malaha waa sidaas.
                    Aaway gobanimadii Soomaalida iyo hadalka qaarkii oo laga xishoon
                    jirey?</li>
            </ul>
            <p>Ma haboona in aan burcaddii la baxday Duufaan Madow faalla dheer ka
                bixino, waayo? Shacbiga Soomaalidu waa yaqaan waxay ahaayeen iyo waxay
                dalka u geysteen ama ummadda badeen miyi iyo magaalaba gaar ahaan dadkii
                ma guurtada ahaa, taasina waa taariikh lama illaawaan ah. Mooryaantii
                Duufaan Madow markii culimadu xukunkooda isweydiisey waxaa la caddeeyey
                in ay ahaayeen kufaar diinta Islaamka dibadda ka ah, waayo? Ficilkoodii
                waxay sameeyeen ka sokow markii Ilaah lala soo qaado, waxay yiraahdaan
                intey qoriga buntukha kor u taagaan, “Annaga kanaa noo ilaaha,” markii
                la yiraahdo, “War Ilaah ka yaaba oo ka baqa,” waxay yiraahdaan, “Ilaaha
                aad sheegeysaa mar horaan kala tagnay.” Sidaa awgeed waxaa la xukumay in
                ay ahaayeen wuxuush aan diin iyo iimaan midna lahayn.</p>
            <p>Haddaba waxaa habboon in burcadda si wada jir ah loola dagaallamo,
                iyagoo aan la eegin hayb qabiil iyo halkey ka yimaadeen, haddiise
                mooryaan iyo tuug iyo burcad qabiil iyo xigto yeeshaan qalalaasa la
                waayi maayo, nabad gelyana la arki maayo, waddankana dagaal ka dhammaan
                maayo, dadkuna nabad iyo deganaan ku seexan maayaan, xasiloonina lagu
                caana maali maayo. ee sidaa hala ogaado, maxaa yeelay? Burcadda
                mooryaantu waxay aaminsan tahay ama rumaysan tahay haddii qoryaha laga
                qaado ama nabad gelyo la helo in noloshoodu khatar ku jirto, waayo?
                Waxay ogyihiin ficilkey samayn jireen.</p>
            <p>Hadaba waxaan marar badan meela kala duwan ku sheegnay in gabayga
                Soomaalidu ka xoog badan yahay hawraarta tiraabta ah iyo hadalka
                dabuubtaa, dhibaatada rafaadka iyo shilalka dhacana ka muujin og yahay,
                dhacdada taariikheed ka cabbiri og yahay, warbixinta waayaha adduunka ka
                dhacana warrami og yahay, tilmaanta iyo ujeedadana ka caddeyn og yahay.
                Gabaygu wuxuu ka kooban yahay haddallo la xulay oo isu miisaaman iyo
                xuruuf qiyaasan oo midba meeshuu ku habboonaa lagu abbaaray, gabyaaga
                runta ahi wuxuu gabayga ka ilaaliyaa deelqaafka iyo aflagaadada qayaxan,
                wuxuu ku dadaalaa inuu aragtidiisa siyaasadeed iyo aqoontiisa maskaxeed
                siday la tahay gabayga ku soo bandhigo, wixii dhacay iyo waxa dhaliyey,
                sideedana gabaygu dadka dareenkiisa aad buu u saameeyaa, hadalka qofka
                maankiisa iyo maskaxdiisana raad xoog leh buu ku reebaa.</p>
            <p>Hadaba aan daliil iyo marag u soo qaadano gabaygaan soo socda oo aanu
                u door bidnay in uu ku habboon yahay fasalka Duufaan Madow munaasibna u
                yahay, waayo? Gabaygu wuxuu sawir cad oo run ah ka bixinaayaa dilkii,
                dhacii, kufsigii iyo bililiqaysigii fool xumada badnaa ee burcaddii
                baadiyaha ka timid dalka iyo dadka u geysatay siiba Muqdisho waxay ku
                dhigeen iyo guud ahaan dhibaatadii dadka ku dhacday, gabaygaa waxaa
                mariyey abwaan Mustafa Sheekh Cilmi oo xog ogaal u ahaa masiibadii Xamar
                ku habsatay bilowgii 1991kii ilaa dhamaadkii 1994kii wixii ka dhacayna
                goob joog u ahaa. Abwaanku gabayga wuxuu ku magacaabay Masiibo, hase
                yeeshee anigu waxaan ku magacaabay Xog Waran Masiibo, waayo? Wuxuu si
                tafatiran u qeexaayaa burburkii iyo balaayadii Soomaaliya ku habsatay
                gaar ahaan caasimadda Muqdisho tii ka dhacday.</p>
            <p>Mustafa wuxuu ku dhashay degmada Buulaburde ee gobolka Hiiraan
                1932kii, taariikh nololeedkiisana wuxuu soo maray heerar kala duwan,
                hase ahaatee muddo 18 sano ah wuxuu ka tirsanaa kooxdii la magac baxday
                Hobalada Waaberi ee qaranka oo Muqdisho laga aasaasay 1971kii.
                Aragtidiisa siyaasadeed iyo aqoontiisa waaya arag, gabaygiisaa u
                markhaati ah, gabaygiina waa kan, wuxuu yiri:</p>
            <p>Ma dawdabin beryahan gabayadaad iga dayeysaane<br />
                Dibnahayga waa taan ka jaray kii duxda lahaaye<br />
                Markii diinta laga booday iyo xaqa dariiqiisa<br />
                Daacaddiyo lilaahidii markii damacu ceebeeyey<br />
                Dhaqankii markii laga durkaan deyro ka ahaanay<br />
                Meeshee dagnaan lagu arkaba daafad lagu qaaday<br />
                Dib dambeeta yey isugu imaan warankii loo daabtay<br />
                Diloo dhaca ha joogtee marnaba doodi socon weydey<br />
                Denbi kii samayn aan la arag daa mid oranaaya<br />
                Markaasaan dantiisii ka baxay oo duubay oo dhigay</p>
            <p>Maantana wixii igu diraan daaha ka caddeyne<br />
                Allahayow dagaalladii wixii duni ku aafoobay<br />
                Danyar iyo masaakiin ku lumaye ee dad iyo maal hoobtay<br />
                Dirac waxaan ku weyniyo nin raga geesiyaal dahaba<br />
                Wixii daar burburay dabaqya dheer dumayey oo shiiday<br />
                Darked iyo cariish iyo wixii jiingad kor u duulay<br />
                Madaafiic isdaba jooga wixiii nalagu soo daayey<br />
                Rasaas di’i sidii roob wixii nala durdursiiyey<br />
                Doc kastaba waxaan u yaaceynay dhinacna diideynay<br />
                Dib u soco horuu soco wixii la iska daba laabtay<br />
                Waxay doosha nala goynayeen oo bahal naloo daadshey<br />
                Wixii ay raqdeenii daadsaneyd duurka iyo hawdka<br />
                Deyr kastey xabaal uga dhigeen daarad iyo meerad<br />
                Wax dhiig daatay dhaawaca is dul yiil digifsane jiifay<br />
                Wixii mayd dorraad go’ay iyo shalay uu duqsigu fuulay<br />
                Dangaraarad socodkii xaglaha daalka rogi wayney<br />
                Dibnaha jiilkii naga saarnaa nuurku nagu duugmay<br />
                Dahabiyo wixii Faadumaba diif la halabaystay<br />
                Inan diib is marisiyo marwaba laga dul gawdiidey<br />
                Maxajabad dabooleyd wixii duluca loo gooyey<br />
                Masaajidda ay daba galeen dumar ammaan mooday<br />
                Saddex dir isu dhalay lagu kufsaday derin halkii tiiley<br />
                Hadba inanta daahane fureyn daraya tooreyda</p>
            <p>Dhalin duurka laga keenay ay daafad nagu qaaday<br />
                Wixii dabar go’eenii in taa laysku diganaayey<br />
                Magacyadii na dagay iyo jabhado nagu dugaagoobay<br />
                Diiratadiyo xagatadii na rogee diirki naga siibay<br />
                Doqon iyo wixii dawdar falan dulun naloo geystey<br />
                Wixii diinta laga boodaayiyo xaqa dariiqiisa<br />
                Wax marxuun dushii biya la marin ciidda lagu duugay<br />
                Asagoo direyskiisii qaba dumarku aasaayey<br />
                Dhaqan doorsigii nagu dhacaye layska dalaqyeeyey<br />
                Wixii eeyo daanqaadayeen dadaan aqooneyno<br />
                Iyadoo tukuhu feenanaayaan layska dacal dhaafay<br />
                Daaduunka gaajada wixii aan la daban deebnay<br />
                Lafo aan dub iyo harag lahayn daqaqamnee luudnay<br />
                Wixii ina daymooda saseen dayga araggeena<br />
                Sidii duul Qiyaamaha ka yimi dunidii ay yaabtay<br />
                Annagoo dib jira oo lix qada oo diirmeen lugaheenu<br />
                Dubbe noogu dhacay lacagti sheeg meesha lagu duugay<br />
                Gaarigeennii ay naga dajeen duhurka foodiisa<br />
                Oo ayan xaafad dheer iyo la tegin doh iyo meel sii fog<br />
                Oo lagu dawaareynayaan dadab u jeedaalay<br />
                Dad ku lay ama ha laguugu dilo dahi na geysiisey<br />
                Ama ayey damaacin oo ku dhicin daan walba u goyney<br />
                Iska daa danaaxida lo’ iyo daanyarow ariye<br />
                Digaagiina waa naga rarteen nooma aanay deyne<br />
                Intey dalagii beeraha gurteen naga dareereene<br />
                Daruuriga cuntada wuxuu yahayba duqus ma dhaafeyne<br />
                Mid dambara mid nirig daadahayn dayrta midu foola<br />
                Intey soo dacayaan oo qaleen suuqa lagu daadi<br />
                Daawuus sariira leh kuraas miisas dacal yaalla<br />
                Ruumi daadsan daaqada qurxoon oo daawashiyo muuq leh<br />
                Xariir dalacsan dharkoo dooq walba leh daasas wada buuxa<br />
                Dukaamiyo hoteelaba wixii laga dareeraayey<br />
                Dadka qaar maryuhu duubanoo dawdaw ula rooray</p>
            <p>Dusha aan waxba qaadin iyo gacmaha waxaan daduuceyney<br />
                Dugsuudiyo faraajiin allaab dul iyo hoos buuxda<br />
                Dahab iyo naxaas iyo wixii dadab guduu yiilay<br />
                Dibjir iyo wixii tuug gurtee dilindilqeynaayey<br />
                Magaalada la daabulan dhamaan dibadda loo dhoofshay<br />
                Warshadihii dalkeenii dhan baan daasad laga hayne<br />
                Fiila dhabar in le’eg ugama tegin cudur ha daaceene<br />
                Qabowdi’iyihii maydka bey dabay u dhoofsheene<br />
                Dawladnimada raadkeed la tiray dibu xusuusteeda<br />
                Diiwaannada qoraaladaan lahayn meel xun lagu daadshay<br />
                Degdeg hadal isgaarsiinta aad tiri taleefoonka<br />
                Telefishin la daawanahayiyo fiidiyaha duuba<br />
                Wax dareen ku jira horumareed daba iyo raad beelay<br />
                Mooryaan niman dallaalkoodii yahoo hordoodinaayo<br />
                Dariiqyada waxay nagu dhaceen dacas ma dhaafeyne<br />
                Ku nasiibso kaa darafka xiga keer dambiyo naagta<br />
                Bag dheh daalimiin waxay na tiri diirad nagu leefye<br />
                Duqa joogso waa baarashada dadab dadab dhiggeediiye<br />
                Duu afkaaga bay na dhaheen iyo gaws dambeydyada’e<br />
                Dalqadeena waa fiiriyeen sida dabiibkiiye<br />
                Islaan dhigatay oo buuxda oo dabacsanoo uur leh<br />
                Doolar baa ka buuxay dhaheenoo gacan u daayeene<br />
                Dhiigoo durduray waan ogayn lagu dawayn Soose<br />
                Hantideenii ay dilindillayn aan daawa ku ekaanay<br />
                War ii daaya oo dhiga illey doodi waa beriye<br />
                Dusha goortuu saartoo la tegay duca u raacsiinay<br />
                Caqli iyo damiiraanay qabin meel dubaaxida’e<br />
                Xataa dad in la cunay waan fili duunyo waa sahale</p>
            <p>Afartaa danaafadii larkii daran shubkeedii dheh<br />
                Daliigihii masaa’ibihii damaqashadoodii dheh<br />
                Dun go’ii dareenkii na helay digigiftiisii dheh<br />
                Dawartadii balaayooyinkii dalalamtoodii dheh<br />
                Dooxanihii dabranihii cadawyadii dihidihiisii dheh<br />
                Daldalashadii dulligii bililiqada daqaradiisii dheh<br />
                Dad la rogay dabaadigii ka haray duluglihiisii dheh<br />
                Waayahay intaas waan dabroo daabacoo dhigaye<br />
                Meesha dihan darkeeduna aw jiro aan dawliska u jiido<br />
                Dardaryada daf iyo hirigta iyo hamag wax duuduubka<br />
                Dhigta qamaca bir dananayso oo duulaysoo dhacaysa<br />
                Wax delegan wax daadsan iyo waxa docduu yaalla<br />
                Da’ soddonna daloolkeen qabaa nagu dinaahyeeye<br />
                Dirqi waxaan maraakiib koruu daadka nala maaxay<br />
                Wax dushiis biyahoo ka go’ay oon la dubatownay<br />
                Naftu kii ay daysaba wixii daafta laga tuuray<br />
                Hadba dawladaan gala is niri diidnay oranaysey<br />
                Doonyaha wixii lagu baqday nala degtooy shiidey<br />
                Wax maydkeenu dulucaariyo’e dedaya xeebtoo dhan<br />
                Qabiil dakanadii wixii laysu dabandeebay<br />
                Waa reer Ducaale hala dilo dabacadda u rubtay<br />
                Sidii daaraha iyo goodirka didib afmeer yaacnay<br />
                Gugoo nagu daroori oo onkodi duuraan u hoyaadnay<br />
                Dardhashada qabowgii ufada daamanku isdhaafay<br />
                Annagoo dogoba oo qaawan oo muruxsan duubnaanay<br />
                Degaandega tukuhu uu ka tegey dani na geysiisay</p>
            <p>Ubad baa darfaha na hayoo doobada ma ahayne<br />
                Dandarrada baroor aan damayn naga dul yeereysey<br />
                Halkaasaa la degi been dambi la’ dadan ku maaweelay<br />
                Sida doon jiilaal adagi dilay diiqalayuu soconay<br />
                Waxa qaxootigeenii durduray duurka iyo hawdka<br />
                Joornaaladu waxay daabaceen tii darxumadeenna<br />
                Wax indhuhu ilmada daadiyaan kii nasoo dayaba<br />
                Sanka wuxuu dalloolada qabsaday kii dug naga qaaday<br />
                Dibu dhigo hargaha dubashadiiye doog baxiyo cawse<br />
                In maryihii la daaqoo la cunay dunidu faafsheene<br />
                Qarankiina waa naga dunsheen oo daadku la carrowye<br />
                Calankiina dalaw laga ridyoo wuu dabayshadaye<br />
                Qalbiyadii dunnaa kala tagoo laysku dumi waaye<br />
                Nin waliba deegaankuu ka yimiyuu dorraad furaye<br />
                Iney deristo waa calaf saadid baa galaye</p>
            <p>Waxa intaasoo dambiya u dhacay ee dabku u qiiqay<br />
                Haddaan daribta laysiin asaan kuruska lay deynin<br />
                Dabaca iyo haddaan dhuumatada daqayda lay raacin<br />
                Duuf ciidaan iyo hilibka ku rogiyaa dib loo cunine<br />
                Sheekase duul horuu yiriye haddaan dacal ka soo jeexdo<br />
                Islaantii qadada loo diraye ee diga ku hawsiisay<br />
                Daboolaan intey kari is tiri deebta ku habaastay<br />
                Iyaduba docdeeday ka cuni deeq xun baaliduye<br />
                Dawligaa abaal marinta bixin oo daalimiin qabane<br />
                Darajadeena Eebbaan ka sugi oo deeq ma waaya ahe<br />
                Midhse iga dardaarana haddaan dib ugu soo laabto<br />
                Dad is dhalay oo duntoodu isku taal oo dir qura sheegta<br />
                Dubka dhaqanka diintiyo afkana kala duneyn toona<br />
                In dirir iyo colaadi ooy dhex taal waa doqonimo’e<br />
                Qalbiga daxal ka soofeeya oo daahiriya laabta<br />
                Isku duubni iyo hay midnimo daabka u adkeeya.</p>
            <p>Sidaan horey u soo xusnay dagaalladii Muqdisho ka dhacay abwaanka
                gabaygaan mariyey goob joog buu u ahaa.</p>
            <h4 id="dil-bareer-ah">Dil Bareer ah</h4>
            <p>Hadaba qofka Muslimka ah in si bareer ah loo dilaa Eebbe ummaddiisa
                waa ka reebay, sida ku soo degtey Kitaabka Quraanka Kariimkaa suuradda
                6aad aayadda 151aad iyo suuradda 17aad aayadda 33aad, “Ha dilina naftii
                Eebbe dilkeeda reebay oo xarrimay in xaq darro lagu dilo in si xaq ah
                loo dilo mooyee.”</p>
            <p>Hadaba sida Quraanka Kariimka ah Eebbe noogu sheegay suuradda 4aad
                aayadda 93aad qofkii qof Muslim ah dilaa Aakhiro wuxuu mudanaayaa cadaab
                kulul iyo ciqaab fool xun, amarkiisu-kor-ahaaye wuxuu yiri, “Ruuxii qof
                mu’min ah oo [Alliyo Nebigii rumeeyey] si bareer iyo ula kac ah u dilaa
                abaalkiisu waa in Naarta Jahanama dhexdeeda lagu waariyaa, Eebbena waa u
                caroodaa waana la nacladaa, wuxuu Eebbe u dalbaa cadaab weyn.” Maxaa
                yeelay? Ma fududa qofka Muslimka ah naftiisu waa qaali Alla agtiisa,
                mana bannnaana in lagu xad gudbo.</p>
            <p>Saxaabiga la yiraahdo Baraa’ bin Caasib, raali Eebbe haka noqdee,
                wuxuu Nebiga ﷺ ka weriyey inuu yiri, “Adduunyada iyo waxa ku sugan oo
                rogmada ayaa Eebbe agtiisa ka sahlan in ruux Muslim ah la dilo.” Hase
                ahaatee Soomaalida badankeeda dilka qofka ugama duwana biya la
                kabado.</p>
            <p>Haddey laba Muslim ahi is dilaan labaduba waa ehlu-Naar sida laga
                wariyey Nabi Maxamad ﷺ, bal in ay is dilaan iska daayee qofka Muslimkaa
                diinta lslaamku waxay faraysaa in aanu qof Muslim ah u caraysnaan saddex
                maalmood wax ka badan. Hadaba waxaa dhacday in caradii iyo colaadii ay
                gaartay heer dadkii walaalaha iyo wax wadaaga ahaa xabbad, bambooyin,
                madaafiic, sawaariikh iyo hubka laysku garaaco oo aan qofna qof kale
                naftiisa bixineyn iyadoo aan wax dhexyaal oo ay ku diriraan aanay jirin,
                nin waliba dhiig walaalkiis waa daadiyey waana ku baashaday adduunka iyo
                Aakhiro wuxuu ka helaba.</p>
            <h4 id="sinada-dhillaysiga">Sinada (Dhillaysiga)</h4>
            <p>Sinada iyo fuxshigii Eebbe ummadda ka mamnuucay baa la xalaashaday,
                haweenkii baa xoog iyo xabbad lagu kufsaday, foolxuma tii ugu xumayd baa
                la falay, taana Eebbe ummaddiisa waa ka reebay, waana uga digay sida
                lagu sheegay Quraanka Kariimkaa suuradda 17aad aayadda 32aad,
                “Dhillanimada (sinada) ha u dhawaan waa fal aad u fool xun waana jid la
                maro kan u xun.”</p>
            <h4 id="xoolaha-boolidaa">Xoolaha Boolidaa</h4>
            <p>Dadka xoolihiisii baa si bareer ah loo dhacay oo [] lagu faanay,
                Eebbena taa ummadda waa ka reebay, sida lagu sheegay Quraanka Kariimkaa
                suuradda 2aad aayadda 188aad iyo suuradda 4aad aayadda 29aad Eebbe
                amarkiisu-kor-ahaaye wuxuu yiri, “Kuwa [Alle iyo Nebiga] rumeeyey ha u
                cunina xoolihiina dhexdiina si baadil ah [xaaraan ah] intaan ka ahayn
                ganacsi aad raalli isaga tihiin mooyee, naftiina ha dilina, Eebbe wuxuu
                idiin yahay Naxariste.”</p>
            <p>Ibnu Cumar, raali Alla haka ahaadee, wuxuu Nebiga ﷺ ka wariyey,
                “Dulmigu maalinta Qiyaamaha waa gudcuryaal.” Hadal iyo dhammaantiis, nin
                waliba dhiig walaalkiis waa daadiyey, xaaraanna waa ka dibiray, wuxuu ka
                helaba, hase ahaatee sida Quraanka Kariimkaa Eebbe noogu sheegay
                suuradda 14aad aayadda 24aad, “Ha u malaynina in uu Eebbe halmaansan
                yahay dulmiga ay falaayaan daalimiintu, wuxuu ugu dib dhigaayaa maalinta
                ay indhahoodu la taagmaan dhibaatada haysataa darteed.”</p>
            <p>Muslim iyo Tarmidii iyo kuwa kale waxaa Abuu Hureyra Rasuulkil Alla ﷺ
                ka wariyey, Rasuulku wuxuu akhriyey aayadda 172aad suuradda al-Baqara,
                “Kuwa [Alle iyo Nabiga] rumeeyayow cuna waxa wanaagsan oo aanu idin
                siinay [idinku risaaqnay] kuna mahdiya Eebbe haddaad tihiin kuwa Alle
                caabuda,” ka dib Rasuulku wuxuu xusay nin safar dheer soo maray,
                timihiisu boodh iyo habaas buuxiyey, wuxuu cunaayaa xaaraan yihiin,
                wuxuu cabbaayaa xaaraan yihiin, dharkuu qabaa xaaraan yahay, oo xaaraan
                ku quraacday oo labadiisa gacmood cirka u taagay oo leh, ‘Yaa Rabbi,’
                sidee qofkaa barye looga aqbalaayaa?</p>
            <h2 id="qaybta-4aad">Qaybta 4aad</h2>
            <p>Soomaaliya Halkee Gaartey Halkeese Maanta Joogtaa?<br />
                Maxaa Sababay Masiibadii Soomaaliya ku Habsatay?<br />
                Burburka iyo Baaba’a Dagaalladii Qabiil Sababeen<br />
                Soomaaliya iyo Qaramada Midoobey<br />
                Soomaaliya iyo Dawladda Mareykanka<br />
                Hawlgalladii Yunosom-ti 2aad<br />
                Sidee Qarannimadii Soomaaliya Kusoo Noqon Kartaa?</p>
            <h3 id="soomaaliya-halkee-gaartey-halkeese-maanta-joogtaa">Soomaaliya
                Halkee Gaartey Halkeese Maanta Joogtaa?</h3>
            <p>Inteynaan faalo ka bixin 30kii sano ee Soomaaliya qaranimada qaadatay
                wixii ka dambeeyey iyo Soomaaliya heerkay shalay maraysey iyo halkey
                maantay taagan tahay, waxaa habboon in aan wax yar dib u eegno
                taariikhihii laga soo gudbey iyo heerarkii kala duwanaa ee la soo maray,
                si aan uga qiyaas qaadanno is bedelladii iyo waaya waayihii la soo
                joogay.</p>
            <p>Intaan gumaysiga reer Yurub Geeska Afrika soo gelin, dalka Soomaaliya
                wuxuu u kala qaybsanaa gobol gobol in kastoo aanay jirin wax xuduud ah
                oo kala qaybisa, gobol kastana waxaa deganaa tol isku hayb sheegta oo
                danihiisa gaarkaa ilaashada, danaha guudna Soomaali Weynta dalka la
                wadaaga, sida xeerka Soomaalidu ahaa qabiilna qabiil kale gobolkiisa uma
                gudbi jinn, haddaan abaar iyo colaadi ku kallifin, haddayse taasi
                dhacdo, waxaa jirey xeer qabaa’ilka u dhaxeeya oo lagu dhaqmo, xagga
                daaqa, biyaha iyo nabad gelyada oo Soomaalida lagu kala hagi jirey.</p>
            <p>Dabayaaqadii qarnigii 19aad iyo bilowgii qarnigii 20aad markii
                gumeysiga Ingiriiska, Faransiiska iyo Talyaanigu Soomaaliya si tartiib
                ah u qabsadeen waxay goboladii la kala deganaa u sameeyeen soohdin
                maamul goboleed, qabiil hoosaad walbana waxaa loo sameeyey degmo looga
                taliyo iyo soohdin loo yaqaan, iyagoo raacaaya habkii gumeysiga lagu
                yiqiin oo ahaa qaybiyoo xukun. Hase ahaatee ma ahayn wax ay Soomaalidu
                aqoonsanayd ee xeerkoodii hore ayey ku socdeen meeshey doonaan bey u
                guuraan ama daaqaan.</p>
            <p>Haddaba muddo lixdan sano ka badan 30 sano oo gumeysigii dalka xoog
                ku haystey iyo 30 sano oo Soomaalidu qaranimadeeda qaadatay, miyi iyo
                magaalaba shacbiga Soomaalida aad baa tiradiisu u korodhay, dhaqaaluhuna
                u barbaaray, siiba dadka xoola dhaqatadaa ee reer guuraaga ah, oo
                Soomaalidu u badan tahay. 1960kii markii Soomaaliya qaranimadeeda
                qaadatay waxaa rumowday hal qabsigii xisbigii Leegada Es.Waay.El oo ahaa
                “Xakiimkaan ku dhaartay xornima helaa ninba xeeladiisa ku xoogsayaa,”
                waxay taladii noqotay “Nin qaroon hela nin quwaax hela ardi waa quud
                hala qarafsado.”</p>
            <p>Dawladdii rayidka ahayd oo 1960kii ilaa 1969kii maamulka dalka haysay
                in kastoo wax qabadkeedu aad u liitey qabiilkuna fara baas ku hayey,
                waxay qaaday dadaal iyo niyad sami, iyadoo dadka Soomaalidaa sida
                dabeecadiisu u badan tahay, waa dad aad u xiisa badan, qof waliba waa
                siyaasi, wuxuu ka hadlaa ama wax ka sheegaa wax aanu wax ka aqoon iyagoo
                waxa u door roon iyo waxa u daran aan kala aqoon, oo qofka wax tarka ah
                wax ka sheega, waxa xunna had iyo jeer u indha dheer, waxa wanaagsanna
                ka indha la’, dawladaas waxay dusha uga tuureen fadeexad, waxay u
                bixiyeen musuqmaasuq, hase yeeshee taasi musuq bey ahayd tu ka dambeysay
                baa musuqmaasuq ahayd. Haddaad dadka Soomaalida badankiisa u fiirsato
                markey arrin talo ka bixinaayaan sida badan waxay yiraahdaan, waa inaad
                sidaa iyo sidaa yeeshaan, ama waa in sidaa iyo sidaa la yeelo, lagama
                yaabo inuu yiraahdo waa in aynu sidaa yeelaa ama sidaan wax u
                qabsannaa.</p>
            <p>Su’aasha la yaabka leh oo ina hor taal waxay tahay markaan taariikhda
                Soomaalida dib u eegno, intaan ka war hayno, ma jiraa mase la ogyahay,
                mase la maqlay, nin Soomaali madax u noqday, maalinna ha ahaatee, mar
                hore iyo mar dambe, muddo kasta ha hayee, mid gobol iyo mid guud
                ahaaneed oo la amaano ama laga mahad sheegto? Jawaabtu waa maya, mid
                waliba waa seymo lagu reeb.</p>
            <p>Hadaba aan is weydiinee iyadoo taasi jirto, taliskii Kacaanka ee 21ka
                sano dalka Soomaaliya maamulaayey, maxaa horuumar ah oo uu dalka ka
                sameeyey ama gaarsiiyey, dadkase muxuu u qabtay? Muxuuse waxyeello ah oo
                dalka iyo dadka u geystay? Dadka qaarkiis waa adag tahay si looga
                dhaadhiciyo taliskii Maxamad Siyaad Barre madaxda ka ahaa ayaa muddaduu
                xukunka hayey wax horuu mar ah dalka gaarsiiyey ama wax faa’iida u leh
                dadka u qabtay, hase yeeshee maahmaah Soomaalidii hore laga hayaa waxay
                leedahay, nin xigmaati ah ayaa waxaa la waydiiyey, “Inta raggu isku naco
                maxaa ugu xun?” Wuxuu yiri, “Asaraartan iyo abaal iyo abaal ka dhac ma
                ku daraysaan.”</p>
            <p>Markaan asaraartan iyo abaal ka dhac meel iska dhegno, muran iyo
                inkir aan macna lahayn, xasad iyo Ilaah-ka-fogaansho ka dheeraano, runta
                iyo xaqiiqdana u soo noqono. Waxaa caddaan ah oo aan muran ka jirin,
                1969kii ilaa 1977kii waa muddo sideed sano ah, in maamulka dalku si
                habsami ah oo loo bogey u socday, is bedella siyaasadeed iyo horumar
                dhaqaale iyo horukac aqooneyd la gaarey, qof kasta oo wax garad ah iyo
                qof kasta oo aan caadhifad qabiil indhaha ka ridin taa waa ogyahay waana
                qiraayaa, in kastoo wixii horumar ahaa oo xilligaa la qabtay aan maanta
                waxba laga arag oo la burburiyey aan xusuusin u soo qaadanno.</p>
            <p>Waxaa si wacan oo la yaab leh u hagaagay hannaankii kala daadsanaa ee
                maamulka dawladda, nidaamkii iyo is-maqalkii iyo kala dambeyntii,
                iskaashigii iyo wada shaqeyntii, adkeynta nabad gelyada gudaha iyo
                sugidda difaaca dibadda. 1970kii bishii Jannaayo waxaa la soo saaray
                qaanuun mamnuuc ka dhigaaya in wax hub ah la qaato jaad kasta ha ahaadee
                tooreey baa ugu yare.</p>
            <p>Waxaa toosay majarihii siyaasadda dibadda iyo xiriirkii iskaashiga
                adduun weynaha, waxaa dalalka dibadaha laga furay safaarada badan oo la
                is dhaafsaday si looga baxo dibad joogii iyo go’doonkii maamul xumidu
                keentay, waxaa guul wacan laga gaaray la-socoshada hay’adaha caalamiga
                ah, sida ururka Jaamacadda Carabta, Mu’tamirka Islaamka, ururka Midowga
                Afrika iyo ururka dawladaha dhexdhexaadkaa markii laga reebo beratankii
                ka dhexeeyey Bariga iyo Galbeedka.</p>
            <p>Waxaa si fiican isugu duba dhacay dhaqaalihii dalka iyo habkii
                ganacsiga gudaha iyo dibadda oo gaarey heer wacan oo lagu naaloodo
                kaasoo saameeyey qaybaha dhaqaalaha dalka oo dhan, waxaa dawladda
                gacanta u galay ilihii dhaqaale ee shirkadaha shisheeye haysteen kuwa ay
                la wareegtey iyo kuwa ay saami ku yeelatay, bangiyadii ganacsiga iyo
                bakhaaradii kaydka ayaa buux dhaafay, warshada badan baa dalka laga
                dhisay kuwa dawladeed iyo kuwa gaar ahaaneedba oo dad badani shaqa ka
                helay sida Warshadii Sonkorta ee Mareerey, waxaa xiriir wanaagsan lala
                yeeshay bangiyada adduunka iyo Hay’adda Lacagaha Adduunka ee Ay.Em.Ef
                (<em>IMF</em>), waxaa heshiis lala galay dhawr shirkadood oo ka mid ah
                kuwa badroolka iyo macdanta dhulka ka baara oo shisheeye ah, qaarkood
                sahmintii baa u dhamaatay, waxay ku tala jireen in ay wax soo saarku
                badroolka bilaabaan.</p>
            <p>Waxaa heer sare gaarey wax soo saarka beeraha, waxaa la tacbay dhul
                beeraad aad u baaxad weyn waxaa loo jeexay kelin waraabiya iyo moosas,
                waxaa loo dhisay iyo xireeno, waxaa la abuuray mira fara badan.
                Dadaalkaas loo galay dhinaca beeraha wuxuu keenay in dalagyada qaarkood
                aad u baxeen sida galleyda, mesegada, sinsinta, geed mireedka khudradda
                uu gaarey heer ay daboolaan baahidii dadweynaha iyo muuska oo loo
                dhoofin jirey dalal badan oo dibadda ah, waxaana aad loo kordhiyey
                qalabka iyo daawada beeraha. Waxaa dadaal weyn loo galay kalluumeysiga
                badda, waxaa xeebaha laga dhisey iskaashatooyin kalluumeysi. Waxaa gacan
                weyn laga geystay xannaanada xoolaha iyo daaweyntooda, ceelasha loo
                qoday iyo waraha biyaha loo jeexay, dhowridda dhirta daaqa inkastoo
                ugaadhii duur joogta ahayd la dhameeyey oo aan maantay raadkeed la arag,
                waxaa ka haray doofaar iyo daayeer.</p>
            <p>Adeegga bulshada sida hawlaha isgaarsiinta, taleefoonada,
                talakisyada, boostada, waddooyinka, gaadiidka cirka, dhulka iyo badda,
                dhismaha xarumaha caafimaadka iyo qalabaynta cusbitaalada, ballaarinta
                qaybaha tacliinta kala duwan sida waxbarashada aasaasiga, dugsiyada
                sare, macaahidda, mihnadaha, manaahijta, Jaamacadda Ummadda iyo
                kulliyadaheeda, Akadeemiyada Cilmiga Fanka iyo Suugaanta, Madxafka
                Qaranka iyo Maktabadda Ummadda, ku dhawaaqidii qorista afka Soomaaliga
                iyo ku dhaqankiisa oo muddo 20 sano ka badan laga hadlaayey hase yeeshee
                la meel marin waayey, dhisidda garsoorka in kastoo xukunkii shareecada
                Islaamka iyo fidinta diinta god dheer lagu ridey.</p>
            <p>Dhinaca mashaariicda horumarinta iyo baraarujinta dadweynaha iyo hawl
                gelinta bulshada waxaa xusid mudan Mashruucii Iskaa Wax u Qabso oo muddo
                10 sano ka badan dalka si fiican uga taaba qaaday waxna laga dheefay,
                mashruucii bacaad celinta ee degmada Marka Shalambood oo sida runtaa
                hawshii laga qabtay meel mar noqotey, mashruucii beerista bariiska
                Jawhar iyo Mugaambo oo heer fiican maraayey, mashruucii biya xireenka
                iyo beeraha bariiska ee Faanoole oo rag ku dhabar beelay oo boqolaal
                malyanna ku baxday ilaa labaatan kun oo qof ka shaqeynaayey, hase
                ahaatee nasiib darro markuu gaba gabo maraayey cagta la mariyey,
                mashruucii horumarinta Baay, waxaa kaloo xusid mudan mashruucii biya
                xireenka Baardheere ee horumarinta dooxada Jubba oo diraasaddiisii
                dhammaatay oo sida khubaradu sheegtayna hadduu hirgalo Soomaaliya
                saboolnimada ka bixi lahayd.</p>
            <p>Badbaadinta iyo dejintii dadkii abaartii daba dheer ku tabaaloobay ee
                Danwadaagaha in kastoo raridoodii ay ka fiicnayd in deegaankoodii lagu
                dhaqaaleeyo, waxaa kaloo xusid gaara leh, xeryihii qaxootigii faraha
                badnaa ee dalka Itoobiya ka soo jabay markii dagaalku ka dhex qarxay
                Soomaaliya iyo Itoobiya, shan gobol oo ka mid ah gobolada Soomaaliya ee
                kala ahaa Waqooyi Galbeed (Hargeysa), Awdal, Hiiraan, Gedo iyo
                Shabeelaha Hoose, waxaa ka oodnaa 35 xero qaxooti oo ay deganaayeen dad
                hal malyan ka badan. Noloshooda, xannaanadooda, nidaamkooda, nabad
                gelyadooda iyo maamulkoodaba dawladda Soomaaliya ayaa gacanta ku haysay,
                hay’adaha samafallada iyo deeqaha gargaarada ayaa quudinaayey, dhac iyo
                jid gooyo iyo wax dhibaata ahna kama jirin. Joojintii ka ganacsiga iyo
                beerista qaadka oo dadka dhibaata weyn ku hayey, welina kusii haya.</p>
            <p>Si kastaba horumarkaa dadka qaarkiis ha u arkeene, waxaa marag ma
                doonta ahaa oo aan dood iyo asaraartanna midna laga oogi karin 17kii
                sano ee u dhaxeeyey 1970kii ilaa 1986kii oo dawladdii Kacaanka la baxday
                dalka Soomaaliya majaraha u haysay in ay guud ahaan waxyaaba badan oo
                horumar dhinac kasta ah la gaaray.</p>
            <p>1984kii annagoo koox cilmi baaris ah waxaanu socod ku soo maray dhowr
                magaalo oo dalalka Carabta ka mid ah sida Sucuudiga, Kuweyd, Ciraaq iyo
                Masar. Markaan isu eegnay xoolaha yaal suuqyada bacadlayaasha Hargeysa,
                Muqdisho iyo Burco iyo xoolaha yaal suuqyada bacadlayaasha Jidda,
                Riyaad, Baqdaad, Kuweyd iyo Qaahira, aragtidayadii waxaa heer sarreeyey
                boqolkiiba-20 iyo in ka badan kuwa Soomaaliya yaal.</p>
            <p>Hase ahaatee 1986kii wixii ka dambeeyey shaki kuma jiro in awoodii
                dawladdu liicday oo maamulkii qalooc iyo khaladaad fara badani galay,
                eex qabiil, nin tooxsi iyo nidaam xumo, ay mas’uul ka ahaayeen raggii
                maamulka dawladda hayey iyo kuwii loo xilsaaray in ay majaraha
                siyaasadda, dhaqaalaha iyo bulshada dalka raawisaan, gaar ahaan kuwii
                goobaha dhaqaalaha dalka tiirka u ahaa loo dhiibay oo lagu aaminay, bal
                in ay wax qabtaan daayee nin waliba wuxuu u tafa xaytay siduu hantida
                ummadda u boobi lahaa ama u leexsan lahaa. Gabay uu mariyey Xaaji Aadan
                Afqallooc waxaa tuducyadiisa ka mid ahaa:</p>
            <p>Ninba tiginka meeshuu dhibaday taabka ku adkeeye<br />
                Waashmaan koley tahay ninkii taabay meel dheregye.</p>
            <p>Sida runtaa Soomaalidu waxay aad u badisaa xanta iyo xasaradda,
                sideetanaadkii iyo sagaashanaadkii waxaa lagu kaftami jirey markii
                dhaqaalaha laga haasaawaayo ama la isku xifaaleynaayo, “Hantida dawladda
                iska dhaafe reer ahaan Soomaalida yaa ugu hodansan? Qabiilka Habargidir,
                gaar ahaan jilibka Sacad. Yaa ku xiga? Waxaa ku xiga Abgaal, waayo?
                Iyagaa aasaaska dhaqaalaha Muqdisho haysta. Yaa ku xiga? Waxaa ku xiga
                Murursade, waxaa ku xiga Mareexaan. Maya, maya, ma waxaad aragtay
                guryaha quruxda badan iyo baabuurta cad cad? Waxaa ka hodansan Isaaq,
                waxaana ku xiga Mareexaan, saaxiib waddanka war uma haysid, dhaqaalaha
                Soomaaliya waxaa gacanta ku haya uguna hodansan dadka Gibilcadkaa sida
                Carabta, Bakistaaniyiinta, Hindida, reer Xamarka, reer Baraawe iyo dadka
                la dhaqma oo ay isku dabeecadda yihiin.” Si kastaba xoolaha iyo
                tanaadnimada ha loo kala haysto ama ha laysugu faanee, waxaa hubaal ahaa
                oo aan muran iyo asaraartan ka jirin, dhammaadkii 1985kii markii
                dagaalada qabiil qarxeen in waddanka Soomaaliya dhaqaaluhu dhinac kasta
                hodan ka ahaa.</p>
            <p>Hase yeeshee taasi dad uma muuqan barwaaqadaa iyo hodantinimadaa
                dalka ka muuqatay looma jeedin, kalsoonina laguma qabin, ee waxaa loo
                jeeday xukun jacayl iyo madaxtinimo doon iyo balaaya kale oo baraaraha
                baabi’isay. Xikmadda Ilaah ummaddiisa ku maamulo waxaa ka mid ah, mar
                haddii nimcadii la siiyey Eebbe uga xamdi naqaan Ilaaha Weyn iyo
                Rasuulkiisana addeecaan in aan dhibaato, cabsi, gaajo iyo faqri lagu
                ridin, hase ahaatee markii ay nimcadii Eebbe siiyey ay ku kibraan, waxaa
                lagu abaal mariyaa oo nimcadii ay haysteen loogu bedelaa gaajo, faqri,
                cabsi, cudur iyo dhibaato, sida Ilaahay ku sheegay Quraanka Kariimkaa
                suuradda 16aad aayadda 112aad:</p>
            <p>“Ilaah wuxuu maahmaah iyo tusaale wanaagsan idiinka dhigay magaalo
                nabadgelyo iyo xasilooni ku sugneyd oo irsaaqadda iyo khayraadkuna uga
                yimaadaan meel kasta [miyi iyo magaalo] ka dibna markay nimcadii Ilaahay
                siiyey [ku kibirto] ku kufriday waxa Ilaahay dhadhansiiyaa gaajada
                kharaarkeeda, cabsi iyo baqdin xasilooni darro oo [nimcadii ay qabeen
                loogu bedelay] xumaantii ay samaynaayeen daraadeed.”</p>
            <p>Sidoo kale Ilaahay wuxuu ku sheegay kor ahaaye Quraanka Kariimkaa
                suuradda 2aad aayadaha 155aad iyo 156aad:</p>
            <p>“Waxaa la idinku itixaanaayaa ama la idinku jarribaayaa waxyaabo ay
                ka mid yihiin cabsi, baqdin, gaajo iyo xoola yaraan, dhimasho iyo geeri
                badan iyo beeraha oo miruhu ka yaraadaan, [Rasuulkii Ilaahow wax
                wanaagsan] ugu bishaarey [Janno] kuwa sabirka badan oo haddii dhibaato
                ku dhacdo oranaaya annaga Ilaah baa na leh oo xaggiisaanu jeer dambe u
                noqonaynaa.”</p>
            <p>Sidoo kale wuxuu Ilaah ku sheegay kor ahaaye Quraanka Kariimkaa
                suuradda 13aad aayadda 112aad:</p>
            <p>“Qolo [qoom] ama qaran Ilaahay ma dooriyo, kamana suuliyo nimco,
                barwaaqo, caafimaad iyo sarreedada adduun kuwa haysta haddeyaan iyagu
                iska doorin waxay ku sugan yihiin oo barwaaqo iyo baraare ah, oo ayan
                kibrin, dulmi, xumaan iyo xad gudub ku kicin.”</p>
            <p>Waaya arag gabyaa ah ayaa wuxuu yiri:</p>
            <p>Ninkii koob nimcaa fiiqsadee kadin irmaan maalay<br />
                In uu karuurka qubo horey kaafka* ugu tiile<br />
                Raggoow kibirka waa lagu kufaa kaa halaga ogaado.</p>
            <p>*Kaafka wuxuu ula jeedaa Kitaabka Quraanka.</p>
            <p>Haddaba, su’aashii ahayd halkee maanta Soomaaliya joogtaa? Jawaabtu
                kama foga ama waa la mid ninkii dhibaatada, silica iyo darxumada
                adduunka ku haysata ka door bidey in samada guudkeeda iyo godkii Aakhiro
                mid uun la geeyo dabadeedna gabaygaan ku yiri:</p>
            <p>Ilaahoow geyiga Aakhiro iyo samada guudkeeda<br />
                Mid uun bay galadi noo ahayd inaad na geysaaye<br />
                Goodaadda dhexe waa halkaan galabtay joognaaye.</p>
            <h3 id="maxaa-sababay-masiibadii-soomaaliya-ku-habsatay">Maxaa Sababay
                Masiibadii Soomaaliya ku Habsatay?</h3>
            <p>Waayadaan dambe waxaa si toos ah la isu waydiinaayaa, maxaa sababay
                musiibada Soomaaliya ku habsatey oo dal iyo dawlad iyo dadkaba
                baabi’isey?</p>
            <p>Haddaan aqoontayada gaaban siday nala tahay su’aashaa uga jawaabno
                waxaa laga labaa in jawaabtu dadka qaarkiis ay si kale la tahay, waayo?
                Waa su’aal guda wayn oo jawaabteedu xeel dheer tahay, waa adag tahay si
                guuldarradii dhacday sababtii keentay loogu heshiiyaa, hase yeeshee
                waxaa heshiis lagu yahay wixii dhacaa xumaan iyo samaan mid kasta ha
                ahaatee in ay leedahay sababa horseed u ah. Abwaan Soomaalidii hore ka
                mid ahaa oo xikmad iyo waaya aragnimo loo ogyahay ayaa waxaa la
                waydiiyey geela qiimihiisa, wax tarkiisa iyo sinnaadkiisa, markuu
                kasmada uu geela u leeyahay iyo aqoontiisa la kaashaday wuxuu yiri,
                “Geel nin sidaaba dhigee, nin solaaba gubtee, nin sinaaba dambaabee.”
                Hadaba xikmadaa waxaan uga jeednaa masiibadii Soomaaliya ka dhacday
                ninkii ka hadlaaba waa ku wareeraayaa, waayo? Waa qof dhiiqa cagaha la
                galay.</p>
            <p>Haddaba siday nala tahay masiibada Soomaaliya ku habsatey sababaha
                asalka u ahaa la oran karo waa ciqaab ka dhalatay dulmi la galay ama
                imtixaan dadka sabirkiisa Eebbe ku tijaabinaayo. Waxaan ka soo qaadnay
                afar qodob oo kala ah:</p>
            <ul>
                <li>
                    <p>Jahli ummadda Soomaalida daboolay,</p>
                </li>
                <li>
                    <p>Qabiilka oo ah cudur wax halaaga,</p>
                </li>
                <li>
                    <p>Xukun doon qabiil iyo qorey iyo qaad adeegsaday, iyo</p>
                </li>
                <li>
                    <p>Caro iyo ciqaab xagga Eebbe ka timid.</p>
                </li>
            </ul>
            <p>Aan isku dayno in aan si xikmad iyo caqli gal ah u faalayno sidey
                masiibadu Soomaaliya ugu baahdey anagoo ka duulayna sababahaas
                afartaa.</p>
            <h4 id="jaahilnimo-soomaalida-dabooshay">Jaahilnimo Soomaalida
                Dabooshay</h4>
            <p>Haddaba intaynaan faallada hoos ugu gonda degin aan taariikh gaaban
                ka xusno heerka reer miyiga iyo reer magaalku kala joogaan. Sida
                suugaanta iyo taariikh dhaqameedka Soomaalidu caddeynaayaan hab
                nololeedka ummadda Soomaalidu wuxuu ku salaysnaa laba degaan oo kala
                ahaa: reer miyi reer guuraa ah iyo reer magaal ma guurta ah, oo mid
                walba leeyahay hab nololeed iyo hab dhaqan u gooni ah.</p>
            <p>Reer magaal ma guurta ah oo dhaqankiisu ku dhisan yahay ganacsi,
                tacabka beeraha, jillaab iyo kalluumaysi iyo waxyaabaha badaha laga helo
                sida cambarka, luulka, daanadda iyo wixii la mid ah.</p>
            <p>Reer baadiye xoola dhaqata ah oo xilliga guga iyo xilliga dayrta
                hadba meeshii roobku ka da’o u guura, xilliga jiilaalkaana meeshii biyo
                iyo baad leh u hayaama. Sida runtaa Soomaalida tirakoob sax ah laguma
                samayn inta reer miyiga ah iyo inta reer magaalka ah, wixii la sheegaaba
                waa qiyaas aan rasmi ahayn, hase yeeshee 1960kii markay Soomaalidu
                gobanimada qaadatay reer guuraaga baadiyaha dega waxaa lagu qiyaasay
                boqolkiiba-80 reer magaalka rasmiga ahna waxaa lagu qiyaasay
                boqolkiiba-20.</p>
            <p>1974kii reer guuraaga waxaa lagu qiyaasay boqolkiiba-70, reer
                magaalkana waxaa lagu qiyaasay boqlkiiba-30, hase yeeshee waxaa jira dad
                badan oo miyiga iyo magaalada labadaba degaan oo dhaqaale ku lahaa.
                Taliskii Kacaanka ee 21 sano dalka Soomaaliya maamulaayey waxaa
                siyaasaddiisa arrimaha gudaha ka mid ahaa in dadka miyiga ku nool ee
                reer guuraaga ah magaalooyinka iyo tuulooyinka la dejiyo laguna
                dhiirigeliyo in ay tacabka beeraha iyo kalluumeysiga bartaan, hase
                yeeshee talada laguma darin in reer miyiga iyo reer magaalku kala
                leeyihiin hab nololeed kala fog oo aan ilbaxnimadoodu si fudud isu
                dhexgeli karin oo dhaqaale badan iyo hawl ballaaran u baahan, lama
                tixgelin maahmaahdii Soomaalida ee ahayd dhar magaalo inta la qaataa waa
                dhowdahay, dhal magaalo inta la noqdaana waa dheer tahay.</p>
            <p>Sannadkii 1974kii iyo 1975kii markii gobolada waqooyi iyo gobolada
                dhexe abbaartii la baxday Dabadheer saamaysay, waxaa baadiyaha laga soo
                raray dad rubuc malyuun ka badan, waxaa la dejiyey dhulka tacabka
                beeraha ku habboon iyo xeebaha laga kalluumaysto, waxaa lagu magacaabay
                Danwadaag, xilligaa wixii ka dambeeyey dad badan baa miyiga ka soo
                guuray oo kuwaa soo hiyi raacay oo magaalooyinka iyo tuulooyinka degay,
                gaar ahaan magaalo madaxda Muqdisho, dadka reer guuraaga ah ee miyiga ka
                imaanaayey in gacanta loo haadiyo mooyee dhul ay degaan looma asteyn wax
                qorsha ahna looma samayn, taasina waxay keentay:</p>
            <ul>
                <li>in dadkii tiradii ka batay oo meel la kala dego la waayey,</li>
                <li>in magaalooyinka waaweyn aad loo degey, gaar ahaan caasimndda
                    Muqdisho, Hargeysa, Burca, Kismaayo, Baydhabo, Beledweyne iyo
                    Gaalkacyo,</li>
                <li>in goboladii kale ee dalka la halmaamay oo mashaariicdii wax soo
                    saarka iyo horumarkii waddanku Muqdisho iyo gobolada wabigu maro oo
                    keliya lagu koobay.</li>
            </ul>
            <p>Hadaba sida runtaa dadka reer guuraaga ahi ma samayaan hannaan
                siyaasadeed iyo horumar dhaqaale iyo ilbaxnimo bulsho oo ka duwan habka
                ay ku nool yihiin. Hase yeeshee suugaanta iyo murtida Soomaalidu guud
                ahaan waxay salka ku hayaan dhaqankii reer miyiga, in kastoo waayadaan
                dambe maamulkooda siyaasadeed iyo baahidooda dhaqaale ku xirnayd reer
                magaalka.</p>
            <p>Sida runtaa reer magaalka iyo reer miyigu waxay kala qabaan laba qab
                oo kala fog, qola waliba waxay isu haysataa inay iyadu mudnaanta
                leedahay, dadka reer baadiyuhu reer magaalka waxay u arkaan dad aan
                hawlkar ahayn, shaqada reer magaalku qabtaana waxay u arkaan shaqa
                liidata, sidoo kale reer miyigu markay reer magaalka arkaan waa ka
                saniyaan, waxaad moodaa in ay cuqdad ka qabaan dhaqankooda iyo
                noloshooda ka duwan. Reer miyiga waxay la tahay in reer magaalku is kala
                weyn yahay oo reer miyiga yasaayaan, dadka reer magaalka ahi dadka reer
                miyigaa waxay u arkaan badow aan wax aqoon, galti ilbaxnimada iyo
                xaddaaradda neceb, sidaa awgeed reer baadiyaha iyo reer magaalka waxaa
                ka dhexeeya xinif colaadeed iyo cadaawad dabiici ah sida dagaalladii
                samaankaan dhacay laga arkay.</p>
            <p>1988kii reer guuraaga waxaa iagu qiyaasay boqolkiiba-60, reer
                magaalkana waxaa lagu qiyaasay boqolkiiba-40, hadaba ayadoo shacbiga
                lagu hoggaaminaayey mabda’ii Hantiwadaaga oo aan diin iyo dhaqan midna
                aqoonsanayn, waxaa buunka loogu yeeriyey “Soomaaliya waa dal Hantiwadaag
                ah, dhul la kala sheegto iyo dhaqan la kala soocaa midna ma jiro,
                dhabuhu waa mid kaliya,” taasna waxaa ka dhashay in dadkii beled iyo
                baadiye is dhexgalay, dhaqankii miyiga iyo dhaqankii magaaladu is
                jiiraan, rag iyo haween, carruur iyo waayeel la is dhexyaaco, dugsiyadii
                waxbarashada, garoomadii cayaaraha, golayaasha dadweynaha iyo goobaha
                lagu kulmo, gabdhihii iyo wiilashii la is dhex jibaaxo halkaasna waxaa
                ka dhashay:</p>
            <ul>
                <li>in wax waliba noqdaan hortaa banaan,</li>
                <li>in fasahaadkii iyo xishood la’aantii xad dhaaf noqdaan,</li>
                <li>in dhaqankii hufnaa iyo asluubtii wanaagsanayd laga tegey,</li>
                <li>in meeshii laga baran lahaa diinta Islaamka iyo tacliinta
                    mustaqbalka qofka iyo qaranka wax tarka u leh, loo leexday shirar aan
                    macno lahayn iyo khudbado aan milga lahayn, cayaaro dhalanteed ah oo aan
                    qiima lahayn, daawasho filimo silloon oo ku habaysan dhaqama shisheeye
                    iyo daawasho riwaayado iyo maadeysyo iyo dhegeysi muusik iyo heesa
                    habeenkii lagu caweeyo.</li>
            </ul>
            <p>Dadka qaarkii waxay yiraahdeen waxaanu nahay ummad sabool ah oo
                qooqday, sidaana waxaa noogu wacnaa jahliga iyo aqoondarada shacbiga
                daboolay iyo ilbaxnimada la sheego oo sidaas loo fahmay. Sida runtaana
                arrimahaas dawladda Kacaanka ayaa dhiiri gelinaysay.</p>
            <h5 id="boobka-iyo-xatooyada-hantida-qaranka">Boobka iyo Xatooyada
                Hantida Qaranka</h5>
            <p>Sidaan horay u soo sheegnay 1986kii wixii ka dambeeyey taliskii
                Kacaanka waxaa laga dareemay xukun jilicsan iyo awood baahsan, waxaa
                laga helay irrido bannaan oo laga weeraro, waxaa tartan loo galay qofba
                meeluu ka gaaraba boobka iyo xatooyada xoolaha qaranka, mid qarsada, mid
                xada, mid leexsada, iyo mid bareer u qaata, waxaa afka loo dhigtay wixii
                dhaqaale ahaa oo waddanka gudihiisa ka soo baxaayey iyo wixii mucaawino
                ahaa ee laga helay dawladaha shisheeye ee deeqaha bixiya iyo hay’adaha
                caalamiga ah ee kaalma ahaa, waxaad moodaa in lagu heshiiyey oo lagu
                ballamay in hantida qaranka la kala saanyoodo oo aan waxba la dhaafin,
                waxaa si xad dhaaf ah u faafay musuqmaasuqii iyo wax is dhaafintii iyo
                been abuurkii, kii wax booba ama wax xada waa lagu ammaanaa, kaan wax
                qaadanna waa la caayaa, iyadoo aan la eegin xoolaha la xadaayaa ma
                xalaal baa mise waa xaaraan, culimada diinta Islaamka hantida qaranka
                waxay kala mid dhigeen xoolaha agoonta, in si gaar ah loogu tagri
                falaana ma bannaana oo waa xaaraan cad.</p>
            <h5 id="tartan-iyo-isugu-faan">Tartan iyo Isugu Faan</h5>
            <p>Madaxdii dawladda, Golihii Shacbiga oo loo yiqiin Golaha Sacabka,
                golihii wasaaradaha, hormuudyadii maamulka kala duwan ee dawladda,
                saraakiisha ciidamada, mas’uuliyiinta gobolada, degmooyinka iyo
                dawladaha hoose, waxaa dhexmaray tartan iyo orod isugu faan ah, nin
                waliba hantidii qaranka ee uu jeebabka ku shubtay wuxuu ka dhistay daar
                weyn oo laba dabaq ama saddex dabaq ka kooban oo qaarkood naqshadooda
                laga soo hindisay dalalka dibadda. Ma aragtay daaraha quruxda badnaa ee
                is barbar yaal oo laga dhisay xaafadaha daafaha magaalada Muqdisho oo
                dadweynuhu u bixiyey Booli Qaran? Waxaa la yaab lahaa, markii la yiri
                daarahaas shisheeye doolar bixiya mooyee cid kale laga kireyn maayo, qof
                kasta oo meel shaqaale ka ahaa ama meel madax ka ahaa, gaar ahaan kuwii
                goobaha ilaha dhaqaalaha joogay wuxuu dadaal u galay in uu hanti gaar
                ahaaneed yeesho, waxaa kaloo dhacday isugu faan in beero laga tacbado
                dhulka biyaha wabiyadu maraan oo nooc kasta oo geed mirood ah lagu
                abuuray oo maalmaha nasashada dalxiis iyo tamashle lagu tago, ninkay u
                suura gashaba wuxuu iibsaday baabuur kala nooc ah oo lagu dakeyo hadba
                nooca cusub ee sanadkaa soo baxa qiima kasta ha gaaree. Ma maqashay
                heesta la baxday Laankaruusar iyo Saboolnimada Soomaaliya meeris ka mid
                ah:</p>
            <p>Gurigoo mugdiya biyuhuna go’een soo bari galley<br />
                Gaari raaxa lihiyo Laankaruusar gado<br />
                Guuxeeda mood gob inaad ku tahay Geeska Afrikow!</p>
            <p>Waxaa kaloo dhacday in si xad dhaaf ah dalxiis iyo tamashle loo tegi
                jirey dalalka dibadda gaar ahaan Yurub iyo Ameerika, nin kastaa oo goob
                mas’uul ka ahaa ama xigtada madaxweynaha ahaa isaga iyo qoyskiisu
                sannadkii laba ama saddex jeer bay dibadaha u dhoofi jireen iyagoo
                marmarsiinya ka dhiganaaya baaris caafimaad, isdaaweyn ama nasasho ama
                hawl dibadeed. Kharashka dhoofka iyo sahayda safarka waxaa laga siiyaa
                miisaaniyadda dawladda ama waxay ku dhoofaan xoolahay leexsadeen.</p>
            <p>Waxaan xusuustaa 1989kii annagoo joogna meel tuula ah, hadal uu yiri
                injineer Shiineys ah, oo madax ka ahaa shirkad Shiina ah oo waddada
                Afgooye iyo Baydhabo isku xirta samaynaysay, malaha shirkadda waa la
                dhacay oo waxaa laga xaday shidaalkii, lugihii baabuurta, sibirkii,
                raashinkii, foostooyinkii daamurku ku jirey, alaabtii shaqada, qalabkii
                dayactirka, lacagtii kharashkana waa laga leexsaday shaqadiina waa
                joogsatay, shirkaddii oo carar ah iyagoo goor subax ah guuraaya oo
                baabuurtii la raraayo ayaa dadkii tuulada deganaa kusoo xoomay, nin baa
                wuxuu yiri, “Ma guurteen?” “Haa.” Markaasuu yiri, “Goormaad soo
                noqonaysaan?” Injineer meesha madaxda ka ahaa wuxuu ugu jawaabay,
                “Goortii dalkaan dadkii lahaa yimaado ayaan soo noqonaynaa.”</p>
            <h5 id="xasad-iyo-iimaan-laaan">Xasad iyo Iimaan La’aan</h5>
            <p>Dadkii xasad iyo iimaan la’aan baa saabatey, waxaa laga qaaday
                dulqaadkii, qaneecadii iyo kalsoonidii Eebbe, qofka hodanka ah oo
                xoolaha leh waxay la tahay in aanu waxba haysan kan saboolka ahina
                qaneeca iyo kalsooni ma laha, waxaa la arkay taajirro fara badan oo
                xoolaha bakhaaradooda yaali ama lacagta ay haystaan ka badan tahay
                boqolaal malyuun oo midba leeyahay waxba ma haysto oo amaah baan u
                baahnahay, ganacsigii iyo iibkii nooc kasta ha ahaadee waa la khalday,
                miisaankii waa la dhimay, caanihii waa la barxay, malabkii sonkor iyo
                timir baa lagu qasay, daawadii dhacday baa taariikh cusub lagu qoray,
                raashinkii dhacay iyo kii cusbaa baa laysku daray, sidaas oo kale ayaa
                wax walba loo bedeley. Miyi iyo magaalaba dadka qalbigoodii waxaa laga
                suuliyey naxariistii iyo raxmadii, waxaa la waayey qof qof kale u
                gargaara xataa qoyska dhibaatadu haysato kan deriska la ahi eegi maayo,
                walaalihii baa kala tegey saaxiibadii baa is nacay, xididkii baa kala
                duday, qaraabadii baa kala eedowday, waxtarkii baa galbaday, dadkii
                shalayto wadayaalka iyo wax wadaaga ahaa baa colloobay oo shaydaan dhex
                galay, dadka midba midka kaluu birta u lisanaayaa.</p>
            <p>Ummaddii jaahwareer baa ku dhacay, waxaad mooddaa in dadka miyirkii
                iyo maskaxdii laga qaaday ama maankoodii la dooriyey. Haddaad qofka la
                hadasho ama wax weydiisid adiguu kula yaabaa, waxaad moodaa in qofku uu
                ciil qabo. Haddaad doonto qof dukaan jooga in aad wax ka iibsato ama
                waxaa ma haysaa tiraahdo ama xafiis tagto, lagama yaabo in uu jawaab
                toosan ku siiyo ama si wanaagsan kuula hadlo. Dadka saburkii, dulqaadkii
                iyo kalsoonidii Eebbe ayaa ka luntay, walwal iyo walbahaar baa lagu
                riday. Niyad xumo, feker iyo baqdin baa shaydaan ku abuuray. Subax iyo
                galab belo iyo baas baa la sheegayey, meeshii kheyr iyo samaan laga
                afaali jirey shar iyo xumaan baa laga saadinaayaa.</p>
            <h5 id="dayaca-iyo-dhaqaala-xumaanta-xoolaha">Dayaca iyo Dhaqaala
                Xumaanta Xoolaha</h5>
            <p>Intaasoo dhan waxaa ka murugo badnaa sida foolxumada leh oo hantidii
                ummadda loo baabi’iyey ama xoolihii noolaa loo dayacay ama gaadiidka
                nafleyda ahaa ee lagu shaqaysto la ciqaabay, sida awrta, dibida,
                buquulka iyo dameeraha, inta waxayan qaadi karin loo saaro baa si
                naxariis darro ah ul loogu garaacaa, iyagoo aan loo tureyn, qofkaad ka
                daa ku tiraahdo adiguu kula diriraa. Sidoo kale xoolaha dhoofka loo wado
                ama kuwa la qalaayo iyo kuwa caanaha laga maalo (caana teelka) inta
                biyihii iyo baadkii laga ooday ama laga xiray oo aan dhaqaalahooda dan
                laga lahayn. Waxaa kaloo la yaab iyo naxdin lahaa inta boqolaal digaag
                ah xarka lagu xirxiro baa baabuur bas ah dushiisa kore la saaro oo lagu
                safriyaa iyadoo qorraxda iyo dabaysha, harraadka iyo gaajada aan laga
                daryeelayn, kuwii soo safriyeyna intay dayaceen bay waliba yiraahdaan,
                “Waa wada dhinteen, waa ku khasaaray.” Gabood falkaasna wuxuu ka mid
                yahay umuuraha ciqaabta Eebbe lagu mutaysto.</p>
            <p>Fiiro gaar ah: Inta aan soo sheegnay waxaa ka murugo weyn kana xanuun
                badnaa dadkii Soomaalida ahaa oo shucuurtii waddaninimo laga qaaday,
                xishoodkii iyo asluubtuna laga suuliyey, jahli daboolay dartii.</p>
            <h4 id="qabiilku-waa-cudur-wax-halaaga">Qabiilku Waa Cudur Wax
                Halaaga</h4>
            <p>Qabiilku waa cudur dadka maskaxda iyo qalbiga ka gala, xumaanta u
                horseeda wanaagana ka indhasaaba. Qabiilku waa cudurka asalka u ah
                qaraaba-kiilka, eexda, xasadka iyo kala godobsiga dadka. Qabiilku waa
                cudurka Soomaaliya kala gaabiyey oo gablanka wiil la’aaneed, jabka iyo
                guuldarada xanuunka badan leh baday. Qabiilku waa cudurka Soomaaliya dib
                u dhaca u keenay, dawladahay qaranimada mar wada qaateenna ka reebay.
                Qabiilku waa cudurka sababay in Soomaalidu qarnigaan 20aad ku sagootido
                dawlad la’aan, qoomamo iyo uur-ku-taalo. Qabiilku waa cudurka dhigay
                goobta bannaan iyo gegida ceebeed oo ay maanta caalamka ka joogto iyo
                gabaahiirta bannaan oo ay tuban tahay. Qabiilku waa cudurka dagaalkii
                dabada dheeraaday oo dalkii iyo dadkiiba gubey sababta u ahaa, markii
                qabiil waliba u tafa xaytey in uu qabiilka ay is hayaan cirib tiro.
                Qabiilku waa cudurka abuuray nacaybka gaaray heerkii ugu xumaa ilaa
                carruurtii da’ yarta ahayd lagu ababiyey ama lagu tababaray in ay
                carruurta reer hebel laayaan. Qabiilku waa cudurka iyo xeeladaha
                gumaysigu ugu gabado ummadaha isku dirkeeda iyo kala qaybinteeda.
                Qabiilku waa cudurka Soomaalida carada Ilaahay adduunka ugu keenay
                Aakhirana ay cadaabkii ku geli doonaan.</p>
            <p>Qoladii Ilaahay halligaayo wax uun baa sabab looga dhigaa oo loogu
                magac bixiyaa, hadaba Soomaaliya qabiil baa lagu rogaayaa oo lagu
                halligaayaa, haddaan Ilaaha awooda badani Soomaalida qabyaalada ka
                saarin waxay halis u tahay in ay baaba’do.</p>
            <p>Gabaygaan soo socda oo qabiilka xumaantiisa tilmaan ka bixinaya
                dadkana uga digaaya xumaanta uu leeyahay waxaa mariyey Nuux Siciid Naxar
                oo ku dhashay gobolka Bari degmada Caluula. Gabayga wuxuu ku magaacay
                Wahan Qabiil Baa Leh. Waa dardaaran iyo digniin, wuxuu tusaale waafiya
                ka bixinaayaa xasadka iyo cadaawadda, naca iyo nacaybka, mashaakilka iyo
                dhibaatada qabiilku shacbiga dhexdiisa ka abuuro iyo sida qabiilku qofka
                u dhaxalsiiyo isla hadal murugo iyo uur-ku-taalo iyo in qofku cabsida
                Eebbe ka fogaado, gabayganna wuxuu ku soo gabagabeeyey tafaraaruq iyo
                kala tag iyo fool xuma qabiil baa leh, midnimo iyo wada jir iyo iskaashi
                baa wanaag iyo nolol fiican leh. Wuxuu yiri:</p>
            <p>Waqtaan gaaray oday waaya araga lagu wareystaaye<br />
                Waddadaan hayaa oo xaggaa layga wacayaaye<br />
                Wehel laawihii baan u kici waajibka ahaaye<br />
                Wanaag iyo xumaan waxaan dhigtaa hoo war lay orane<br />
                Waabtaan ku noolaa kolkuu iga walwaalaayo<br />
                Waqti ay ahaan iyo ma ogi goorta lay wadiye<br />
                Wed bay sugi midaan adduun waxar ku reebayne<br />
                Wax ma garato Soomaali baan weedhan sii orane<br />
                Waa iga dardaarane murtaan idin waraabsiine<br />
                Waraaq igaga qora waxaan hayaa sheeka waafiya’e<br />
                Walbahaar kulayl xaasidnimo, wahan* qabiil baa leh<br />
                Wiswis iyo walaac weel engegan, wahan qabiil baa leh<br />
                Wax la’aan adduun iyo faqriga, wahan qabiil baa leh<br />
                Wadaad guurayoo cida Muslima weerar ku ekeeya<br />
                Oo waajibkiisa ka tegay, wahan qabiil baa leh<br />
                Waxyaalaha gumaystuhu ku yimi, wahan qabiil baa leh<br />
                Waddada Naarta lagu aadiyo, wahan qabiil baa leh<br />
                Waddan ololaya walaalaha is layaan, wahan qabiil baa leh<br />
                Wiil uu abtigii dooxayiyo, wahan qabiil baa leh<br />
                Waagii baryaba oh iyo way, wahan qabiil baa leh<br />
                Waji kaa jiroo kula jiraa, wahan qabiil baa leh<br />
                Wax-ma-tare wax-tare xamanayiyo, wahan qabiil baa leh<br />
                Wacad been ahoo laysu maraa, wahan qabiil baa leh<br />
                Waxash iyo jasaar niman dhistiyo, wahan qabiil baa leh<br />
                Warac meel cidlaa looga tago, wahan qabiil baa leh<br />
                Warshada cudurka faafa ka baxo, wahan qabiil baa leh<br />
                Wedka calanka waabaaya suna, wahan qabiil baa leh<br />
                Wax kastoo xun Soomaaliyey, wahan qabiil baa leh<br />
                Wallee wadajir baa khayr leh iyo wadar ku noolaada.</p>
            <p>*Wahan: Hadal murugo iyo caloolyow.</p>
            <p>Meela kala duwan baanu qabiilka iyo dhibaatadiisa kaga hadalnay, bal
                gabaygaan aad u dhuuxa.</p>
            <h4 id="xukun-doon-qabiil-iyo-qoray-iyo-qaad-adeegsaday">Xukun-doon
                Qabiil iyo Qoray iyo Qaad Adeegsaday</h4>
            <h5 id="qabiil">Qabiil</h5>
            <p>Ammaanduulayaashii ololihii dagaaladii qabiil hormuudka ka ahaa ama
                ka qayb qaatay waxay ka mid ahaayeen jananadii iyo kornayladii loo
                tababaray in ay calanka dalka iyo dadkiisa cadowga ka difaacaan, hase
                ahaatee ayaan darro markay derajo sare gaareen oo baydi iyo barwaaqadii
                ka badatay oo ay qaadkii iyo khamradii ku wareereen, waxaa u laacay in
                ay madax saro noqdaan iyagoo maanka ku haya in ay yeeshaan kuraas iyo
                awood ballaaran oo ay sida Maxamad Siyaad wax ku xukumaan markay isaga
                kursiga ka tuuraan, taasi waxay ku kalliftay in ay marka hore qas iyo
                amar diido iyo hawl curyaamin abuuraan, markii la canaanto ama jaga laga
                bedelo ama shaqada laga eryo waddanka iskaga baxaan, dabadeedna
                qabaa’ilkii ay ka dhasheen taageero u doontaan gaar ahaan reer baadiyaha
                xoola dhaqatadaa oo sida badan qabyaaladda aad ugu dhega nugul aqoon ay
                maya ku yiraahdaanna aan lahayn.</p>
            <p>Markii xigayna waxay hab qabiil u dhexgaleen Ciidamada Qalabka Sida
                iyagoo jilib hoosaad iyo xigta sheegad ku beer laxawsanaaya, dhinaca
                kalena jaga sare iyo dhaqaale ku damac gelinaaya*, warxumo tashiilna
                dadka kula dhex wareegaaya, kama fekerin in Maxamad Siyaad oo taliye u
                ahaan jirey xukunka ku qabsaday awood milatari oo la qorsheeyey, hase
                ahaatee waxay ka fekereen oo keliya sidii ay kursi iyo awood ay wax ku
                xukumaan ku heli lahaayeen, kama fekerin in aan qabiil xukun iyo kursi
                lagu gaari karin.</p>
            <ul>
                <li>Aan dib u eegno jabhadii ugu horreeysay ee la baxday Es.Es.Dhii.Ef
                    sidii loo qaban qaabiyey iyo goboladii laga abaabulay, yaa ciidamadeedu
                    ka koobnaayeen? Majeerteen. Yaa ammaanduule ka ahaa? Ujeedadu maxay
                    tahay? Maxamad Siyaad kursiga ka qaada.</li>
                <li>Aan dib ugu noqono jabhadii labaad ee la magac baxday Es.En.Em sidii
                    loo aasaasay iyo goboladii laga abaabulay, yaa ciidamadeedu ahaayeen?
                    Isaaq. Yaa ammaanduule ka ahaa? Yaa dagaal gelinaayey? Ujeedadu maxay
                    ahayd? Maxamad Siyaad kursiga ka tuura.</li>
                <li>Aan dib u xasuusano jabhadii saddexaad ee la magac baxday Es.Bii.Em
                    gobolkee laga aasaasay? Yaa aasaasay? Ciidanku yey ka koobnaayeen?
                    Ogaadeen. Yaa ammaanduule ka ahaa? Ujeedadu maxay tahay? Maxamad Siyaad
                    kursiga ka rida. Aan mar kale dib u eegno jabhaddaa Es.Bii.Em, maxaa
                    khalkhalka geliyey? Anaa madax ah iyo anaa Kismaayo xukumaaya.</li>
                <li>Aan dib u fiirino jabhadii afraad ee la magac baxday Yuu.Es.Sii
                    goboladee laga aasaasay? Yaa aasaasay? Ciidamadeedu yey ka koobnaayeen?
                    Qabaa’ilka Hawiye. Ammaanduule yaa ka ahaa? Maxaa jabhadii Yuu.Es.Sii
                    laba garab u kala qaybiyey? Maxaase dagaalkii lagu hoobtay ee Muqdisho
                    ka dhacay sababay? Anaa madax ah iyo anaa caasimadda xukumaaya.</li>
            </ul>
            <p>Markii dagaalladii hab qabiil isu bedeleen, yaa duulaan ahaa oo wax
                weeraraayey? Yaase daafac ahaa oo wax iska celinaayey? Qabiil kasta yaa
                ammaanduule dagaal ka ahaa? Dagaalku muxuu ku salaysnaa? Anaa wax
                xukumaaya iyo xukunkaaga ma ogoli, 15kii jabhadood ee madaxdood
                golayaasha ku kulmaayeen ma mabda’a baa fikradahoodu ku dhisnaayeen mase
                qabiil iyo hab goboleed bay ku salaysnayd iyo malabsi xukun.</p>
            <h5 id="qoray">Qoray</h5>
            <p>1961kii ilaa 1990kii waddanka Soomaaliya waxaa si toos ah iyo si
                dadban loogu soo daldalaayey hubka ciidamadu ku dagaal galaan
                noocyadiisa kala duwan midka fudud iyo midka culus, hubkaas badankiisa
                waxaa laga keenay dawladihii Hantiwadaaga ahaa, gaar ahaan Midowgii
                Soofiyeeti. 1978kii wixii ka dambeeyeyna wuxuu ka imaanaayey Maraykanka
                iyo Talyaaniga. Dawladii Kacaanku hubkaas waxay u haysatay difaaceeda
                dibaddaa iyo kan gudaha.</p>
            <p>Khubarada ciidamada Xoogga Dalka Soomaaliyeed waxay ku sheekeysan
                jireen bakhaaradii kaydka ee ciidamada waxaa buuxiyey hubkii Waarso iyo
                hubkii Naato, ma laga yaabaa in hubkaas aakhirka Soomaalida isku gubo?
                Hase yeeshee markii dawladii dhacday hubkii waxaa albaabada u balaqay oo
                gurtay jananadii iyo saraakiishii lagu aaminey iyo qabaa’ilkii reer
                baadiyaha ahaa si ay reer magaalka iyo qabaa’ilka kale ugu laayaan,
                hubkaasi waa kan xukun doonka awooda ay mooryaanta ku hogaaminaayaan u
                yeelay, waayo? Haddaanu hubka helin waxba ma abaabuli kareen. 1994ka
                hubka Soomaalidu haysataa waxaa lagu qiyaasay laba malyan oo qori.</p>
            <h5 id="qaadka">Qaadka</h5>
            <p>Sida la hubo qaadku waa maandooriye qofka maskaxdiisa ku abuura damac
                iyo riya beenaad, dhiigiisana diiriya, qofka ku abuura fudeyd iyo
                nashaado aanu naftiisa xukumi karin, dareenka cabsida iyo xishoodkana ka
                suuliya saacadaha uu qofka jirkiisa ku jiro. Qaadku dagaaladii qabiil
                qayb weyn buu ka qaatay, waa maandooriyaha mooryaanta iyo da’yarta
                dagaal moogga ahayd lagu dagaal geliyey, qaadku waa masiibada ugu daran
                oo Soomaaliya halaaga u horseeday.</p>
            <p>Hadaba qabiilka iyo qorayga iyo qaadku waa sababta la hubo oo
                masiibadii Soomaaliya ku habsatay asalka u ahaa.</p>
            <h4 id="caro-iyo-ciqaab-eebbe">Caro iyo Ciqaab Eebbe</h4>
            <p>Soomaalidu markay gumaysigii ka baxday oo dawladnimo qaateen nabad
                iyo neecow qabowna heleen, halkii laga filaayey in ay nimcada Ilaahay
                ugu deeqay Eebbe uga xamdi naqaan diinta iyo sharciga Islaamka ku
                dhaqmaan gobanimadooda iyo sharaftooda adkeystaan, waxay Eebbe abaalgud
                uga dhigeen xasad, qabiil iyo fuxshi la falo kii ugu foolxumaa,
                Muslinimadii waxay noqotay wax afka laga sheegto ama dana siyaasadeed
                loo adeegsado oo aan aabaheed iyo camalfalkeedii dhabta ahaa lahayn.</p>
            <p>Waxaad moodaa in Soomaalidu diinta Islaamka u haysato in ay tahay wax
                sida qabiilka lagu abtirsado, waayo? Islaam bay sheeganaayaan isla
                markaana waxay faraha kula jiraan wixii diinta Islaamku ummadda ka
                reebtay, waxaa la yiraahdaa shacbiga Soomaalida boqolkiiba-100 waa
                Islaam hase yeeshee qarniga 20aad dabayaaqadiisa waxaa soo ifbaxay arrin
                taa ka duwan oo la oran karo malaha Soomaaliya wax Islaam rumaysani kama
                jiraan, hadday jiraanna waa yar yihiin, waayo? Diinta Islaamku waa
                dastuur samaawiya, oo Eebbe ummadda u soo dejiyey in ay ku dhaqmaan,
                isku xukumaan, hase yeeshee hab-ku-dhaqankii diinta Islaamka waa laga
                fogaaday.</p>
            <p>Sidaan horey u soo xusnay, dastuurkii u horreeyey ee Jamhuuriyadda
                Soomaaliya 1960kii degsatay qodobkiisa 1aad faqradiisa 3aad waxa lagu
                xusay “Diinta Islaamku waa diinta dawladda,” hase yeeshee dawladii wax
                ficil diimeed ah lagama arag. Taliskii Kacaanku wuxuu ummadda waajib
                kaga dhigay mabaadii’ khilaafsan diinta Islaamka. waxaa dalka ka dhacay
                xadgudub fara badan oo xagga diinta Islaamka iyo xagga xuquuqul insaanka
                labadaba. In kastoo waddanka ay ka jirtey dabayl colaadeed oo Shuuci
                nacayb ah, hadana wax ficil ah lagama muujin, muddadaa wixii ka
                dambeeyey sanadba sanadka ka dambeeya diintu waa ka sii dareysey
                dhammaan dadku wuxuu isku raacsan yahay 10kii sano xukuumaddii rayidka
                ahayd dalka Soomaaliya maamulaysay in wax qabadkeedu aad u yaraa hase
                ahaatee dadaal iyo niyad sami bey qabeen, dawladdii Kacaanka ee
                dimoqraadiyadda isku magacowday in kastoo ay cadaadis shacbiga ku haysay
                hadana waxaa hubaal ah in ay wax qabad muuqda oo aan been ahayn la
                timid, sidaas awgeed waxaa la qiray 30kii sano ee Soomaaliya gobanimada
                qaadatay gaar ahaan 21kii sano ee Kacaanku dalka maamulaayey waxaa la
                gaaray is bedel siyaasadeed iyo horuumar dhaqaale oo lixaad leh, hase
                ahaatee taa Eebbe laguma xamdiyin ee waa lagu kibrey.</p>
            <p>Haddaba waxaa carada Eebbe noogu dhacday markaan ka mahad niqi wayney
                barwaaqadii iyo raaxadii Eebbe Soomaalida siiyey, aan marag u soo
                qaadanno siduu Eebbe ku sheegay Quraanka Kariimkaa suuradda 20aad
                aayadda 81aad, Eebbe wuxuu ummaddiisa ku leeyahay, “Waxa wanaagsan oo
                aannu idin siinay [nicma ah] cuna hana ku qooqina [xadgudub iyo macsi ha
                samaynina] oo markaa ay idinku dhacdo caradaydii, ha oogaado ruuxii
                caradaydu ku dhacdaa in uu halaagsamaayo.”</p>
            <p>Haddaba su’aasha ina hortaal oo la isweydiinaayaa waxay tahay, maxaa
                Soomaalidu kasbatay oo ciqaabta iyo dhibaatada xanuunka badan ku
                muteysteen? Jawaabtuna siday nala tahay waa sidatan:</p>
            <ul>
                <li>diintii Islaamka hab-ku-dhaqankeedii waa laga fogaadey,</li>
                <li>Kitaabkii Quraanka Kariimka ahaa daaqaddaa laga tuuray,</li>
                <li>jidkii Sunnadii Rasuulkii suubanaa waa laga leexday,</li>
                <li>sharcigii Islaamka in lagu dhaqmo waa la quursaday,</li>
                <li>wixii waajib ahaa oo Eebbe ummaddiisa ku faral yeelay waa lagu
                    gabood falay.</li>
                <li>wax kasta oo ay diinta Islaamka ummadda ka reebtayna waa lagu
                    xadgudbey</li>
                <li>xaaraantii iyo xalaashii waa la kala sooci waayey, xoolihii boolida
                    ahaa baa la xalaashaday. Sow markaa in Eebbe qayb ciqaabtiisa ka mid ah
                    ku soo saaro maaha?</li>
                <li>sinadii baa la banaystay, waxaa loo bixiyey shukaansi iyo
                    baashaal,</li>
                <li>laaluushkii baa la qaatay, waxaa loo bixiyey hawl fududeyn, iyadoo
                    la gaarey heer inta qofka aan dambi lahayn la xiro ama la qafaalo lacag
                    lagu furto,</li>
                <li>khamrigii waa la waraabay, waxaa loo bixiyey biyaha kulul,</li>
                <li>qaadkii baa la baan kuusay, waxaa loo bixiyey qayil iyo
                    marqaan,</li>
                <li>daroogadii iyo maandooriye oo dhan baa hoostaa laga jiiday,</li>
                <li>khiyaanadii, beentii, xantii, dicaayaddii, ballan furkii, isku
                    dirkii, waxaa loo bixiyey siyaasad, falalkaas badankoodu Soomaalida
                    waxay ku noqdeen dhaqan noloshooda caadigaa ka mid ah.</li>
            </ul>
            <p>Haddaba falalkaas iyo ficiladaas Ilaaha Weyn oo awoodda iska leh iyo
                Rasuulkiisii suubanaa ummadda waa uga digeen, waxaa loo caddeeyey in ay
                adduunka ciqaab ku mudanaayaan Aakhirana cadaabkii ku geli doonaan, sida
                ku soo aroortay Kitaabka Quraanka Kariimkaa, suuradda 24aad aayadda
                36aad dhexdeeda Ilaaheen wuxuu ku yiri, “Haka digtoonaadaan kuwa diida
                ama khilaafa amarkii Nebiga [wuxuu faray] in ay adduunka belaayo ku
                dhacdo ama ay Aakhiro la kulmaan cadaab xanuun badan leh [oo lagu
                rido].”</p>
            <p>Haddaba mar haddii diinta Islaamka noqotay wax afka laga sheego oo
                aan camal falkeedii la hayn, mar haddii Kitaabkii Quraanka ahaa la
                quursaday, xaddiiskii Rasuulkii suubbanaa la beeniyey, mar haddii
                caddaaladdii noqotay laaluush iyo baayac-mushtari, mar haddii fuxshigii
                iyo sinadii iyo falaad xumadii xad dhaaftay, mar haddii wixii
                wanaagsanaa xumaan loo arkay, wixii xumaana wanaag loo arkay, marka
                wixii la filaa ama la dhawraa waa in Eebbe ciqaabtiisa qayb ka mid ah ku
                soo saaro, sidaa awgeed garsoorkii Eebbe wuxuu noqday Soomaalida in
                iyaga la isku ciqaabo, iyagoo aan meel kale lagaga imaan, si ay iyagu
                isu baabi’iyaan waxaa lagu saladay:</p>
            <ul>
                <li>xukun-doon qabiil iyo qori qaad iyo kuwa uu ugu magacdaray
                    mujaahidiin xaq-u-dirir ah iyo taageerayaal adeegsaday oo dil, dhac,
                    boob iyo burburin waxay arkaan cagta marinaaya.</li>
                <li>burcad reer baadiye ah oo boob iyo bililiqa u tafa xaydan oo aan
                    waxba dhaafayn.</li>
                <li>mooryaan diirataa iyo jirri fiiqataa oo sida ayaxa iyo aboorka wax u
                    baabi’iya.</li>
            </ul>
            <p>Qabiilkaa la majeertay, qorigaa la cabbeystay, qaadkaa lagu marqaamay
                daroogadaa la hambaday, rasaastaa la isku hurgufey, xasuuqa dadkaan loo
                aaba yeelin, dhaca iyo boobkaa loo tartamay, boolidaa la saanyoodey,
                madaafiicdaa la isku hoobiyey, guryahoodii bay gacmahoodii ku
                burburiyeen, magaalooyinkii bey muruqooda ku dumiyeen, dawladdii
                Soomaaliyeed baa raadkeedii la tirtiray. Waa caro Rabbi xaggiisa ka
                timid.</p>
            <p>Haddaba sidey diinta Islaamka iyo diimihii ka horreeyeyba sheegeen
                ummad Alle ma ciqaabo mana halaago, dhibaatona kuma dhacdo, haddeyan
                iyagu kasban, tan waxaa marag u ah sida ku cad Quraanka Kariimkaa
                suuradda 13aad aayadda 31aad dhexdeeda, “Kuwa ka madax adeyga [ammaradii
                Eebbe] oo gaaloobay ka tegi mayno [ha ogaadeen] laga dhaafi maayo in
                masiibo ku dhacdo [dil, dhac, cudur iyo dhibaata kale] waxay faleen
                daraadeed, ama belaayo degto meel guryahooda aan ka fogeyn intuu uga
                yimaado ballankii Eebbe [hadaba ogaada] Ilaah ballankiisa ma
                baajiyo.”</p>
            <p>Haddaba suuradda 30aad aayadda 36aad Ilaah wuxuu ku yiri amarkiisu
                kor-ahaaye, “Dadka haddaan dhadhansiino naxariis [wanaag, xoolo,
                caafimaad iyo nabad gelyo] waa ku farxaan [waa kibraan] haddii dhibaato
                ku dhacdana waa waxay hormarsadeen oo gacmahooda ku kasbadeen, markaana
                waa quustaan.” Taasi waa dabeecadda ibnu-Aadamka oo wax lala yaabo
                maaha, hase ahaatee wax lala yaabo waxaa ah ummad xumaan
                dhex-dabaalanaysa oo aan is-ogayn.</p>
            <p>Suuradda 47aad aayadda 30aad Ilaah wuxuu ku yiri amarkiisu
                kor-ahaaye, “Wixii masiibo ah [dhibaato iyo rafaad ah] oo idinku dhacaa
                waa waxaad idinku gacmihiina ku kasbateen, [ogaada] wax badan baa Eebbe
                idinka dhaafay.”</p>
            <p>Sidoo kale suuradda 42aad aayadda 48aad dhexdeeda Eebbaha Wayni wuxuu
                u leeyahay, “Dadka haddaan dhadhansiino naxariis [raaxo, xoolo,
                caafimaad, barwaaqo iyo nabad gelyo] aad bay u farxaan, haddayse
                dhibaato ku dhacdo waa waxay gacmahooda hormarsadeen. [Waayo?] Dadku waa
                nicma-diid gaalnima badane ah.”</p>
            <p>Haddaba aayadahaas Quraanka ahi waxay inoo caddeynaayaan in aan ummad
                masiibo iyo dhibaato Ilaah ku ridin haddeyan iyagu kasban oo xumaan
                samayn wixii Ilaah farayna ku gabood falin, masiibada Soomaaliya ku
                habsatey waa cara Eebbe, Soomaalidu iyagaa muruqeeda iyo maalkeeda intey
                adeegsatay gacmaheeda isku baabi’isay.</p>
            <p>Dagaaladii qabiil natiijadii ka soo baxday waxay noqotay:</p>
            <ul>
                <li>in magaalooyinkii, warshadihii iyo ilihii dhaqaale ay gacmahooda ku
                    burburiyaan,</li>
                <li>in dawladii Soomaaliya la dumiyo oo raadkeedii la tirtiro,</li>
                <li>in qarankii Soomaaliya oo isku duubnaa gobol gobol u kala go’o,</li>
                <li>in dad hal malyan ka badan xabbad iyo macluul u dhintaan, hal malyan
                    iyo dheeraadna qaxooti noqdaan,</li>
                <li>in Soomaaliya caalamka laga naco oo magac xumo iyo sharaf beel ku
                    dhaco.</li>
            </ul>
            <p>Halaagaas waxaa sabab u ahaa jahliga dadka daboolay, xukun-doon
                qabiil, qori iyo qaad adeegsaday. Ilaahow Soomaalida qabiil, qori iyo
                qaad uga miciin oo diinta Islaamka ku toosi, iyadaa liibaan adduun iyo
                dambi dhaaf Aakhiro ku jiraa.</p>
            <p>[sawir:]</p>
            <h3 id="burburka-iyo-baabaa-dagaaladii-qabiil-sababeen">Burburka iyo
                Baaba’a Dagaaladii Qabiil Sababeen</h3>
            <p>Sidaan meela kala duwan ku soo xusnay dagaaladii gumeysiga lala galay
                wixii ka dambeeyey waa muddo nisful qarni ka badan Soomaalidu waxay
                heshay miyi iyo magaalaba nabad gelyo beyddi iyo barwaaqo gaar ahaan
                30kii sanoo ee qaranimada ay qaadatay in kastoo laga dayrinaayey xagga
                dhaqaalaha, taasi wax lala yaabo maaha oo waa dabeecadda aadanaha in uu
                beresamaagiisa ka dayriyo, baabi’iisana nolol ka quusto, hase yeeshee
                qaran jab iyo saboolnimo dhab ah iyo dhibaato aduunka ka dhacda tii ugu
                xumayd Soomaalida waxay ku dhacday qarniga 20aad dabayaaqadiisa, taasina
                waa tilka ayaamka waayaha adduunka sida Ilaaha Weyni Quraanka Kariimkaa
                ku sheegay. Gabyaa Soomaalidii hore ka mid ahaa, waaya aragna ahaa, tixa
                gabay ah oo uu waayaha aduunka ka dhaca ka mariyey waxaa ka mid
                ahaa:</p>
            <p>Adduun waa hadh labadiisa gelin waana la hubaaye<br />
                Mar uun baa sabool la harqiyaa* hodanna deegaaye*<br />
                Hal galgalatay waxaa looga dhigay yaan nin uu harine.</p>
            <ul>
                <li>Xoola badan helaa.<br />
                </li>
                <li>Cayroobaa oo xooluhu dhaafaan.</li>
            </ul>
            <p>1988kii ilaa 1994kii gobolada dalka Soomaaliya qaarkood waxaa ka
                dhacay dagaalo lagu hoobtay oo habar wacasho toleed iyo hayb qabiil iyo
                afkaar indha la’ lagu hogaaminaayey. Bishii Maajo 1988kii markii ururka
                Es.En.Em duulaanka ku qaaday labada magaalo ee kala ah Hargeysa iyo
                Burca, dagaalka waxay ku magacaabeen Guul ama Geeri. Isbahaysigii ururka
                Yuu.Es.Sii weerarkii ay Muqdisho ku qaadeen waxay ku magacaabeen
                Kacdoonkii Dadweynaha, hase yeeshee wuxuu noqday Kacdoonkii Aan la
                Mahdin, waayo? Damacii iyo hankii la watay waa baaqday, majarahii
                siyaasadeedna waa ka lumay.</p>
            <p>Hadalka runtiisii oo kooban dagaaladaas qabiil qabiil waxay
                Soomaaliya dhaxalsiiyeen qaranjab kii ugu fool xumaa iyo dawlad la’aan,
                waxay u soo jiideen magac xumo, sharaf dhac iyo haybad beel kii ugu
                liitey. Waxay ku reebeen mahadha ceebeed oo aan weligeed Soomaaliya ka
                hadhin, oo facba faca ka dambeeya uga sheekeeyn doono. Dagaaladaa waxaa
                baaq looga dhigay dila, dhaca, booba, kufsada, gumaad iyo arxan la’aan.
                Shaki kuma jiro in xaaladihii foosha xumaa oo jabhadihii hubka qaatay ay
                ku kaceen in ay murugo iyo uur ku taalo, calool xumo iyo raad godobeed
                oo aan weligiis la ilaawin bulshada Soomaaliyeed dhexdeeda ku
                reebaayaan, waxaana ugu wacnaa afkaartii silloonayd ee la adeegsaday,
                nacaybkii iyo dhallaan gowracii iyo maata dooxyadii dagaalladaa ku
                hagaayeen iyo falalkii dugaagnimada ahaa aadanimada ka baxsanaa oo ay ku
                kaceen.</p>
            <p>Labadii sano ee kala ahaa 1991kii ilaa 1992kii waxaa la soo maray
                facshar ceebeed iyo fadeexad xusuusteedu ubadka dambe maskaxdiisa baaqi
                ku ahaan doonto, intii reer Soomaali ahi ifka adduunka ku dhaqan yahay,
                waxaa dagaaladaas lagu tilmaami karaa taariikh madow oo aan weligeed
                Soomaaliya soo marin, dibna fili maayo in taasoo kale soo marto.
                Dagaaladaasi waxay Soomaaliya badeen gablan iyo guuldarro iyo dhibaata
                ku dhacda tii ugu qara wayneyd, Soomaaliya waxay ku sigatay in magaceeda
                khariidadda juquraafiga caalamka laga tiro. Buraanbur bishii Abriil
                20keedii 1993kii idaacadda Codka Nabadda ee Adis Ababa laga siidaayey oo
                ay marisay gabar la yiraahdo Buraanburtooy waxaa hadalkeedii ka mid
                ahaa:</p>
            <p>Dhegtu waxayn maqal dhaayaheenu arag<br />
                Dhacdana lagu sheegin baa maanta laysku dhigay.</p>
            <h4 id="marxaladihii-dagaalada">Marxaladihii Dagaalada</h4>
            <p>Sidaan qaybta labaad hordhaceeda ku soo xusnay dagaaladii Soomaaliya
                ka dhacay waxay kala ahaayeen kuwa dawladda ka horjeeday iyo kuwo qabiil
                ku wajahnaa, waxayna soo mareen afar marxaladood oo kala duwan.</p>
            <p>Marxalada koowaad, oo ku beegan 1988kii ilaa 26kii Janaayo 1991kii,
                waxaa baaqa dagaalku ahaa la-dagaalanka Maxamad Siyaad Barre iyo
                dawladiisa, sidaa awgeed waxaa la oran karaa wuxuu ahaa dagaal u
                dhaxeeya dawladda iyo jabhada mucaarad ku ah oo doonaayey in ay xukunka
                la wareegaan, inkastoo talada qarsooni taa ka duwanayd.</p>
            <p>Marxaladda labaad oo ku beegan bishii Febraayo 1991kii ilaa bishii
                Luulyo isla sannadkaas waa muddo lix bilood ahe waxaa baaqu ahaa
                la-dagaalanka haraadigii Siyaad Barre oo loola jeedo qabaa’ilka
                Daaroodka, waxay ahaayeen dagaala u dhaxeeya qabaa’ilka kala ah Hawiye,
                Xawaadle, Raxanwayn iyo qabaa’ilkii ay isbahaysteen ama talada ku raacay
                iyo qabaa’ilka Daaroodka.</p>
            <p>Marxaladda seddexaad, oo ku beegan bishii Sebtembar 1991kii ilaa
                bishii Maarso 1992kii, waxaa dagaalku ka dhex aloosnaa ururka Yuu.Es.Sii
                dhexdiisa oo laba garab u kala jabay oo ay kala hogaaminaayaan Cali
                Mahdi iyo Caydiid, waxaa baaq u ahaa la-dagaalanka Sulux iyo Maanafeesto
                oo loola jeedo qabaa’ilka Abgaal iyo wixii talo ku raacay oo gees ahaa
                iyo Maana Koobiya oo loola jeedo qabaa’ilka Habargidir, Xawaadle iyo
                qabaa’ilkii ay isbahaysteen ama talada ku raacay oo geesta kale ahaa.
                Dagaalkaasi wuxuu ku koobnaa magaalada Muqdisho oo qola waliba doonaysey
                in ay iyadu gacanta ku qabato oo ka taliso.</p>
            <p>Marxaladda afraad, oo ku beegan bishii Abriil 1992kii ilaa bishii
                Jannaayo 1993kii waxaa baaq u ahaa la-dagaalankii haraadigii Siyaad
                Barre Sulux iyo Maanafeesto oo difaac ahaa oo loola jeedo qabaa’ilka
                Abgaal, Murursade iyo qabaa’ilka Daaroodka iyo isbahaysigii la baxay
                Es.En.Ee oo weerar ahaa. Hadaba waxaa la yaab leh oo labada dhaban lala
                hayaa waxa ummaddaa ka dhexeeya oo ay ku dagaalamaayaan.</p>
            <h4 id="natiijadii-dagaalada">Natiijadii Dagaalada</h4>
            <p>Natiijadii dagaalada qabiil ka dhalatay iyo faa’iidadii laga dhaxlay
                waxay noqotay qaranjab iyo dawlad beel iyo in dalkii Soomaaliya laga
                dhigay gabaahiir bannaan, geyi rogmadey iyo meel lagu kala guurey. Waxaa
                maanta la isweydiinaayaa Jamhuuriyaddii Soomaaliya ee magaca iyo
                sharafta lahayd, aduunweynahana laga aqoonsanaa, meeshey martay iyo
                halkey ku dambeysey? Waxaa bohol dheer lagu ridey haybadii qaranimo iyo
                midnimadii Soomaaliyeed, dawladii waxaa bedelay mooryaan xabbad la
                ordaaya iyo reer hebel, shacbigii waxaa ku dhacay kala qaybsan
                siyaasadeed iyo kala googo’ goboleed oo aan midna midka kale ka dab
                qaadan oo weliba warmo qarsoon laysu haysto.</p>
            <h5 id="burbur-siyaasadeed">Burbur Siyaasadeed</h5>
            <p>Dagaaladii qabiil waxay sababeen burbur siyaasadeed iyo in qabiil
                qabiil loo kala qaybsamay iyo in beel beel loo kala baxay, waxaa aad u
                dhaawacmay wadajirkii shacbigii jeer dhaweyd wada yaalka iyo wax wadaaga
                ahaa, waxaa qabri lagu ridey derisnimada iyo hilowga kal gacalo oo ka
                dhexeeyey, waxaa gebi dheer laga tuuray midnimadii iyo wada
                noolaanshihii Soomaalida, waxaa la nacay diintii Islaamka ee muqadaska
                ahayd iyo caqiidadii qofka Muslimka ah hagi jirtey iyo xeerkii
                ma-guuraanka ahaa iyo hiddihii lagu dhaqmi jirey, walaalnimadii iyo
                waddaninimadii dadka Soomaalida caadada u lahaa.</p>
            <h5 id="burbur-dhaqaale">Burbur Dhaqaale</h5>
            <p>Dagaaladaas qabiil waxay sababeen burbur dhaqaale kii ugu xumaa iyo
                baaba’a deegaan oo aan baaxaddiisa la qiyaasi karin miyi iyo magaalaba,
                hantidii ummadda nooc kasta ha ahaatee mid guud iyo mid gaar ahaaneed,
                guurto iyo ma-guurtaba, Duufaan Madow oo reer baadiye ah, oo hubkii
                dawladii burburtay gacanta ku dhigay, qaad iyo daroogana miyirkii iyo
                maskaxdii ka qaadeen baa cagta mariyey, waxaa la furfurtay warshadihii
                wax saarka oo dalalka dibadaha loo dhoofiyey, waxaa la dumiyey ilihii
                dhaqaale, waxaa la jirid gooyey beerihii muddada dheer lagu tacbaayey,
                waxaa la dabar gooyey xoolihii noolaa badankoodii, duur joogtii waxaa ka
                haray doofaar iyo daayeer. Waxaa maanta cayr fara madow laga yahay waxay
                Soomaalidu shacbi iyo dawlad 30kii sano ee ay dawladda ahayd baryo iyo
                amaah ku tacbatay gaar ahaan gobolada koonfureed, waxaa laga dhigay meel
                dab maray ama dhul gariir ka dhacay oo kale siiba dhulka Labada Wabi
                maraan iyo inta u dhaxaysa</p>
            <p>Khabiir magaalada Baraawe deganaa ayaa wuxuu yiri, “Waxaan ka shaqeyn
                jirey warshad kalluumeysi oo magaalada darafteeda koonfureed ka
                dhisneyd. Annagoo wershadii joogna ayaa waxaa nasoo weeraray koox
                hubeysan oo ka tirsan ururka Yuu.Es.Sii, intey warshaddii dibadda nooga
                saareen shaqaalihiina qaar hayb qabiil ku laayeen ayey waxay wershadii
                ku rideen afar xabbadood oo baasuuke ah. Intaan naxay ayaan waxayn ku
                iri, ‘War maxaad wershadda u gubeysaan?’ Waxay iigu jawaabeen, ‘Raadkii
                Afweyne ayaan wadanka ka tirtireynaa, mid ka fiicanna anagaa
                dhiseyna.’”</p>
            <h5 id="burburka-aqooneed">Burburka Aqooneed</h5>
            <p>Dagaaladaas qabiil waxay reebeen burbur saqaafadeed, mid aqooneed iyo
                mid wax barasho, waxaa raadkoodii la tirtirey kasma abwaan iyo kayd
                cilmi nooc kasta ha ahaatee, waxaa la xaalufiyey maktabadihii kutubta
                lagu keydin jirey ee qaranka, wixii kutub ahaa oo dalka gudihiisa yiil
                mid guud iyo mid gaar ahaaneedba waxna waa la gubey waxna waa la gurtey,
                rugihii cilmi baarista waa la burburiyey, sida Akadeemiyadii Cilmiga,
                Jaamacaddii Ummadda iyo kuliyadaheedii, dugsiyadii waxbarshada,
                machadyadii, waxaa la tirtirey goob kasta oo loo arkay in ay raad cilmi
                ama xusuus taariikheed leedahay, waxaana hunga madow laga dhigay
                madxafyadii qaranka wixii qalab dhaqan iyo qalab taariikheed ahaa oo
                yiil, waxna waa la qaatay waxna waa la burburiyey.</p>
            <h5 id="dhimasho-iyo-dhaawac">Dhimasho iyo Dhaawac</h5>
            <p>Dadkii dagaaladaas qabiil ee dugaagnimada ahaa ku dhintay ama ku
                dhaawacmay oo xasuuqa iyo gumaadka baaqa looga dhigay waxaa lagu
                tilmaami karaa gablan iyo guuldarro Soomaaliya ku dhacda tii ugu xumeyd,
                si toos ah iyo si dadban si kasta ha ugu dhacdee dadkii ku dhintay
                meydkii qalfoofta noqday oo dariiqyada wadhnaa iyo lafihiisii daadxoorka
                duurarka daadsanaa, dhimashadii la kala xabaali waayey, meydkii daafaha
                magaalooyinka meeshii cagta la saaraba lagu tumanaayey, ninkii arkay baa
                malayn kara, dadkii qaxaayey ee maraakiibta iyo doonyuhu badda kula
                qarraqmeen, kuwii galaabay oo duurka fog iyo kaymaha cudurka iyo baahida
                ugu dhammaaday ninkii ogaa baa qiyaasi kara.</p>
            <p>Dagaaladaa dadkii ku dhintay tirakoob laguma samayn sawir cadna
                lagama bixin karo, hase ahaatee muddadii dagaaladu socdeen oo 5 sano ka
                badan qofkii u dhuun daloolay ama goob joog u ahaa qabaa’ilkana kala
                yiqiin hillaadda guud dadkii ku dhintay iyo kuwii ku dhaawacmay waa
                malayn karraa yuuba tiro sax ah sheegine. Hay’adaha gargaarka iyo
                hay’adaha xuquuqul insaanka sida Afrikaan Wooj, tiradey sheegeen waa
                hadal afka laga yiri, waayo? Waxaa jirey dad badan oo keymaha lagu
                gumaaday oo aan tiradooda laga war hayn, boqolaal jidadka iyo daafaha
                magaalooyinka lagu xasuuqay, waxaa jirey tuulooyin badan oo dadkii
                deganaa aan qof ka harin, dad badan oo guryahay deganaayeen madaafiici
                ku habsatey oo burburkii hoos maray oo aan war loo hayn, waxaa jirey
                kumanyaal meel ay mareen aan la ogeyn, kumanyaal madaafiicdii ka cararay
                oo duurarka gaajo iyo harraad ugu dhintay, reer guuraagii iyo
                beeralaydii, xoolihii iyo raashinkii laga dhacay oo baahi iyo macluul u
                dhamaaday.</p>
            <p>[sawir: Qaxooti Soomaali]</p>
            <p>Hadalkii oo kooban, waxgaradkii dagaaladaa la socday iyo odoyaashii
                qabaa’ilka Soomaalida aqoonta u lahaa haddii la is wareystay dadkii
                dagaaladaas qabiil si toos ah iyo si dadban ugu dhintay, waxaa lagu
                qiyaasay hal malyan iyo saddex boqol oo kun ilaa hal malyan iyo badh.
                Khasaarihii dagaaladaasi qabiil geysteen, hooga iyo halaaga ay
                Soomaaliya badeen mood iyo nool, naf iyo maal wixii adduun la
                bililiqeystey ama la burburiyey ama la baabi’iyey ruuxna ma qiyaasi
                karo, afkana lagama sheegi karo, qalinna laguma qori karo. Rubuc malyan
                dad aan ka yarayn baa ku dhaawacmay, rubuc malyan kalena waa ku
                curyaamay oo qayba xubnaha jirkooda ka mid ah ku waayey, nus malyan
                kalena waa ku hoy iyo hanti beeleen, boqolaal kun oo qofna waa ku bara
                kaceen iyagoo dalka gudihiisa ku silicsan, boqolaal kunna waxay u
                tallaabeen dalal shisheeye iyagoo qaxooti ku ah xerya looga ooday.
                Soomaali oo dhan waxaa la baday gablan iyo gaajo, silic iyo saxariir iyo
                darxumo tii ugu xumeyd. Xataa kuwii wax dilaayey ama wax burburinaayey
                oo dhaca iyo boobka u tafa xaydnaa dhibaatadu waa asiibtay, oo wax yar
                oo xaaraan, qaad iyo daroogo dishay baa ka nool. Goboladii dalka
                Soomaaliya ugu hodan sanaa waxay noqdeen miyi iyo magaalaba gurigii
                gaajada, hoygii geerida, xasuuqa iyo xabaalaha, qofkii waddaniga ahaa
                wuxuu maanta amiirkiisu la danqanaayaa, naftiisuna !a gubanaysaa
                masiibada qarada weyn oo Soomaaliya ku habsatay, gablan wiil la’aaneed
                iyo geyiga rogmadey oo aan garaabid iyo garowsho midna lahayn.</p>
            <p>[sawir: oday dadkiisii dhamaaday]</p>
            <p>Markaan aragnay carruurtii dagaaladaa rajada iyo agoonta ku noqday oo
                guri kasta iyo dariiq walba daadsaneyd, waxaanu xasuusanay hadal tuugsi
                ah oo 60 jir hodan ahaa oo col iyo abaari cayreeyeen, wiilashii
                waaweynaana ka geeriyoodeen, kuwii yaryaraana wax uu siiyo waayey oo
                dantii baday in uu dadka la baryo hadal beer laxawsi ah si dadku ugu
                naxariisto waxna loo siiyo, wuxuu yiri:</p>
            <p>Yaan lixdan jir ku cayroobin<br />
                Yaan labaatan jir xabaalin<br />
                Yaan laba jir caana u waayin.</p>
            <p>Haddaba masiibadii Soomaaliya ka dhacday markii hadalkaa xanuunka iyo
                tiiraanyada badan leh loo eego:</p>
            <ul>
                <li>intee lixdan jir dagaaladii qabiil ku cayroobay oo macluul iyo silic
                    u dhamaaday?</li>
                <li>imisaa labaatan jir xabbadi dishey oo la xabaalay?</li>
                <li>intee baa laba jir caano loo waayey oo gaajo u dhintay?</li>
                <li>intee baa dagaaladaa aabbayaashood lagu diley oo ku agoomoobey?</li>
                <li>meeqa hooya ku gablantay imisaa naag gurigeedii ku madoobaaday?</li>
            </ul>
            <h4 id="yaa-ka-masuul-ah">Yaa Ka Mas’uul ah?</h4>
            <p>Dhibaatada kuwii geystey iyagaa adduunka ka mas’uul ah Aakhirana u
                qoolan, eedooduna dusha ka saaran tahay maata laysyadii xukun-doonka
                ahaa oo dagaaladaa qabiil hormuudka u ahaa, aqoon xumada iyo arxan
                darridu kaalmeysey oo maankooda iyo maskaxdooda ka helay in ay
                Soomaalida qabiil qabiil u kala qaybiyaan, qabiilkaan la hayb ahaynna
                gumaadaan, iyagoo kursi dhalanteed ah ku riyoonaaya, iyagoo qaad iyo
                maandooriye miyirkii iyo maskaxdii ka suuliyey, kasmo iyo aqoonna ka
                tegay, hadaba maxay ka dheefeen? Soow maanta ku dul meereysan maayaan
                xabaalihii dhalinyaradii iyo carruurtii ay gumaadeen, haweenkii iyo
                waayeelkii ay xasuuqeen iyo burburkii dalkii ay saboolka ka dhigeen,
                maxayse faa’iido ah oo ay ka heleen? Godob iyo dakana ay galeen oo aan
                weligeed ka harin maaha e? Intey adduun ku nool yihiin soow maantay goob
                ceebeed ma taagna? Aakhirana soow cadaab ma kasban?</p>
            <h4 id="is-barbar-dhig">Is Barbar Dhig</h4>
            <p>Sida sheekooyinka Soomaalida ee facba faca ka dambeeya u gudbiyo iyo
                dhacdooyinka taariikheed ee odayaashu wariyaan, maansada iyo gabayada
                raggii hore ay mariyeen kuwa laga hayaa waxay xusayaan in dalka
                Soomaaliya qarniyadii hore colaada qabiil oo lagu riiqdo iyo abaaro dad
                iyo duunyaba lagu rogmadaa ka dhici jireen, hase yeeshee lama sheegin
                colaad iyo abaar ka baaxad weyn ama ka fool xuma badan ama ka magac xuma
                weyn tan maantay geyiga Soomaaliya ka dhacday, waayo? Dilkii, dhacii,
                boobkii iyo bililiqaysigii iyo kufsigii waxay gaareen gobolada dalka
                Soomaalida intooda badan. Xishood darridii, asluub xumadii iyo naxariis
                la’aantii waxay gaareen heer lagu faano oo inta dadnimadii laga tegay
                sidii dugaaga loo dhaqmay. Rafaadkii iyo dacdarradii waxay saamaysey
                qooys kasta iyo guri walba, miyi iyo magaalaba, dhibaatadii waxay
                taabatay qof kasta mid hodan ahaa iyo mid sabool ahaaba, colaadii iyo
                nacaybkii iyo naxariisdaradii waxay gaareen xasuuq qabiil mid hubaysan
                iyo mid aan hubeysnayn oo aan waxba galabsan, mid dagaal ku jira iyo mid
                aan dagaal ku jirin oo loo diley waa reer hebel, burburin hanti qaran
                iyo hanti dadweyne iyo baabi’in deegaan oo aan ujeedda lahayn.</p>
            <p>1990kii ilaa 1994kii colaadii Soomaaliya ka dhacday waxay kuwii hore
                dalka uga dhici jirey kaga duwan tahay laba arimood oo aan shaahid lagu
                arag sheekana lagu maqal.</p>
            <ul>
                <li>Dagaaladii hore sida badan waxay dhex mari jireen laba qabiil oo
                    gobol wada degan ama laba gobol oo deris ah, markaa badanaaba waxaa u
                    gurman jirey oo kala dhex gali jirey wax garadka qabaa’ilka kale iyo
                    culimada diinta wixii dhibaata ahna waa la maareyn jirey, tanise wax
                    garad ka hortaga iyo waxyaqaan is xilqaama iyo wax is maqla waa la
                    waayey.</li>
                <li>Taariikhda laguma sheegin dhegtana lagama maqlin odayna kama
                    sheekayn colaad dalka Soomaaliya dhamaan saabatay iyo dad dhamaan colaad
                    iyo xumaan isku raacay, koonfur iyo waqooyi, bari iyo galbeed tan ka
                    hor, dib u xasuuso macnaha buraanburkay tirisay Faaduma
                    Buraanburtooy.</li>
            </ul>
            <h4 id="xusuus-taariikheed">Xusuus Taariikheed</h4>
            <p>Hadalkii oo kooban, qarankii Soomaaliya waa dumay, dhaqaalihii dalku
                waa baaba’ay, adeegii bulshadu waa kala daatay, deegaankii waa xaalufay,
                kasma aqooneed waa sal guurtey, wada jirkii shacbigu waa kala tegey.
                Eelka Soomaaliya qabsaday iyo masiibada asiibtay markii mid taariikheed
                la barbar dhigo waxay la mid tahay siday taariikhdu xusto ama laba goor
                jibaar ka xun tahay burburkii Tataarku geystey 1258 Miilaadi ama 656
                Hijrigii dalka Ciraaq gaar ahaan magaalada Baqdaad oo xilligaa ahayd
                xarunta khulafadii Islaamka ee Cabbaasiyiinta, markay sida dugaaga u
                galeen oo khaliifkii Islaamka iyo boqolaal kun oo dad ah laayeen
                bakhaaradii kaydka boobeen, khasnadii dahabka dhaceen, haweenkii
                Muslimka ahaa afduubeen, waxay arkaana cagta mariyeen, wixii kutub cilmi
                ahaa oo Muslim iyo gaalaba qiima weyn la lahaa waxay ku gureen webiga
                Dajla oo fardaha uga dhigeen kaabad ay webigaa kaga gudbaan, taasoo ilaa
                maanta taariikhda caalamka Islaamka laga xasuusan yahay.</p>
            <h4 id="xusuus-suugaaneed">Xusuus Suugaaneed</h4>
            <p>Markaan suugaantii Soomaalida dib u eegnay iyo gabayadii raggii hore
                ee gabyi jirey waxay waayaha adduunka ka yiraahdeen, eelka dagaaladu
                geysteen iyo aafooyinka abaaruhu reebeen gabayadey ka mariyeen, waxaa
                ugu tilmaan dhawaa gabay sidaan aragnay la maydhaamay oo uu mariyey nin
                Isaaq ah oo magaciisa lagu tibaaxay Maxamad Cawar qarnigii 18aad
                dabayaaqadiisii, kaasoo qiyaasta ku beegan 1885kii ilaa 1895kii, wuxuu
                gabayga ku sheegay colaad qabaa’ilka Soomaalida dhex martay iyo abaar
                gobolada dalka oo dhan saabatay, Berbera tan iyo Baraawe, Harar tan iyo
                Hobya inta u dhaxaysa oo reer kasta gaartay. Gabayga oo isku qasan
                tuducyada laga hayo waxaa ka mid ah:</p>
            <p>Burhaan gabay bulaaloow beryahan beerka kuma hayne<br />
                Waa taan ka baaliday sidii beeyo roob helaye<br />
                Xalay baa habeenkoo bartamay baan la ii tumaye<br />
                Anba yimiyo waa taan tixaha buuni ku ahaaye<br />
                Belaayada adduun weli ma imaan bohoradoodiiye<br />
                Buurey ku joogtaa intey reero baabi’ine<br />
                Hadba qoladii bocor haysataa loo bun dubayaaye<br />
                Baraariyo sabool bey isu jira laba bidhaanoode<br />
                Banka xoolo lagu foofiyaan biid kasoo hoyne<br />
                Ninkii baxayaa buuraha jinkaa loo birbiriyaaye<br />
                Boorame meleg baa hillaac uga bidhaamaaye<br />
                Waxaa lagu balkeydaa kuwii boholo faaf yiile</p>
            <p>Nuux Maxamad waa kii isbulay beri callowgiiye<br />
                Bixin kuma lisaan qaalmihii boodhcadka ahaaye<br />
                Biyaha Yuusuf iyo Aadan waw kala baqaayaaye<br />
                Barbaar jeedal sidataa ka nool labadii begneyde<br />
                Arab wuxuu la bala waasayaa boobtadii shalaye<br />
                Makaahiilna boogaha ku yaal waa bukaa weliye<br />
                Waa beeyo Habar Yoonistii bu’aha waalneyde<br />
                Waa taa laftoodii balqaxan buuran ioo qodine<br />
                Reer Sugule gooddiga bankuu baalcaddii dhigaye<br />
                Iyana baarax uma soo shiraan beri samaadkiiye<br />
                Waa tii bah deylna la dhigey bacadkii sheedaade</p>
            <p>Jabriil Yoonis…<br />
                Batar kama tumaan  muusayoow berandigii Xiise<br />
                Burcadii rukuudiyo shalcaw waa banaan tahaye<br />
                Laasqoray baqaalkii ma galo badenkii reer Suure<br />
                Berri Carab waxaa laga sheegayaa baashiyaal xirane<br />
                Boosaaso iyo Qawna waa laga baroortaaye<br />
                Butiyaalo nimankii fadhiyey waa ka baxayeene<br />
                Majeerteen is balawaalintii kala banaan qaadye<br />
                Burjigii ka maray Nuur Cismaan jaraye baanaaye</p>
            <p>Nimankii bah Yaaquub ahaa beni ma haytaane<br />
                Waxaa baraxa loo goobayaa boqoradoodiiye<br />
                Baxsoo Keenadiid uma kaceen beled shisheeyaaye<br />
                Hobya ugama beyreen ninkii baha u weynaaye<br />
                Biyamaal Baraawiyo fadhiya badaha siijeeda<br />
                Isba boodha* dabadeed ma cunin bidiyo iidaane<br />
                Biddoodkii Kismaayoodna wey is wada bog dooxeene<br />
                Bulshadii Garaad Faarax iyo bariba naafowye<br />
                Barkad iyo guryihii bah Ararsame belel ka qiiqowye<br />
                Boos Caliyo reer Gorodna waa kala bir dhuftaane</p>
            <p>Buuhoodle laga waa waxay beri ku haysteene<br />
                Boon iyo Xirsiba haatan dhige bilic wanaagiiye<br />
                Dadka niman baduugaha ahayn buugga laga waayey<br />
                Boqoriyo ka hoosow ma jiro nimaan bureysneyne<br />
                Dadka wada bakhtiyey Adari baan bari ku nooleyne<br />
                Biyaha Awdal waxa joogi jirey wiilal loo bogaye<br />
                Burhaan beygii dhalay yaa beyarna baawar ku lahaaye<br />
                Barkimooyin lacaguu lahaa haatan baalida’e<br />
                Bashiga lasoo sheegayow beladdadii qaatay</p>
            <p>Banaatiikhda la iskaga cayimay beerka iyo laabta<br />
                Boqorada la wada gowracay iyo buuniyadda ooyi<br />
                Waa baadi geeriga Isaaq loo bun dubayaaye<br />
                Wedkii nabiyadeenii dilaa noo bareer yimiye<br />
                Bur sarreen leh hay dubin kuwii beertay laga qaadye<br />
                Weesada biyey waxaan u kici beydkii Nebigiiye<br />
                Balka ii dhig caawaba qaluhu ha iga sii baxo’e<br />
                Adiguna tolkaa baal ka raac bulan xigaalkeene.</p>
            <h3 id="soomaaliya-iyo-qaramada-midoobey">Soomaaliya iyo Qaramada
                Midoobey</h3>
            <p>Odoyaasha waaya aragga ah oo xikmadda iyo murtida dhuuxaa waxay
                yiraahdeen, “Saaxiibka runta ahi wan kan sirtaada qariya, ceebtaadana
                astura, wanaagaaga ku farxa, xumaantaadana ka naxa, kulana guntada
                maalintey dhibaato ku soo food saarto.” Sharciga Islaamkuna sidaasuu
                saaxiibka runtaa ku tilmaamay. Jamciyadda Qaramada Midoobey in ay
                shacbiga Soomaaliya garab qabato wax ku cusub maaha, waayo? Gobanimadii
                Soomaaliya waxaa gacan weyn ku lahaa waddadana u xaarey Qaramada
                Midoobey.</p>
            <p>1946kii ayaa arrinta Soomaaliya la horgeeyey Golihii Sare ee Qaramada
                Midoobey si ay uga tala bixiyaan Soomaalida aayaheeda dambe. Dawladda
                Ingiriiska oo ka mid ahayd dawladihii Dagaalkii Labaad ee Adduunka ku
                adkaaday xilligaana waddanka Soomaali Weyn maamulkiisa gacanta ku haysey
                markii Golaha Sare ee Qaramada Midoobey arrinta Soomaaliya ka hadlaayey,
                wasiirkii Arrimaha Dibadda ee Ingiriisku wuxuu talo ku soo jeediyey in
                shanta qaybood ee Soomaalidu u kala qaybsan tahay la isku daro si loo
                abuuro Soomaali Weyn midaysan, dawladda Ingiriiskana loo dhiibo si ay
                gobanimo buuxda u gaarsiiso. Hase yeeshee nasiib darro taladaasi meel
                mar ma noqon. Waxaa si toos ah isu hortaagay Soofiyeeti.</p>
            <p>1949kii Qaramada Midoobey markay arrimaha Soomaaliya falanqayeen
                waxay go’aamiyeen afar qodob oo kala ah:</p>
            <ul>
                <li>In dalkii Soomaaliya ee Dagaalkii Labaad ee Adduunka ka hor
                    Talyaanigu gumaysan jirey gobanimo taam ah ay qaataan 10 sano ka
                    dib.</li>
                <li>In Talyaaniga loo xilsaaro si uu u gaarsiiyo gobanimo buuxda, iyadoo
                    Qaramada Midoobey arrimaha gobanimo gaarsiinta dusha ka eegaayaan.</li>
                <li>In Qaramada Midoobey caasimadda Soomaaliya Muqdisho ka furtaan
                    xafiis joogta ah oo la socda aayaha Soomaaliya.</li>
                <li>In loo magacaabo gole la-tashi oo Qaramada Midoobey hoos yimaada oo
                    ka kooban saddexdaa dawladood oo kala ahaa Masar, Filibiin iyo
                    Kolombiya.</li>
            </ul>
            <p>Go’aamadaa sidii Qaramada Midoobey u qorshayeen xornima gaarsiinta
                Soomaaliya ayaa loo fuliyey, waxaa go’aankeeda lahaa Qaramada Midoobey.
                Talyaanigu wuxuu ahaa macalin la faray agaasimidda iyo maamulka gobanima
                gaarsiinta Soomaaliya. Qaramada Midoobey 10kaa sano waa daba
                taagnaayeen, sannadkiiba mar ama laba jeer ayaa Talyaanigu Golaha Sare
                warbixin u gudbinaayey meeshay hawshu marayso. Sidaa awgeed 1960kii
                gobanimada ay Soomaalidu qaadatay taladeeda iyo go’aankeeda waxaa lahaa
                Qaramada Midoobey, abaal iyo ammaan bey mudan yihiin iyo in Ilaah lagu
                mahdiyo.</p>
            <p>1991kii markii dawladdii Soomaaliya ka jirtey burburtay adeegii guud
                ee bulshaduna kala daatay, dhaqaalihii waddankuna baaba’ay, dagaaladii
                dawladda ku wajahnaa si lama filaan ah dagaala qabiil isugu bedeleen,
                muddo hal sano iyo dheeraad ah oo Soomaaliya qalalaase iyo dagaalla
                qabiil ka oognaayeen dawladaha caalamku waa daawanaayeen, hay’adaha
                gargaarkuna waa fiirsanaayeen, wixii sama fal ah oo hay’adaha gargaarku
                keenaanna burcad hubaysan baa leexsatay, wax dhexgal iyo dhex dhexaadin
                ah midna looma yeelan, iyagoo dawladuhu taa sabab uga dhigeen laba
                arrimood oo kala ahaa:</p>
            <ul>
                <li>Dawladii Soomaalidu waa burburtay wax maamul siyaasadeed ah oo lala
                    xiriiraa waddanka kama jiraan, taladiina waxay gacanta u gashay mooryaan
                    reer baadiye ah oo buntukh caaradiisa ku adeeganaaya, wax dil, wax dhac,
                    iyo wax boob mooyee aan wax kale garanayn sharci iyo qaanuun kala
                    celinaayaana aanu jirin.</li>
                <li>Dawlad dhalanteed ah oo Cali Mahdi madaxweyne ka yahay Cumar Cartana
                    ra’iisul wasaare oo caalamka maqashiisey hadal hadoof ah oo aan waxba ka
                    jirin awood ayan lahayn ku hodey, “Wax baan hagaajinaynaa, nidaamkaan
                    soo celinaynaa, ammaankana waa sugaynaa, Soomaalidaan isu keenaynaa,”
                    hadalkaas oo ay caalamka ku hodeen, hase ahaatee noqday wax afka laga
                    sheegay oo aan wax qabad lahayn.</li>
            </ul>
            <p>Haddaba adduun weynuhu dhibaatadii Soomaaliya ka dhacday waa la
                socday hase ahaatee wuxuu ku baraarugay goor talo faraha ka baxday oo
                dad iyo dalba rogmadeen, duunya xoolaadna hadalkeedba daa. Dabayaaqadii
                sanadkii 1991kii markii hay’adaha gargaarku xaaladda waddanka Soomaaliya
                ka jirtaa ka deyriyeen, waa sidii la rabaye oo xabbad iyo macluul dadkii
                u dhamaaday, iyaguna aanay awoodi karin in ay wax mucaawino ah
                gaarsiiyaan meelaha dadka tabaalaysani joogaan cuntadana u qaybin karin,
                waayo? Wixii mucaawino ah oo hay’adaha samafalku waddanka geeyaan waxaa
                leexsada burcad hubaysan oo qaad iyo daroogo ku waashay oo waxay dilaan
                iyo waxay dhacaan mooyee wax ay ka naxaayaan iyo wax ay daryeelaayaan
                aanay jirin meel ay u socdaan iyo meel ay wax u wadaan aan la kala
                aqoon.</p>
            <p>Waxaa si dhab ah dhibaatada loo ogaaday markii dliawr qof oo
                mas’uuliyiin sare ahaa oo dunida guudkeeda aad looga yaqaani dalka
                booqasho ku tageen ka dibna in waddankaa dhibaata culusi ay ka jirto
                caalamka gaarsiiyaan, warfaafinta caalamkuna warar dareen laga naxo leh
                ay ka sheegeen. 1992kii markii Budrus Budrus Qaali loo doortay in uu
                noqdo Xoghayaha Guud ee Qaramada Midoobay, shacbiga Soomaalida intiisa
                miyirka qabtay waxaa gashay nayaayiro cusub iyo yididiilo ku salaysan
                laba qodob oo kala ahaa:</p>
            <ul>
                <li>Budrus Budrus Qaali oo ahaa ruug caddaa siyaasi ah, waayo aragna ku
                    ah waayaha adduunka, arrimaha Afrikana aqoon dheeraad ah u leh siiba
                    qawmiyadaha dega Geeska Afrika, waxaa la arkaa in uu masiibada
                    Soomaaliya ku habsatey dawladaha deeqda bixiya ku baraarujiyo in dalkaa
                    gargaar loo fidiyo.</li>
                <li>Dawladda Masar oo muddo dheer dalka Soomaaliya xiriir taariikheed oo
                    qadiim ah la lahayd oo weligeed Soomaalida taageeri jirtey, waxaa laga
                    filaayey in Budrus Qaali adduun weynaha ugu baaqo gurmad caalami ah in
                    kastoo shaki laga qabay in dawladaha reer Galbeedku taa jallaafo u
                    dhigaan ama arrinta hoddadayaan.</li>
            </ul>
            <p>Bishii Febraayo 1992kii markii hay’adaha gargaarkuna aad uga
                dayriyeen ayaa Xoghayaha Guud ee Qaramada Midoobey Soomaaliya u diray
                ergey gaar ah oo Qaramada Midoobey ka socda Jeymis Joona (<em>James
                    Jonah</em>) si uu u soo eego dhibaatada wadanka Soomaaliya ka jirtaa
                inta baaxaddeedu le’eg tahay iyo sidii wax looga qaban lahaa, gaar ahaan
                gobolada koonfureed oo dagaaladu aad u naafeeyeen. Markii ergeygii
                warbixin naxdin leh geeyey Xoghayaha Guud wuxuu adduun weynaha u direy
                qayla dhaan, warbixintiina wuxuu hordhigay Golaha Ammaanka si ay uga
                tala bixiyaan masiibada Soomaaliya ku dhacday iyo sidii wax looga qaban
                lahaa.</p>
            <p>Haddaba iyada oo laga eegaayo dhibaatada culus ee waddanka ka jirta
                xagga aadanimada, waa sidii hadalka loo yiriye, arrintii waxaa laga
                dhigay gurmad caalamiya si guud ahaan adduun weynuhu qaaraan deg deg ah
                ugu ururiyo waddankaa dadkiisii dagaalada qabiil naafeeyeen loo
                taakuleeyo, hase ahaatee tallaabadii la qaadaaba waxay ahayd mid ujeedda
                siyaasadeed ka dambeyso.</p>
            <p>Xilligaa Mustafa Sheekh Cilmi oo ah gabyaa Soomaali ah gabay uu
                tiriyey isagoo ka warramaayey halista dadka Soomaalidu ku sugnaa iyo
                warbixintii Golaha Ammaanku ka soo saaray iyo qayla dhaantii Xoghayaha
                Guud Budrus Qaali caalamka uu gaarsiiyey, gabaygiisii qayb ka mid ah
                wuxuu ku yiri:</p>
            <p>Jamciyacida Quruumahoo aan jirin qoys ma hari hayne<br />
                Qabaar ugub ahaa dhici lahaa iyo qaaraddoo marane<br />
                Budrus Qaali sida waa qac yiri qaw run kaga siiyey<br />
                Soomaalida qar wayn baa ku dumaye ee halaga qaado<br />
                Intuu qayliyaa nagaga filane qaanac baan nahaye<br />
                Qabiiriintuu kursiga u xushad qaladna heenseyne<br />
                Geesi qiima wayn buu noqdoo waana loo qiraye<br />
                Anigoon murtida qaawinayn qaarse oranaaya<br />
                Nimankii joornaalada ka qoree qun u dhaleeceeye<br />
                Ma qaabiline sheekooyinkaa qubay warkoodiiye<br />
                Qasadkey lahaayeenna waa hoos u sii qodane<br />
                Haddii Qaadir oday kaaga dhigay qalaqa uunkoo dhan<br />
                Qobkaa wuxuu istaagaa haddii quursi soo galoye</p>
            <p>In qisadu sidaas daarran tahay yaan laguu qarinin<br />
                Dawladaha quwada wayn lahoo qaniya oo buuxa<br />
                Raggoodii qusuusiga ahaa qaate taladiiye<br />
                Guddigii Amnigu qaabilyoo saare qalinkiiye<br />
                Daba-qabashadeennaa haddeer quudka loo bixine<br />
                Markii ay annaga naga qubnayd qaarki ina fiirshay<br />
                Qabtoo hooya waw mahad naqnayee qaadoo naga geeya<br />
                Si qabyada bannaan loo abyoo loogu qiil bixiyo<br />
                Hubkoo nalaka qaadaa hariyo qaran la taagaaye<br />
                Inta aad quluubaha xashaan oo qoonti la illaawo<br />
                Qaadirkeen midnimuu ina faraye qaata amarkiisa<br />
                Ilaahoow adaa Qaadiroo Qaniya oo Wayne<br />
                Adigoon qaldamin oo Allow dan u qasaareyne<br />
                Allahayoow qarankii waa naga dumee noo qotomi maantay.</p>
            <p>Hawlwadeennada Qaramada Midoobey waxay dadaal weyn u galeen oo geed
                gaaban iyo geed dheer u koreen sidii qabaa’ilka dagaalamaaya loo
                heshiisiin lahaa, waxay qabteen shirar badan oo nabad raadin ah, hase
                yeeshee taa waa laga caal waayey, waayo? Qofkaad dawada u sidaa haddaanu
                dawada doonayn maxaad yeeli kartaa? Haddiise uu dareemo in aad dileyso
                in uu kaa cararo maxaa u dhaama?</p>
            <p>Wakaaladaha wararka tebiya iyo warfidiyeenada hadalka ka ganacsada
                iyo dadka aan xog-ogaal u ahayn arrimaha Soomaaliya waxay idaacadaha ka
                sheegeen jaraa’idkana si qayaxan oo waliba asluub daran uga sheegeen in
                Qaramada Midoobay ay awoodi kari waayeen dib-u-heshiisiinta qabaa’ilka
                dagaallamaaya. Hadaba waa in talada lagu daraa in arrintu ay ka dhaxayso
                qabaa’il colaad xun iyo dakano dhex martay oo askar xukun doon ahi hor
                boodayaan.</p>
            <p>Dagaallada qabiil ee xilligaa dalka gudihiisa ka socday waxaa ugu
                kululaa ama ugu khatarsanaa dagaalkii lagu hoobtay ee ka socday
                magaalada Muqdisho oo ka dhex oognaa qabaa’ilkii ku mideysnaa Yuu.Es.Sii
                oo ay kala hogaaminaayeen Cali Mahdi Maxamad iyo Janaraal Maxamad Faarax
                Caydiid oo mid walba doonaayey in uu isaga Muqdisho xukumo, haddaba
                Qaramada Midoobey ugu horreyntii waxay ku dhaqaaqeen dadaalna u galeen
                sidii xagaalkaas loo joojin lahaa wadda kasta haloo maree, dabadeedna
                heshiis guud loo raadin lahaa.</p>
            <p>Inkastoo dhibaata badan iyo madax adeyg lagala kulmay sidii xabbad
                joojin loo gaari lahaa, nasiib wanaag bishii Maarso 1992kii Qaramada
                Midoobey waxay meel mariyeen heshiis xabad joojin ah oo ka dhexeeya
                labada garab ururka Yuu.Es.Sii oo Muqdisho ku dagaallamaayey, taasina
                waxay ahayd guul, waxaana Muqdisho la dhigay 50 nin oo Qaramada Midoobey
                ka socda oo aan hub wadan oo xabbad joojinta hirgelinteeda ilaaliya,
                hase ahaatee markii dagaaladii Muqdisho ka taagnaa hakadeen waxaa
                mooryaantii fiiqatada ahayd kansho iyo fursad u heleen dhacii iyo
                tuugadii, isbaaradii iyo furfurashada korontada, dhismayaashii
                madaafiicda ka badbaaday iyo fuqsigii guryaha magaalada Muqdisho.</p>
            <p>Waxaa xusid mudan qiso la yaab leh oo ka dhacday magaalada Baraawe
                bishii Maarso 1992kii oo bil Ramadaan dadku sooman yahay ayaa magaalada
                Baraawe amin subax ah waxaa soo weeraray ciidan Yuu.Es.Sii Es.En.Ee oo
                Gaashaanle Sare Axmad Cumar Jees ammaanduule ka yahay, mooryaantii
                boobka iyo bililiqada abaal gudka looga dhigay sidii wax ooman bay
                magaaladii ugu qamaameen iyagoo si xun oo aan turaal lahayn guryaha u
                faambiyaaya ayaa Axmad Cumar Jees oo saaran baabuur Laankaruusar ah
                wuxuu yiri, “Odayaashii magaalada hala iigu yeero.” Kadibna wuxuu ku
                yiri, “Magaalada maamul baanu ka dhisaynaa aniga quraac hala ii sameeyo.
                Caydiidna goor dhow buu imaanaayaa qada haloo diyaariyo.”</p>
            <p>Nin maal qabeen ah oo odayaasha reer Baraawe ka mid ah baa la hadlay
                oo wuxuu ku yiri, “Waa yahay, ciidamadaadii waa kuwaa magaaladii
                boobaaya, waad maqlaysaa haweenkii iyo carruurtii waxa qayla iyo baroor
                ka baxaaya, waa inaad wax ka qabatid oo magaalada bililiqada ka
                joojisaa.”</p>
            <p>Jees isagoo dhoolla caddeynaaya wuxuu yiri, “Taasi macna ma laha waa
                qorshe loogu tala galay,” oo markaa iska dhaqaaqay, saacada ka dibna
                weerar kalaa ka dul yimi oo magaaladii ka saaray.</p>
            <p>Bishii Abriil 1993kii dagaaladii waxay isugu habar wacdeen gobolada
                Bay, Gedo iyo gobolka Jubbada Hoose markii malleeshiyadii Yuu.Es.Sii
                Es.En.Ee ee bililiqada iyo burcadnimada ku mamay loo jiheeyey goboladaa
                aan soo xusnay, magaalooyinkii muhiimka ahaa waa qabsadeen, Maxamad
                Siyaadna Gedo waa ka baxay. Hase ahaatee dagaalla rogaal celin ah ayaa
                Es.En.Ee bishii Oktoobar 1993kii laga saaray magaalada Baardheere ee
                gobolka Gedo oo aad muhiim u ahayd. Bishii Febraayo 1993kii waxaa laga
                saaray magaalada Kismaayo ee Jubbada Hoose.</p>
            <p>Dhinaca kale Yuu.Es.Sii Es.En.Ee waxay weeraro ku qaadeen gobolada
                Galgaduud aagga Caabudwaaq iyo Balanballe iyo gobolka Mudug aagga
                Gaalkacyo. Hase ahaatee si xun bay dhankaa ugu jabeen oo guuli kama
                raacin.</p>
            <p>Hadaba guul darradii ugu xumayd ee xabbadda iyo macluusha loo
                dhamaaday waxay dhacday shantii bilood ee kala ahaa Maajo, Juun, Luulyo,
                Agoosto iyo Sebtembar 1992kii markii dadkii dhulka Labada Webi u
                dhexeeya deganaa ay noqdeen wax xabadi la tagtay iyo wax hantidii laga
                dhacay oo macluul u hoobtay, bilahaa koonfurta Soomaaliya waxaa looga
                yaqaan Dagaalkii Janaraal Waaw iyo Macaluushii Caga Barar.</p>
            <p>Idaacadaha adduunka iyo jaraa’idka reer Galbeedka bilahaasi waxay u
                ahaayeen xilligii berisamaaga, waayo? Wakaaladaha akhbaarta tebiya,
                wargeysyada wararka qora, telefishinnada sawirrada bandhiga iyo
                idaacadaha hadalka baahiya waxay ka hodmeen wararkii xayeysiiska ahaa
                iyo sawirradii naxdinta lahaa oo dadka lafaha iyo qalfoofta maran noqday
                iyo silicii iyo darxumadii dadkaa ka muuqatay, magaalooyinkii dagaaladii
                qabiil ku burburay iyo tuulooyinkii la gubey, sawiradii laga qaaday, ka
                tadhaheen, waayo? Soomaaliya waxay noqotay filimka kaliya ee bilahaa
                caalamka laga daawada.</p>
            <p>Mustafa Sheekh Cilmi mar kale isagoo ka hadlaaya dhibaatada
                Soomaalida ku dhacday eeddana qabiilka dusha ka saaraya qayb gabaygaan
                dhawaan soo xusnay ka mid ah wuxuu ku yiri:</p>
            <p>Soomaalidu iyadoo qaniya oo qurux leh oo buuxda<br />
                Sharafteedii ka qubaysatay oo waa is qaawidaye<br />
                Khasaaraye wixii ay qabteen qaar kaloo jiraye<br />
                Qola qola ayey uga hareen qayrkood tuutagaye<br />
                Meel qabyaalad lagu maamulaan khayr asalkeed noqone<br />
                In qabiil waliba madaxweyne helo waa qisaan dhicine<br />
                Qam iney yihiin lagu ogaa iyo qaafiliin damahe<br />
                Qalbigoodii waxaa laga furfuray wax isu quurlaane<br />
                Waa taasoo Ilaah baa khasiray laguna qaad kiise<br />
                Xukun khaa’imiin dooneyso eedi qaradleeya<br />
                Qawmiyad inaan lagu ogayn waxaad u soo qaadan<br />
                Qaxootiyey ka doorteen iney qaran ahaadaane</p>
            <p>Kuwa qadada idin siinayaa waydin quursaniye<br />
                Qadyaan bay inaga taagan yihiin qaaradoo idile<br />
                Qaaraamaad ku noolaada abid quur iyo waa ceebe<br />
                Labadii qofoode is disha iyo qola heshiin wayda<br />
                Kol haddaan dhul loo qayday jirin iyo meel loo kala qaado<br />
                Inaan wada jirraa waa qasabe nolosha qoondeysta<br />
                Shacbigaan qubuuraha u bataye qalalane hiigan<br />
                Xil u qabashadiisii haddii la isku qaaquulay<br />
                Qalfoofkiisiyo lagu tartami waa qisadu saase<br />
                Waxa qalbiga aan uga ooyayaa aaway qarankiiye<br />
                Waxay ilmadu aniga iiga quban qaabaddaan nahaye<br />
                In qarracan idilo baan ka baqan waa qandhaysnahaye.</p>
            <p>Dad badan oo adduun waynaha ka mid ahaa ayaa waxaa fajac iyo la yaab
                ku noqotay, musiibada qarada weyn ee Soomaalida asiibtay waxa caalamku
                wax uga qaban waayey, malaha caalamku waddamada qaarkood dan baanu ka
                lahayn, waa arin lala yaabaa! Waxaa kaloo adduunka la yaab iyo amakaag
                ku noqotay ayaan darrada Soomaalida haysata, waayo? Kumaan kun carruur
                iyo haween iyo dad waayeel ah oo gaajo iyo macluul u dhimanaaya oo kuwii
                laga filaayey in ay badbaadiyaan ama u gargaaraan ay xabbad la dul
                taagan yihiin oo wixii mucaawima ahaa oo hay’adaha gargaarku u keeneen
                ka dhacaayaan, shaqaalihii samafalka ugu soo gurmaday iyo takhtaradii
                daaweynaayey laayeen. Waxaa xusid mudan hadal uu yiri Shoon Deferow
                (<em>Sean Devereaux</em>) oo ahaa nin Ingiriis ah oo shaqaale ka ahaa
                hay’adda Yuniseef oo bishii Jannaayo 1993kii magaalada Kismaayo lagu
                dilay, hadalladiisii waxaa ka mid ahaa, “Waxaanu joognaa dal dadkiisii
                la xasuuqaayo annaguna sahaydii lagu gumaadaayey aanu bixinayno.”</p>
            <p>Haddaba mar haddii Soomaalidu dhibaatada dhexdeeda ka jirta wax ka
                qaban wayday, mar haddii wax garad waaya arag ah iyo odayaal ruug caddaa
                ah oo talada maareeya la waayey, aqoonyahanna kaalintii gabay, mar
                haddii dagaaladii qabiil dadkii iyo dalkii baabi’iyeen, mar haddii
                wadajirkii iyo isku duubnaantii shacbigu dhaawacantay, mar haddii nidaam
                iyo qaanuun la’aantii waddankii ka dhigtay hoygii raaxada dagaal
                oogayaasha iyo mooryaanta qalbigoodu daxalaystay, mar haddii hubkii
                qaranku lahaa gacanta u galay gacan-ku-dhiigle xaraan, qaad, iyo daroogo
                ku wareeray oo ay meel walba qori la taagan yihiin, dadka hilibkiisiina
                haadka u wareen, mar haddii wixii hanti oo ay arkaan bililiqaysteen,
                shacbigiina xabbad, gaajo iyo macluul iyo rafaad u dhamaaday, mar haddey
                wixii mucaawima ahaa oo hay’adaha samafalku dadka tabaaleysan ugu
                deeqeen leexsadeen ama in la gaarsiiyo is hortaageen kuwa waxaa
                samaynaaya ay yihiin wax ma-garato dadkoodii xasuuqaaya oo dhacaaya.</p>
            <p>Geyigii Soomaaliya wuxuu noqday gaar ahaan gobolada koonfureed
                gurigii gaajada iyo geerida, shacbigiina wuxuu u qaybsamay qaar xabbadi
                dishey, qaar curyaamay oo gacmo iyo luga go’an, qaar dhaawacmay iyo qaar
                macluul u dhintay iyo qayb dalalka dibadaha u cararay oo xerya qaxooti
                ku darxumaysan iyo qayb cayr ah oo lafo qalfoof ah noqday oo cabsi
                murugo iyo welwel wadnaha farta ku haya, intaasoo halaag ahi markey
                waddanka Soomaaliya dhacday qayla dhaantiina meel walba gaartey waxaa
                lama huraan noqotay in ciidama shisheeye oo jamciyadda Qaramada Midoobay
                ka socdaa dalka loo diro si waxa nool loo badbaadiyo, hase ahaatee waxaa
                lagu heshiin waayey habkii iyo nidaamkii ciidamadaa lagu diri lahaa,
                dhanka kalena in ciidamada Qaramada Midoobey ka socdaa dalka yimaadaan
                waxaa is hortaagay ammaanduulayaasha isbahaysiga Es.En.Ee iyo kuwa
                diinta ku gabada oo aan adduunka waxba ka ogeyn, iyagoo ku doodaaya
                hadalo aan caqli gal ahayn oo ah, “Sharaftayadaa meel looga dhacaayaa,
                qarannimadayadaa lagu xad gudbaayaa, annagu dawlad xor ah baanu nahay,
                annagaa isku filan.” Hase ahaatee ujeedadu waxay ahayd dano gaar ah,
                waayo? Sharaf ay dhawrtaan iyo qaranima ay daafacdaan iyo dawladnima ay
                sheegtaan iyo wax ay qaban karaan midna meesha ma ool.</p>
            <p>Haddaba markay burcaddii sahaydii gargaarka jidadka isku xira
                Muqdisho iyo gobolada kale u joogsadeen, oo ay wax walba dhaceen, ayaa
                bishii Agoosto 1993kii dawladda Mareykanka Qaramada Midoobey ugu
                yaboohday diyaarada sahayda gargaarka u daad gureeya gobolada fog iyo
                meelaha looga baahan yahay, taasi waxay ahayd markii ugu horreysay oo
                dawladda Mareykanka Soomaaliya il gaar ah ku eegto, hase ahaatee markii
                adduunka ka argagaxay muuqaaladii naxdinta lahaa ee sawir qaadayaashu ka
                muujiyeen macluusha iyo silica iyo darxumada wadankaa ka jirta oo aan
                mid la mid ah ama baaxaddaa leh horey adduunka loogu arag ayaa Golaha
                Ammaanku wuxuu guddoomiyey in Soomaaliya loo diro ciidamo tiradoodu
                gaareyso 500 oo ka socda Qaramada Midoobey si ay ula tacaalaan
                dhibaatada wadankaa ka dhacday, hase ahaatee waxay horseed u ahaayeen
                duulaankii Mareykanku damacsanaa.</p>
            <p>Bishii Sebtembar 1993kii waxaa gegida diyaaradaha ee Muqdisho ka
                degay 500 oo askari oo ciidamada Bakistaan ka mid ahaa, ciidamadaasi
                markey damceen in ay hawlgalaan waxaa awoodoodii dhaafi kari weydey
                gigida diyaaradaha ee Muqdisho. Janaraal Caydiid oo beryahaa calankiisu
                babanaayey ayaa hawlgalkoodii si cad isu hortaagey, wuxuu dalbaday in ay
                ka baxaan garoonka diyaaradaha haddii kale dagaal dhici doono. Wixii
                gargaar ahaa oo dadka tabaalaysan loo wadayna markay baabuurta siddaa
                afmeerka garoonka diyaaradaha dhaafto waxaa leexsada burcadda hubeysan
                oo jabhadaha isku magacaabay, dabadeedna waxay wareegga uga dhigtaan
                dagaalada qabiil ee gobolada ka socda.</p>
            <p>Markaa durbadiiba waxaa soo ifbaxay dareen ah in aan ciidamada
                tiradoodu tahay 500 oo askari dhibaatada Soomaaliya ka jirtaa waxba ka
                qaban karin, markaa Xoghayaha Guud ee Qaramada Midoobey wuxuu dalbaday
                ciidamo kale oo 5000 gaaraaya, hase ahaatee intaan dalabkaa Golaha
                Ammaanku marin ayaa Mareykanku iskiisa ugu dhawaaqay in uu Soomaaliya u
                diraayo ciidama Mareykan ah oo tiradoodu tahay 30000 oo askari, taasina
                waxay ahayd tallaabo muhiim ah oo baahi weyn loo qabay, hase ahaatee
                dawladaha daafaha Bariga Dhexe qaarkood waxay la yaabeen in ciidama
                intaa tiradoodu le’eg tahay loo diro waddan yar oo sabool ah oo dadkiisu
                aanu ka badneyn sideed malyan, arrintaa dadka qaarkiis waxay u arkeen
                fara gelin meletari oo dadban oo Mareykanku ka dambeeyo, hase ahaatee
                Soomaaliya inteeda badan oo miyirka qabtay iyo adduunka kale kama
                qarsooneyn halistii shacbiga Soomaaliya ku sugnaa intaanay ciidamada
                Mareykanku xeebta magaalada Muqdisho ka soo degin, hase ahaatee markaad
                shaxda la cayaaraayo u fiirsato waxaad mooddaa in arrimaha Soomaaliya
                laga maamulaayey Aqalka Cad ee Mareykanka.</p>
            <p>Haddaba adduun weynuhu markuu ogaadey halaaga waddanka ka dhacay iyo
                masiibada qarada weyn ee shacbiga gobolada koonfureed ku habsatay, waa
                la fiirsan waayey, madax badan oo adduun waynaha ka socota ayaa
                Soomaaliya booqasho sahana ku tagtay si ay xog ogaal ugu noqdaan una
                qiyaasaan xaqiiqada dhabtaa ee dalka ka jirta ka dibna gurmadka
                caalamiga ee Qaramada Midoobey ku baaqeen uga qayb galaan, madaxda
                qaarkood markey arkeen halaagga iyo darxumada waddanka ka muuqata waa
                iska ooyey, qaarna waxay arkeen daraadeed naxdin gariir iyo argagax baa
                ku dhacay.</p>
            <p>Soomaaliya waxaa booqasho sahana ku tegey madaxweynayaal, wasiiro iyo
                mas’uuliin sare oo dawlada kala duwan ka socday, madaxdii sare ee
                waddanka tagtay waxaa kamid ahaa:</p>
            <ul>
                <li>Xoghayaha Guud ee Qaramada Midoobey Budrus Budrus Qaali</li>
                <li>Madaxweynihii Mareykanka</li>
                <li>Madaxweynaha Ayrlaan</li>
                <li>Madaxweynaha Botuswaana</li>
                <li>Ra’iisul wasaaraha dawladda Talyaaniga</li>
                <li>Wasiirka Arrimaha Dibadda ee Talyaaniga</li>
                <li>Wasiirka Arrimaha Dibadda ee Ingiriiska</li>
                <li>Wasiirka Caafimaadka iyo Gargaarka Aadamiga ee Faransiiska</li>
                <li>iyo mas’uuliyiin sare iyo wufuud aan tiro lahayn.</li>
            </ul>
            <p>Waxaa xusid mudan hadal ay tiri madaxweynaha Ayrlaan Marya Labisoon
                markey Soomaaliya timi bishii Oktoobar 1992kii, “Aad baan uga naxay
                nolosha dadka markaan arkay silica iyo darxumada ka muuqata,” mar ay
                shir jaraa’id Nayroobi ku qabatay si ay adduun weynaha u ogeysiiso
                rafaadka iyo macaluusha meesha ka jirta waa iska ooyday markay
                xasuusatay darxumadii xanuunka badneyd oo ay soo aragtay, waxay ahayd
                qof mas’uul ah oo qaran dhan madax u ah. Waxaa kaloo la xusuusan yahay
                iyana haweeneyda dawladda Ingiriiska u ah wasiirka kaalmada dalalka
                dibadda u qaabilsan Lindha Jookar markey booqasho ku tagtay magaalada
                Baydhabo sida la sheegay wiil yar bey labta ku qabatay si ay dhuuni u
                siiso iyadoo weli dhabteeda ku haysa ayaa naftii ka baxday, markaasey
                oohin qabsatay waxay tiri, “Wiilkaasi weligey qalbigeyga ka bixi maayo,”
                halkaas waxaa laga fahmaayaa in haweenku ragga ka naxariis badan
                yihiin.</p>
            <p>[sawir: wiilkiina waakan]</p>
            <h3 id="soomaaliya-iyo-dawladda-mareykanka">Soomaaliya iyo Dawladda
                Mareykanka</h3>
            <p>Markii hawlihii gargaarka dagaaladii qabiil curyaamiyeen, markii
                burcaddii hubeysneyd raashinkii mucaawinada ahaa ee dadka tabaaleysan
                loo wadey dhaceen, wixii gargaar ahaa oo waddanka soo gaarana dekeda iyo
                gegida diyaaradaha u joogsadeen oo la xannibey si baad looga qaado,
                maraakiibtiina raashinka gargaarkaa sideyna madaafiic lagu ridey oo
                hawlihii gargaarka oo dhan la is hortaagay, ayaa madaxweynihii hore ee
                Mareykanku Joorji Buush afartii bishii Nofeembar 1992kii wuxuu go’aan ku
                gaaray in uu Soomaaliya u diro ciidama Mareykan ah oo tiradoodu dhan
                tahay soddon kun oo sidii hadalka loo yiri shaqadoodu tahay mid xadidan
                oo ka kooban gargaarka bani aadanimada sida:</p>
            <ul>
                <li>in ay nabad geliyaan sahayda gargaarka ee burcaddu caadeysatay in ay
                    dhacaan.</li>
                <li>in ay sahayda gaarsiiyaan meelaha looga baahan yahay</li>
                <li>in ay waddooyinka sahayda gargaarka la marinaayo ee mooryaantu
                    jidgooyada ku samaysay banneeyaan.</li>
            </ul>
            <p>3/12/1992kii ayaa Golaha Ammaanka ee Qaramada Midoobey ogolaaday in
                ciidamada Mareykanka dalka Soomaaliya loo diro, taa waxaa barbar socday
                gurmad caalamiya oo Qaramada Midoobey adduun weynaha ugu baaqeen si
                masiibada Soomaaliya ku habsatay caalamku wadajir ugu gurmado,
                ciidamadii Mareykanku horseedka ka ahaana waxaa lagu magacaabay Raja
                Soo-Celinta Soomaaliya, hawl galkoodiina wuxuu ku salaysnaa laba qodob
                oo kala ahaa:</p>
            <ul>
                <li>in ay dadka tabaaleysan ee baahida iyo macaluusha u dhamaanaayey
                    sahayda gaarsiiyaan, iyo</li>
                <li>in nabad gelyadii, xasiloonidii iyo nidaamkii waddanka ku soo
                    celiyaan.</li>
            </ul>
            <p>Maalmihii ciidamada Mareykanku dalka ku soo jeedeen dagaal
                oogayaashii dagaallada qabiil qaarkood waxay dadka ugu baaqayeen,
                “Ogaada ciidamadaasi waa gaalo kufaar ah, haddey dalka yimaadaan
                haybadda diinta Islaamka iyo sharafta Muslimka wax bay u dhimaayaan,
                dadka caqiidadiisana waa bedelaayaan, caruurtana waa gaaleynaayaan,
                halaga digtoonaado.”</p>
            <p>Haddaba sida runtaa ujeedadoodu ma ahayn in ay diinta Islaamka
                daafacaayaan ama wax u taraayaan ee dantoodu waxay ahayd in ay dadka
                baahida iyo macaluusha u tabaaleysan mucaawinada hay’adaha gargaarka iyo
                dawladaha deeqda bixiyaa u fidiyeen ka dhacaan, waayo? Waxay qabeen
                dareen ah mar haddii ciidamo xoog lihi dalka yimaadaan in lala dagaalamo
                oo aanay u suura gelin dhacii iyo boobkey u barteen.</p>
            <p>Haddaba maalintii ciidamada Mareykanku xeebta magaalada Xamar ka soo
                degeen 9/12/1992kii burcadii qoriga u heegeysatay dilka, dhaca iyo
                boobka gargaarka dadka baahan loo wado cabsi iyo baqdin daraadeed
                dhulkii baa ku yaraadey, waayo? Waxay la ahayd ciidamadaa sida dafada*
                loo tababaray in ay sidii coomaadi casaan dhiig leh arkay cirka kaga soo
                degaayaan, haddii maalintaa ciidamada Mareykanku amar ku bixin lahaayeen
                in hubka la dhigo oo meelo loo asteeyey ha la geeyo oran lahaayeen,
                cabsidii laga qabay daraadeed hal qori kama fiigeen.</p>
            <p>Ciidamada Mareykanku markey dalka yimaadeen waxay hadalkii u
                bedeleen, “Waa isticmaar cusub oo Soomaaliya kor degey, waxaa loo dan
                leeyahay in Soomaaliya gumeysiga cusub dib loogu celiyo, annagu
                qarannimadayada iyo sharaftayada waa difaaceynaa.” Hadaba aan isweydiine
                meeday qarannimada iyo sharafta ay difaacaayaan? Raggii hadalladaas
                shacbiga u sheegaayey waxay ahaayeen madaxda burcadda hubeysan ku
                adeegta oo u muhanaaya boobkii iyo xoolihii ay dhici jireen, dad badan
                baa waxay qabeen in hadalkaasi yahay ra’yi gaab ama hadal ujeeda gaar ah
                leh, in lagu fekero ama lagu doodaana ay miyir la’aan tahay, waayo?
                Ciidamada sodonka dawladood ka kala socda oo adduunka afartiisa gees:
                Afrika, Aasiya, Ameerika iyo Orobba ka kala yimi oo aan isku diin, isku
                af iyo isku dhaqan ahayn oo Muslim iyo Kirishtaanba leh ayaa ku
                heshiiyey in ay gumeystaan dal sabool ah oo aan wax loogu xisho lahayn
                oo weliba haatanna burburey wax lagu fekero maaha.</p>
            <p>20/12/1992kii waxaa la isweydiinaayaa haddaan ciidamada Mareykanku
                Soomaaliya imaan lahayn ama muddo dib u dhici lahaayeen, maxaa dhici
                lahaa? Waxay nala tahay ummaddii ku nooleyd Xamar iyo agagaarkeeda iyo
                gobolada koonfureed siiba dhulka Labada Webi u dhaxeeya in aan wax ka
                hareen, waxay noqon lahaayeen in xabbadi dishey iyo in macluul u
                dhimatay, dhulkaasi maanta wuxuu ahaan lahaa dhul cidla ah oo aan cidi
                ku nooleyn ama dad yari ku nool yihiin.</p>
            <p>Ciidamadii Mareykanka waxaa ku soo biiray ciidama shanta qaaradood ee
                adduunka ka kala yimi si ay gurmadkaa caalamigaa uga qayb qaataan:</p>
            <ul>
                <li>Ameerika waxaa ka yimid Mareykanka iyo Kanada,</li>
                <li>Yurub waxaa ka yimid Faransa, Beljam, Talyaaniga, Jarmalka, Ayrlaan,
                    Noorwey, Iswiidhan, Giriiga iyo Roomaaniya,</li>
                <li>Aasiya waxaa ka yimid Bakistaan, Sacuudiga, Imaaraadka Carabta,
                    Kuweyd, Maleyshiya, Bangaladaash, Kuuriyada Koonfureed, Hindiya, Turkiga
                    iyo Niibaal,</li>
                <li>Afrika waxaa ka yimid Nayjeeriya, Botuswaana, Simbaabwe, Marooko,
                    Tuuniisiya iyo Masar,</li>
                <li>Ustaraaliya waxaa ka yimid Ustaraaliya.</li>
            </ul>
            <p>Ka dib waxaa la sameeyey gaashaanbuur la magac baxday ciidamadii
                hawlgalka Soomaaliya u midoobey Yunitaf ama Raja Soo-Celinta Soomaaliya,
                sidaa awgeed musiibadii Soomaaliya ku habsatay lixaadkeedii markii laga
                yaabay Qaramada Midoobey mabaadiidii u dhigneyd iyo habkey ku shaqeyn
                jireen wax baa laga bedelay, maxaa yeelay? Dhibaatada Soomaaliya ka
                dhacday waxay noqotay mid ugub ah oo aan mid la mid ah horey caalamka
                loogu arag. Sheeka macquul ah waxaan ku maqlay markii Qaramada Midoobey
                gurmadka caalamigaa abaabulaayeen dalka Jamhuuriyadda Soomaaliya oo ka
                koobnaa 18 gobol waxaa loo qaybshay afar waaxood si hawl galku u
                fududaado, waxaana la isticmaalay magacya qadiim ah sida:</p>
            <ul>
                <li>Banaadir oo ka kooban 5 gobol,</li>
                <li>Jubbalaan oo ka kooban 5 gobol,</li>
                <li>Soomaalilaan oo ka kooban 5 gobol, iyo</li>
                <li>Buntilaan oo ka kooban 3 gobol.</li>
            </ul>
            <p>Isla markaa hawlgalkii waxaa laga dhigay laba qaybood, qaybta hore
                waxaa loo qorsheeyey 9ka gobol ee labada waaxood ee hore ku xusan oo
                dagaaladii si xun u naafeeyeen xaaladooduna aad u liidatay. Si kastaba
                qorshuhu ha ahaadee, ciidamadii Mareykanku hormuudka u ahaa, Yunitaf,
                magaala kasta waqtigey gaareen waa sidatan:</p>
            <ul>
                <li>9kii bishii Diseembar 1992kii baa kuwii ugu horreeyey xeebta
                    magaalada Muqdisho ka soo degeen.</li>
                <li>16kiina kuwii ugu horreeyey waxay gaareen magaalada Baydhabo ee
                    gobolka Bay oo ahayd meeshii xilligaa dalka ugu haliseysnayd uguna
                    dhimashada badnayd.</li>
                <li>19kiina waxay tageen magaalada Kismaayo ee gobolka Jubadda Hoose oo
                    hareeraheeda dagaalo ka socdaan.</li>
                <li>20kii waxay gaareen magaalada Jawhar ee gobolka Shabeelaha
                    Dhexe.</li>
                <li>24kii waxay gaareen magaalada Baardheer ee gobolka Gedo oo sida
                    runtaa Baydhabo la mid ahayd ama ka sii liidatey.</li>
                <li>24kii waxay kaloo tageen magaalada Xudur ee gobolka Bakool oo baahi
                    xumi ka jirtey.</li>
                <li>28kiina waxay gaareen magaalada Baladweyne ee gobolka Hiiraan oo
                    ahaa gobolka bartamaha ugu xiga.</li>
                <li>1dii bishii Jannaayo 1993kii waxay tageen magaalada Marka ee gobolka
                    Shabeelaha Hoose oo magaala madaxda u jirta 90 kiilomitir.</li>
            </ul>
            <p>1dii bishii Janaayo 1993kii waxaa Soomaaliya kormeer howleed ku tegey
                madaxweynihii Mareykanka Joorji Buush si uu u soo hubiyo hawlgalka
                ciidamadii Mareykanka ee Soomaaliya amarkiisa ku tegey kuna hawl galay
                magaca Raja Soo-Celinta Soomaaliya, hawlgalkooda mar uu madaxweynuhu
                magaalada Baydhabo kormeer ku tegey hadal gaaban oo uu halkaa ka
                jeediyey wuxuu ku yiri, “Dawladda Ameerika shacbiga Soomaaliya cidla uga
                tegi meyso waana dadaalaynaa.” Sidoo kale Biil Kilintoon 20kii bishii
                Janaayo 1993kii markuu xukunka Buush kala wareegay khudbaddiisii ugu
                horreysay wuxuu ku yiri, “Soomaaliya Mareykanku ma dayici doono hawsha
                inta ka laabanna waa dhamaystireynaa.”</p>
            <p>Haddaba inkastoo dawlad kastaaba danaheeda iyo maslaxaddeeda gaarka u
                ah ay eeganayso hadana hadalkaa labada madaxweyne ee Mareykanka ee kala
                dambeeyey isku raaceen wuxuu leeyahay ahmiyad gaar ah, hase ahaatee
                wuxuu noqday hadal afka laga sheegay waayo Ameerika Soomaaliya meel
                cidla ah bey uga tagtay, hadalkii labada madaxweyne taariikhduu
                galay.</p>
            <p>Bishii Jannaayo 1993kii Qaramada Midoobey waxay qaban qaabiyeen
                shirweyne jabhadaha Soomaalida la isugu keenay sidii dagaalladaa
                qabaa’ilka dhexdooda ka oogan loo joojin lahaa ka dibna heshiisiin guud
                loo raadin lahaa, 3dii bishii Janaayo 1993kii Xoghayaha Guud ee Qaramada
                Midoobey Budrus Qaali wuxuu booqasho gaaban ku tegey Muqdisho isagoo
                kusii jeeda shirkaa oo lagu qabtay magaalada Adis Ababa ee caasimadda
                Itoobiya.</p>
            <p>Waxaa shirkaa ka soo qayb galay 15ka urur madaxdooda, boqorada
                qabaa’ilka Soomaalida, cuqaal, aqoonyahanno iyo qaybaha bulshada oo tira
                badan. Shirkaa waxaa furey guddoomiyena ka ahaa Xoghayaha Guud Budrus
                Qaali, fagaarahana wuxuu ka jeediyey khudbad ku wajahan danaha
                Soomaalida iyo sidii dagaalka iyo colaada aan macnaha lahayn loo joojin
                lahaa, qaranimadii Soomaaliya ee burburtay iyo wadajirkii shacbiga loo
                raadin lahaa.</p>
            <p>Shirkaa ummadda Soomaalida iyo caalamkuba waxa ka soo baxa waxaa loo
                eegaayey sidii bil Ramadaan, hase ahaatee nasiib darro wax natiijo ah oo
                wax tar lihi kama soo bixin, xeeldheerayaasha qaarkood waxay ku
                tilmaameen hal bacaad lagu lisay,* waxaana sabab u ahaa guddoomiyaha
                isbahaysiga Es.En.Ee Maxamad Faarax Caydiid oo dalbaday in mudnaan
                dheeraad ah la siiyo isagoo ku dooday in madaxweynihii hore Maxamad
                Siyaad Barre dalka ka saaray, markii taa laga diidayna wuxuu shirkii ka
                muujiyey madax adayg, dabadeedna waxaa loo ballamay shir kale 15ka bisha
                Maarso isla sannadkaas.</p>
            <p>*Waxaa yiri barafasoor Siciid Sheekh Samatar.</p>
            <p>20kii bishii Febraayo 1993kii oo markii ciidamadii Mareykanku
                horseedka ka ahaa dalka soo galeen laga joogo 70 maalmood, waxaa
                safaaradda Mareykanka ee magaalada Muqdisho lagu qabtay tartan
                suugaaneed lagu magacaabay Raja Soo-Bandhigidda, waxaa qaban qaabiyey
                madaxna ka ahaa Wakiilka Gaarkaa ee Mareykanka danjire Roobad Ookli
                (<em>Robert Oakley</em>), siday nala tahay ujeedada laga lahaa waxay
                ahayd in lagu maskax baaro suugaanyahannada Soomaalida sidey u arkaan
                hawlgalka ciidamadii isku bahaystay Raja Soo-Celinta Soomaaliya.</p>
            <p>Tartankaa waxaa ka qayb galay suugaanyahanna Soomaaliyeed oo rag iyo
                haweenba leh, sida gudigii garsoorku sheegay 6 qof baa libin kala
                laabatay oo rag iyo haween isugu jira, waxaan door bidnay in aan halkaan
                ku xusno laba gabay oo ay kala mariyeen Cilmi Barrow Jimcaale oo ahaa
                ninka koowaad iyo Abshir Nuur Faarax Abshir-Bacadle oo ahaa ninkii
                labaad, labadaa oo tartankii gabay ugu qaatay, mid walba gabaygiisii
                qaybta ugu muhiimsan haddaan ka soo qaadanno si loo ogaado hogta gabayga
                iyo hal kudhegyada lagu doortey, Abshir Nuur Faarax Abshir-Bacadle oo
                ahaa ninkii labaad gabaygiisa waxaa ka mid ahaa:</p>
            <p>Wax kuu daran wuxuun baa ka daran doqoni waa mooge<br />
                Duruufihii la soo maray qalbigu way danqanayaaye<br />
                Dad iyo duunyo wixii dabar go’aan dib u xasuustaaye<br />
                Dab waa hurin yaqaaniin jabhado daminse waayeene<br />
                Haddeydaan dan gaariyo wadin dabin naloo qoolo<br />
                Oo diintayada iyo dhaqankayaga duulaan ku ahaynin<br />
                Dabkana nalaga wada ururiyoon qolana loo daynin<br />
                Duufaan Madow baad Rajoow naga dul qaadeene<br />
                Allay lehe dadaalkaad wadiin waan ku diirsadaye<br />
                Dibse waxay ka noqon ma ogi oo Daa’inkaa garane<br />
                Dagaalkii ahliga lagama helin dux iyo iidaane<br />
                Dabkaan qaadnay qaran buu dunshiyo deris wanaagiiye<br />
                Danbar lagama dhamin deeqadii loo dabaal dagaye<br />
                Abuurkii dubnaa dalag ma dhalin dixri mooyaane<br />
                Dadaalna naguma baaqane guntay naga daloosheene<br />
                Dantaa nagu khasbaysee ma rabin ciidan dibadeede<br />
                Kuwii diinta nala sheegan jirey baa na daayacaye<br />
                Duufaan Madow baad Rajoow naga dul qaadeene<br />
                Dalkayaga burburay iyo faqriga nagu dakeynaaya<br />
                Deegaanada nabaad guurey iyo dahabka maaroobay<br />
                Dilka aan ujeedada lahayn deriska eedoobay<br />
                Dab ley dooxataa iyo qabiil laysku dabar gooyey<br />
                Dib markaan u eegaba qalbigu way danqanayaaye<br />
                Dagaal aan dhamaan waxaa ka roon dawlad jaa’ira’e<br />
                Duufaan durcada baad Rajooy naga dul qaadeene.</p>
            <p>Cilmi Barrow Jimcaale oo ahaa ninkii koowaad gabaygiisuna aad u
                dheeraa qaybtaan ka soo qaadanay waxaa ka mid ahaa:</p>
            <p>Qasadka Rajada qaranimiyo qaaya nabadeynta<br />
                Qorshaad dadaalka u gasheen qodobadii hawsha<br />
                Wixii la qablay iyo waxa qaaran iyo waxaan la soo qaadin<br />
                Qalad waxaan u fahamnaa jiraye waxa la qoondayey<br />
                Inta aan qarsoonayn markii la isku qiimeeyo<br />
                Qacda hore cuntada qaybinteed qodobkii koowaad dheh<br />
                Qorya qaadka oo weli qabyaa qayb kaloo mudan dheh<br />
                Inaad shirar u qaban qaabiseen qaar danbiilaa dheh<br />
                Intoodii ka wada qayb gashaan qaaya weyn dhalin dheh<br />
                Qodobadii heshiiskoo barkood laysku qaadacay dheh<br />
                Iyagoo qir iyo qira inay kala qaloodeen dheh<br />
                Qada sharaf kalgacalkii u dhigay inay qasaarsheen dheh<br />
                Qaddarkaana hawlaha qabsamay qiil u bixintood dheh<br />
                Balse waxa qallooc ila noqdaan qaadan kari waayey<br />
                Qalalsiga ku mudan meel markii lagu qubaystaaye<br />
                Nimankii qaskiyo hooga iyo qoomamada beeray<br />
                Qandaraas qudh gooya ah kuwii qabay dhamaantooda<br />
                Qaranima la sheegtiyo kuwii qayrkeen naga reebay<br />
                Qatartooda duniduba kuway nagala qiirootay<br />
                Qaanuunka nimankii jebshee qoon dhan dhaxaleeyey<br />
                Qosol iyo farxadi waa haddaad qaban lahaydeene<br />
                Inay weli qadarin sii mutaan sow qarracan maaha?</p>
            <p>6dii bishii Maarso 1993kii Xoghayaha Guud ee Qaramada Midoobey wuxuu
                Soomaaliya u magacaabay admiraal Jonadan Hoowe oo ahaa badmareen
                ciidamada Mareykanka ka hawlgabay in uu wakiil ka noqdo hawlgallada
                Qaramada Midoobay Soomaaliya ka wadaan. Wuxuu bedelay Cismad Kitaani oo
                Ciraaqi ahaa.</p>
            <p>15kii bishii Maarso 1993kii waxaa magaalada Adis Ababa caasimadda
                Itoobiya ka furmay shirkii 2aad oo dib u heshiisiinta Soomaalida lagu
                baadi goobaayey, shirkaas oo socday 12 maalmood waa la isku daaley.
                Duniduna inkastoo ay cadaadis adag saartay, waa ku wareertay,
                madaxweynaha Itoobiya Meles Sanaawi qayb wayn buu ka qaatay
                shirkaas.</p>
            <p>Taariikhda laguma sheegin muddo 600 oo sano ah mas’uul Itoobiya oo
                Soomaaliya il raxmad leh ku eega Meles Sanaawi ka hor, madaxweynihii
                hore ee Itoobiya Mingisto Hayle Maryam intaan xukunka laga qaadin wuxuu
                ku faanay burburkii Jamhuuriyaddii Soomaaliya, “Cadowgii cadowyada
                Itoobiya ugu weynaa Soomaaliya waa burburinay, waa kala qaybinay, maanta
                ka dib ma jiri doonto wax la yiraahdo Soomaaliya.” Hase ahaatee dawladda
                Itoobiya ee Meles Sanaawi madaxwaynaha ka ahaa waxay si wanaagsan isaga
                xilsaartay dib u dhisidda dawladda Soomaaliya, iyadoo ka fiirinaysa
                xagga tolnimada, derisnimada iyo bani aadanimada waxay dadaal badan u
                gashay sidii Qaramada Midoobey iyo dawladda Maraykanku Soomaaliya u
                badbaadin lahaayeen, iyagoo ka amba qaadaya talooyinkii gudiga Geeska
                Afrika.</p>
            <p>Haddaba taariikhda laguma hayo mas’uul Itoobiya madax ka noqda oo
                yiraahda Soomaaliya halkaanaa laga dumin jirey, hase ahaatee, maanta
                halkaanaa laga dhisaayaa Meles Sanaawi ka hor. Waxaa Adis Ababa lagu
                gaarey heshiis dhigaya dhowr iyo toban qodob, waxaa ka mid ah:</p>
            <ul>
                <li>in la dhiso golayaal deegaan oo ka kooban 21 xubnood iyadoo la
                    raacaayo degmooyinkii la aqoonsanaa markii dawladii sharciga ahayd dalka
                    maamulaysey,</li>
                <li>in la dejiyo dastuur qaran, in la abuuro ciidan booliis oo
                    nabadgelyada ilaaliya iyo garsoor maxkamadeed,</li>
                <li>marka xigana waa in la dhisaa gole qaran oo ka kooban 74 xubnood oo
                    dalka hogaamiya, taasoo laga amba qaadaayo doorashada guud oo dalka ka
                    dhacda.</li>
            </ul>
            <p>Hase ahaatee nasiib darro wuxuu noqday hadal afka laga yiri oo aan
                waxba ka hirgelin, waayo? Ragga shirkaa ku kulmaayaa waa raggii shalay
                qarankii Soomaaliya burburiyey, wixii dhibaato ahaa oo waddanka ka
                dhacayna mas’uulka ka ahaa, hadaba suuragal ma aha kuwii shalay
                dhibaatada geystay in ay maanta wanaag ka taliyaan.</p>
            <p>30kii bishii Abriil waxaa la soo gaba gabeeyey hawlgalkii la magac
                baxay Isbahaysigii Gargaarka Hawlgalka Soomaaliya u Midoobey, Yunitaf,
                oo Mareykanku hormuudka ka ahaa kaasoo socday muddo shan bilood ah,
                hawlgalkii waxaa la wareegay 4tii bishii Meey Yunosom. Hadaba markaan
                faalla gaaban ka bixino hawlgalkii ciidamada Mareykanku Soomaaliya u
                yimaadeen oo aan horay u soo xusnay sidee u fuley sideese wax u
                taray.</p>
            <p>Sidaan horey u soo xusnay iyadoo maanka lagu hayo siday xaaladda
                shacbigii degenaa Muqdisho iyo agagaarkeeda iyo gobolada Labada Webi u
                dhexeeya ku sugnayd maalintii ciidamada Mareykanku xeebta Muqdisho kasoo
                degeen ka hor, kaasoo ahaa mid naxdin iyo murugo lahaa, sida dhabtaa
                haddaan cidi usoo gurman ama hal bil ciidamada Mareykanku dib u dhici
                lahaayeen waxaa la isweydiinaayaa maxaa dhici lahaa? Waxaa hubaal ah in
                dadkaa wax yari ka hari lahaayeen.</p>
            <p>Hawlgalkii qodobka koowaad oo ahaa in dadka tabaalaysan ee baahida
                iyo macaluusha u dhimanaaya la badbaadiyo iyo nabad gelinta sahayda
                gargaarka iyo cunta qaybinta oo socday 5 bilood, waxaa la qiyaasay
                boqolkiiba-99 in uu hirgalay. Waxaa marag laga yahay muddo bil gudaheed
                ah ayna dadka gaajadii iyo macaluushii ka baxday, noloshiina ku soo
                noqotay, mooryaantii dadka dhibtayna kadabkoodii la jaray, dhaqdhaqaaq
                ganacsi tyo beera falashana la bilaabay.</p>
            <p>Haddaba gurmadkii caalamiga ahaa ee lagu magacaabay Ciidamadii
                Hawlgalka Gargaarka Soomaaliya u Midoobay (<em>Unified Task Force
                    Somalia</em>) ama Raja Soo-Celinta (<em>Operation Restore Hope</em>) oo
                Mareykanku horseed ka ahaa iyo dawladihii badnaa ee ka qayb galay waxaa
                lagu tilmaami karaa gurmad xagga Eebbe laga soo diray ummadda Soomaalida
                ee xabbadda iyo gaajada u dhammaanaya, waxaa habboon in Ilaaha Weyn
                looga mahad naqo. Qofka Rabbi iyo rag yaqaan wuxuu markhaati ka yahay in
                sidii xaalada dadku ku noolaa Muqdisho iyo gobolada koonfureed ee Labada
                Webi u dhexeeya ahayd maalintii ciidamada Maraykanku Muqdisho yimaadeen
                iyo siday bil ka dib noloshii ugu soo noqotay oo dhibaatadii uga
                xuubsiibteen, abaal wayn baa Soomaalida loo galay, kuwa wax ka
                sheeganaayana waa abaal laawayaal, garawshana heli maayaan, kuwii ka soo
                horjeeday gurmadkii caalamiga ahaa iyo qaaraankii ummadda baahan loo
                ururiyey waa arrin taariikhda gashay, Soomaaliduna abaalkii loo galay
                weligeed halmaami mayso.</p>
            <h3 id="hawlgalladii-yunosom-ti-2aad">Hawlgalladii Yunosom-ti 2aad</h3>
            <p>Waxaan horey u soo sheegnay in hawlgalkii Yunitaf 30kii bishii Abriil
                1993kii la soo gaba gabeeyey, 4tii bishii Maajo 1993kii hawlgalkii
                Soomaaliya ay la wareegeen ciidama lagu magacaabay Raja Sii Wadida
                Hawlgallada Qaramada Midoobey ee Soomaaliya “Yunosom-ta 2aad” oo uu
                ammaanduule ka yahay Janaraal Jawik Bir (<em>Çevik Bir</em>) oo u
                dhashay Turkiga, si loo fuliyo qodobkii labaad ee ahaa:</p>
            <p>In waddanka Soomaaliya nabadgelyadii, xasiloonidii, nidaamkii iyo
                kala dambayntii loo soo celiyo, loona sii wado gargaarka bani
                aadanimo.</p>
            <p>Xoghayaha Guud ee Qaramada Midoobey Budrus Budrus Qaali munaasabaddii
                Yunitaf iyo Yunosom-ti 2aad hawsha kula kala wareegeen wuxuu ummadda
                Soomaalida u jeediyey hadal gaaban, wuxuu ku yiri, “Waxaan doonaynaa in
                aan idiin sheego sida qotada dheer oo aan ugu riyaaqay hawlihii qaayaha
                lahaa oo ay qabteen hawl-wadeenadeenii Yunitaf sida sugitaanka gargaarka
                bani aadan ee Soomaaliya oo aan la is hortaagi karin, hawl-wadeenada
                Yunitaf waxay qabteen arrimaha adeega bulshada sida gargaarka, dhismaha,
                nabadda, waxay u qalmaan in mahad ballaaran loo naqo, shaqada wanaagsan
                oo ay qabteen awgeed, haddaad tihiin ummadda Soomaalida waxaad ku
                guuleysateen soo jiidashada indhaha adduunka iyo sidaad uga jawaabteen
                hawlihii adkaa ee idinla soo gudboonaadey iyo fursadda lagu dhisaayo
                Soomaali hagaagsan. Guulihii aad ka gaarteen la shaqaynta Yunitaf ayaa
                aasaas u ah hawsha ay haatan qabanaayaan Qaramada Midoobey Yunosom-ta
                2aad, waxay balan qaadayaan xaqiijinta habka dib u dhiska qaranka loo
                soo celinaayo si tallaaba toosan oo xilkasnima leh horay loogu qaado,
                qaar ka mid ahaa hawl wadeenadeenii Yunitaf ayaa haatanna doonaaya in ay
                ka qayb qaataan dadaalka Yunosom-ta 2aad. Kala guurku wuxuu ahaan doonaa
                mid aan hakasha lahayn, si buuxdana waa u sii wadi doonaa guushii aad
                markhaatiga ka ahaydeen bilihii la soo dhaafay, maadaama aan gelayno
                marxaladaan cusub oo raja buuxda leh, waxaan jeclaan lahaa in aan idiin
                xaqiijiyo in ay Qaramada Midoobay ummadda Soomaaliyeed caawin doonaan,
                si nabadda iyo ammaanka lagu soo dabaalo waddankiina sida danqashada leh
                u daalan. aasaaskana loogu dhigo dib u dhiska iyo dhaqan gelinta.”</p>
            <p>Ciidamada Qaramada Midoobey waxaa awood dheeraad ah lagu siiyey
                Qaraar Lambar 814, beryahaa Wakiilka Gaarkaa ee Qaramada Midoobey wuxuu
                qorsheynaayey shirweyne dib u heshiisiin ah oo laga amba qaado shirkii
                bishii Maarso 1993kii lagu qabtay Adis Ababa oo Soomaalida oo dhan la
                isugu keenay, hase yeeshee markii hawshii lagu dhaqaaqay waxa ka hor
                yimid mashaakil aan la filayn, waayo? Waxay dareemeen mooyee Caydiid iyo
                Koloneel Cabdullaahi Yuusuf oo ahaa laba ammaanduule dagaal ayaa waxay
                abaabuleen shir goboleed lama filaan ah oo aanay cid kala tashan, dadka
                qaarkiis shirkaa waxay ku tilmaameen in uu yahay fadqalala horseedkeed,
                shakhsiyaadkii ka qayb galayna waxay ku tilmaameen guul horseed keed,
                Wakiilkii Gaarka ee Qaramada Midoobey admiraal Joonadan Hoow
                (<em>Jonathan Howe</em>) shirkaa wuxuu ku tilmaamay in uu carqalad ku
                yahay hawl gallada ay Qaramada Midoobey wadaan iyo dib u heshiisiinta
                Soomaalida madaxdooduna xukumi karin.</p>
            <p>Indheer garatada badankoodu waxay qabaan dhibaatadii iyo is
                afgaranwaagii dhacay bishii Juun ilaa Oktoobar 1993kii waxaa sabab u
                ahaa shir goboleedkaa aan soo xusnay. Khilaafkaana waxaa sabab u ahaa
                Qaramada Midoobay iyo dawladihii kale ee nabad ilaalinta Soomaaliya u
                yimid oo aan fahmin ama dareemin in dadkii reer magaalka ahaa dhaqaalaha
                waddanka lafdhabarta u ahaa iyo dadkii mutacalimiinta ahaa labadiiba
                wadanka ka carareen ka dibna awoodii gacanta u gashay burcad reer
                baadiye ah oo hubkii dawladda gacanta u galay oo wax dil, wax dhac iyo
                wax boob mooyee aan wax kale fahmayn.</p>
            <p>Shantii bishii Juun 1993kii waxaa dhacday in dablayda Es.En.Ee bareer
                u dileen 24 askari oo Bakistaan ah oo ciidamada Yunosom-ti 2aad ka mid
                ahaa oo sida la sheegay raashin dad u qaybinaayey. Taasi Qaramada
                Midoobey waxay ku ridday naxdin iyo waji gabax. Golaha Ammaanku wuxuu
                soo saaray Qaraar Lambar 837 oo amraaya in la ciqaabo eedeysanayaashii
                dilkaa geystey, iyadoo qaraarkaa la fulinaayo 12kii iyo 13kii bishii
                Juun qayba ciidamada Qaramada Midoobay ka tirsanaa oo Maraykanku
                ammaanduule ka yahay waxay qaadeen tallaabo aargudasho ah, waxay
                burburiyeen xaruntii Es.En.Ee iyo goobo kale oo muhiim u ahaa. Ciidamada
                Yunosom-ta 2aad waxay ahaayeen ciidama kala daadsan oo aan nidaam iyo
                hab milatari oo isku xiran lahayn.</p>
            <p>Nasiib darro waxaa bilowday qalalaase iyo dagaallo gargaarkii
                joojiyey, durbadiiba waxaa soo if baxay khilaaf siyaasadeed oo dhex
                maray dawladihii nabad-ilaalinta Soomaaliya u yimid qaarkood siiba
                Talyaaniga oo si bareer ah u diiday in Caydiid iyo taageerayaashiisa
                xoog lagu muquuniyo, wuxuuna ku hanjabay in uu ciidamadiisa Soomaaliya
                ka saaraayo markii 3 askari laga dilay, dabadeedna khilaafkii Talyaaniga
                iyo Qaramada Midoobay u dhaxeeyey waa sii kordhay markii taliyihii
                ciidamada Talyaanigu diiday in uu ka amar qaato taliyaha guud ee
                ciidamada Qaramada Midoobey, ka dibna wuxuu goostay in uu ciidamadiisa
                Muqdisho ka saaro. Dad badan oo Soomaali ahaa ayaa khilaafkaa Talyaaniga
                ku farxay, waayo? Waxaa lagu tuhmaayey in uu hortaagan yahay
                hawlgalladii Qaramada Midoobey Soomaalidana iska horkeenay.</p>
            <p>Sideedana waxaa jirey fikrada kala duwan oo ay kala qabeen Xoghayaha
                Guud ee Qaramada Midoobey Budrus Qaali, Mareykanka iyo dawlada reer
                Yurub ah sida Talyaaniga, Faransiiska iyo Jarmalka, waayo? Dawlad waliba
                waxay eeganaysay siyaasaddeeda iyo danaheeda gaarkaa.</p>
            <p>Xoghayaha Guud ee Qaramada Midoobay wuxuu qabay fikrad ah in Qaramada
                Midoobay si ku meel gaar ah maamulka waddanka Soomaaliya ula wareegaan
                mar haddaan wax dawlad ahi meesha ka jirin iyadoo la raacaayo habkii
                Kaamboodiya lagu maamulay, fidmad abuurayaasha dagaalada hurinaayana
                daaqadda laga saaro. Haddii Qaramada Midoobay arrinta Soomaaliya gacanta
                ku qaban lahayd siduu dhigaayo qodobka 78aad ee Xeerka Qaramada Midoobay
                waxay noqon lahayd guul, waayo? Golaha Ammaanka waxaa u bannaanaa in ay
                si toos ah gacanta ugu qabtaan maamulka Soomaaliya, maxaa wacay? Wax
                dawlad ahi Soomaaliya kama jirin dawladna ma lahayn tan iyo bishii
                Jannaayo 1991kii.</p>
            <p>Sida warar lagu kalsoon yahay sheegeen Qaramada Midoobey iyo
                Mareykanku 1993kii waxay daydeyaayeen nin dhammaan Soomaalidu u soo
                joogsan karto oo madaxweyne u noqda kaana waa la waayey.</p>
            <p>Bishii Juun 1993kii shir sanadeedkii dawladaha ururka Midowga Afrika
                Oo.Ee.Yuu (<em>OAU</em>) oo lagu qabtay magaalada Qaahira ee dalka Masar
                Xoghayaha Guud ee Qaramada Midoobey Budrus Qaali hadal uu shirkaa ka
                jeediyey wuxuu ku sheegay, “Hawlgalka Qaramada Midoobey Soomaaliya ka
                wadaan waa kii ugu baaxadda waynaa hawlgal ay Qaramada Midoobey ka
                qabtaan adduun weynaha, tan iyo markii la aasaasay.”</p>
            <p>Mareykanku wuxuu doonaayey in uu keli ahaantiis dhibaatada Soomaaliya
                ka jirta xilkeeda dusha u rito si uu magac ugu helo, sidaa awgeed ayaa
                madaxweynihii hore ee Maraykanku Joorji Buush (<em>George Bush</em>)
                isagoo aan dawladaha kale kala tashan ciidama soddon kun gaaraaya
                Soomaaliya u diray mana doonayn in hawsha cid kale la maamusho, hase
                ahaatee Biil Kilintoon (<em>Bill Clinton</em>) oo ahaa nin dhallinyara
                ah iyo Qaramada Midoobay oo aan markii hore wax daraasaad ah samayn ayaa
                siyaasaddii Buush khalkhal geliyey.</p>
            <p>Dawladaha Talyaanigu hormuudka u ahaana sida Faransiiska iyo Jarmalka
                ujeedadoodu waxay ahayd in ay siyaasadda Maraykanka carqaladeeyaan si
                aanu Soomaaliya ugu keliyeysan, waayo? Waxay ku taliyeen in la raaco hab
                ka debecsan kan lagu dhaqmaayo, in wadanka lagu soo dabaalo siyaasad
                qabow iyo boqorada iyo odoyaasha qabaa’ilka talada laga qayb geliyo.*
                Dhanka kale Talyaanigu wuxuu isu arkaayey in uu arrimaha Soomaaliya
                dawladaha kale uga aqoon badan yahay, sidaa awgeed wuxuu doonaayey in
                isaga hawlaha Soomaaliya lagala tashado, hase ahaatee Soomaalidu aqoon
                sheegadkaa waxay u arkaayeen hab dhaqankii gumaysigii hore.</p>
            <p>Ciqaabtii lagu xusay Qaraarkii Lambar 837 wuxuu u muuqday xasuuqa
                taageerayaasha Es.En.Ee markii la amray in Caydiid oo magaciisa
                warbaahinta caalamku aad u buunbuunisay in la soo xiro,
                eedeysanayaashana maxkamad la keeno, hase yeeshee Qaramada Midoobey waa
                ku guuldarreysteen qabashadii Caydiid taasoo gaarsiisey dhaawac
                weyn.</p>
            <p>11kii bishii Luulyo ciidamadii Maraykanka ee Qaramada Midoobey waxay
                burburiyeen guri weyn oo ay ku shiraayeen golihii dhexe iyo madaxdii
                sare ee ururka Es.En.Ee, waxaa dhismahaa ku dhintay 74 qof oo ahaa
                gargayrtii isbahaysigaas, hase ahaatee goobtii ugu xumayd waxay dhacday
                3dii bishii Oktoobar 1993kii, waxaa maalintaa ia dilay 18 askari oo
                Maraykan ah iyo 370 Soomaali ah oo haween iyo carruuri ku jiraan
                dhaawucuna waa tira beelay, rag madax sare ahaana waa la xiray.
                Maalmahaa diyaaradaha Maraykanka oo watay magaca Qaramada Midoobey
                magaalada Muqdisho waa harayeen goodi iyo cabsi gelin awgeed dadka ka
                soo horjeedey. Waxaa lala yaabay raxmad la’aanta aan dareenka lahayn ee
                Caydiid iyo la-taliyayaashiisa oo dadkoodii ku dhamaanaayo dagaal aan
                macna lahayn iyo mustaqbal dambe midna iyo tixgelin la’aanta ay u hayaan
                Qaramada Midoobey iyo is hortaaga hawlgallada caalamigaa ee Yunosom-ta
                2aad ay dalka ka wadaan. Hase ahaatee nin waliba isagaa dantiisa kaa og.
                Sidoo kale waxaa lala yaabay hawlgallada Qaramada Midoobey oo aan ku
                salaysnayn qorsha cilmiyeysan iyo nidaam habaysan, qaabka iyo dhismaha
                ciidamada Qaramada Midoobey ee Soomaaliya joogaa wuxuu ahaa mid kala
                daadsan oo aan isku xirnayn, waayo? Saraakiisha qaybaha talisyada
                ciidamada dalalka kala duwan waxay ka amar qaadanaayeen dawladahooda,
                taasina waa tan keentay khalkhalka iyo is maandhaafka dawladihii nabad
                ilaalinta Soomaaliya u yimid iyo fashilaadda ku dhacday hawl galkii
                Qaramada Midoobey, waayo? Markii hore looma samayn qorsha tafaftiran,
                waxaa hawsha lagu maamulay hab meletari iyo siyaasad aan
                xasiloonayn.</p>
            <p>Bishii Sebtembar baarlamaanka Mareykanka waxaa ka bilaabatay dood
                kulul oo Aqalka Cad ee Maraykanka looga taliyo gilgishay oo ku saabsan
                sababta ciidamada Maraykanku ugu dhimanaayaan Soomaaliya oo aan nabadi
                ka jirin, taasina waxay keentay in madaxweynaha Mareykanka Biil
                Kilintoon 9kii bishii Oktoobar 1993kii ku dhawaaqay in dawladda
                Mareykanku is bedel ku samaysay siyaasaddii ku wajahnayd Soomaaliya,
                isagoo u magacaabay danjire khabiir ku ah arrimaha Soomaaliya iyo wakiil
                gaar ah. Ugaarsigii Caydiid iyo weeraradii taageerayaashiisa lagu
                hayeyna waa la joojiyey, hase ahaatee waxaa Muqdisho la keenay ciidama
                Mareykan ah oo gaaraaya todobo kun iyo laba boqol oo sida la sheegay loo
                keenay in ay danaha Mareykanka ilaaliyaan oo keliya haddii la soo
                weeraro.</p>
            <p>15kii bishii Oktoobar 1993kii Aqalka Cad ee Mareykanka waxaa ka soo
                baxay go’aan lagu sheegay in Golaha Senetarisku go’aamiyeen in
                Mareykanku ciidamadiisa oo dhan Soomaaliya ka soo saaro 3dii bishii
                Maarso 1994ka.</p>
            <p>Xoghayaha Guud ee Qaramada Midoobey Budrus Qaali wuxuu ku dadaalay in
                uu madaxweynaha Mareykanka Biil Kilintoon ku qanciyo in aan Soomaaliya
                meel cidlaa lagaga tegin, wuxuu marar badan ku celceliyey, “In shacbiga
                Soomaaliya doonaayo in Qaramada Midoobey Soomaaliya sii joogaan markii
                laga reebo koox burcad ah.”</p>
            <p>Dalalka reer Yurub qaarkood sida Beljam, Faransiiska, Talyaaniga iyo
                Jarmalka waxay sheegeen in ay iyaguna ciidamadooda kala bixi doonaan
                Soomaaliya ugu dambeyn bisha Maarso 1994ka iyadoo dhibaatada heerkeedii
                taagan tahay oo aan wax is bedel jirin. 23kii bishii Oktoobar 1993kii
                waxaa magaalada Muqdisho kormeer hawleed ku tegay Xoghayaha Guud ee
                Qaramada Midoobey Budrus Qaali, waa markii labaad ee uu booqasho ku tago
                Soomaaliya sanad gudihii. Wuxuu warbixin ka dhegeystey saraakiisha iyo
                hawlwadeenada Yunosom-ti 2aad ka dibna wuxuu u duulay magaalada Baydhabo
                oo ahayd magaaladii ugu dhimashada badneyd gobolada koonfureed si uu
                indhihiisa ugu arko sida dadka deegaanka noloshii ugu soo noqotay.</p>
            <p>30kii bishaas Oktoobar isla sanadkaas Golaha Ammaanku wuxuu soo
                saaray Qaraar Lambar 878 oo muddada lagu kordhiyey sii joogidda
                ciidamada Qaramada Midoobey Yunosom-ta 2aad oo bishii Maajo hawl galka
                kala wareegay ciidamadii waddamada badan ka socday ee Mareykanku
                horseedka ka ahaa ee Yunitaf. Xoghayaha Guud ee Qaramada Midoobey Budrus
                Qaali wuxuu marar badan ku celceliyey oo adduunweynaha ka codsaday, “In
                aan beesha caalamku Soomaaliya illaawin oo meel cidla ah kaga tegin,
                waayo? Shacbiga Soomaaliya badankiisu wuxuu doonaayaa in ciidamada
                jamciyadda Qaramada Midoobey ka socdaa dalka sii joogaan dadkana wax u
                qabtaan inta ay lugahooda dib isugu taagaayaan hawlaha gargaarka
                aadamiga la sii wado inta dalku dhibaatada ka soo kabanaayo.”</p>
            <p>Afartii sano ee la soo dhaafay, 1991kii ilaa 1994kii wixii Soomaaliya
                ka dhacay iyo hawlaha caalamku ka qabtey afka lagama sheegi karo,
                qalinna laguma koobi karo, waayo? Waa baaxad weynaayeen hase yeeshee
                faraskayagii halkaasuu istaagey.</p>
            <p>Guud ahaan lama oran karo Qaramada Midoobey Soomaaliya waxba kama
                qaban, taa doodi kama taagna in ay dhinacya badan wax ka qabteen,
                hawlgalkii lagu magacaabay Raja Soo-Celinta Soomaaliya si wanaagsan buu
                u meel maray. Halgankii Raja Sii Wadidda ee Yunosom-ta 2aad in kastoo
                carqalada ka horyimaadeen si wacan buu u hirgalay, hase ahaatee waxaa
                jirey khaladaad maamul xuma daraadeed Soomaalidu farta ku fiiqeysay iyo
                dhaliilo loo soo jeediyey, waxaa ka mid ahaa:</p>
            <ul>
                <li>Qaramada Midoobey waxay shaqadoodii ku koobeen Muqdisho iyo gobolada
                    ku xeeran dalka intiisa kalena waa illaaween.</li>
                <li>gobolada aan Qaramada Midoobey tegin waxaa ka jira nabad iyo is
                    maamul goboleed, gobolada ay joogaanna qas iyo dagaallo ayaa ka jira,
                    yaa ka dambeeyey?</li>
                <li>Qaramada Midoobey waxay tixgeliyeen dagaal oogayaashii qaranka
                    Soomaaliya baabi’iyey, waxay ka gaabsadeen garwadeenkii iyo guurtidii
                    bulshada hagi jirtey culima iyo caamaba.</li>
            </ul>
            <h3 id="sidee-qarannimadii-soomaaliya-kusoo-noqon-kartaa">Sidee
                Qarannimadii Soomaaliya Kusoo Noqon Kartaa?</h3>
            <p>1988kii Soomaaliya waxay u muuqatay ummad wadajirkeedii kala
                daadanaayo oo haadaan ku sii socota, waxay madaxa la gashay kala
                qaybsanaan iyo qabiil qabiil, niyad-jabkii iyo guuldarradii lagala
                kulmay dagaalkii lagu qaaday gobolada Soomaali Galbeed ee bariga
                Itoobiya dartiis iyo dhibaatada ka dhalatay afgembigii fashilmay
                durbadiiba waxaa si xun u dhaawacmay wadajirkii iyo isbahaysigii
                shacbiga, waxaa abuurmay mucaarid qabiil ku salaysan oo dawladda Siyaad
                Barre ha la rido mooyee aan hadaf kale iyo ujeeda lahayn; qabyaalad
                qayaxan iyo qaraaba-kiil, eex, musuqmaasuq, shaqa nacayb, hawl
                curyaamin, xadid, hunguri xumo iyo in dad badani waddanka dibadda uga
                baxsadaan, arrimahaasi waxay keeneen khalkhal iyo haybaddii dawladda oo
                si fudud hoos ugu dhacday.</p>
            <p>Mashaakilkaas dalka soo food saaray shisheeye iyo sokeeye cidina wax
                kama qaban karin, waayo? Dawladdii Kacaanka ee keligii taliska ahayd
                ayaa awooda gacanta ku haysay, kooxa la yaqaan oo dawladdu dirsatay
                mooyee cid kale oo siyaasad ka hadli kartaa ma jirin, mashaqadaasi
                maalinba heerey joogtaba muddo dheer bey soo jiitamaysey Kacaankuna
                gaashaanka u dhigay.</p>
            <p>Bishii Janaayo 1991kii markii awooddii dawladdu burburtay qofkii
                daacad ahaa oo niyad sami qabay ama caadifad qabiil ka fiyoobaa ama in
                yar oo waddaninimo ah ay ku jirtey waddadu waa u furnayd, haddii
                maalintaa waxgaradku is xilqaamaan oo si daacad ah talada ugu guntadaan
                waxaa hubaal ah in xaaladdu sidaa dhaami lahayd wax badanna la daba
                qaban lahaa, hase ahaatee waxaa soo ifbaxay is tixgelin la’aan iyo awood
                kala jiidasho dhexmartay madaxdii qabaa’ilkii ku midaysnaa ururka
                Yuu.Es.Sii oo ku heshiin waayey kursi madaxtooyada iyo maamulkii guud
                cid kalena meesha ka saaray.</p>
            <p>Nasiibdarro iyo ayaan xumo waxaa noqday ummad sodon sano dawlad soo
                ahayd oo culimadii, caaqiliintii, aqoonyahankii, siyaasiyiintii iyo
                indheergaradkii ay wada joogaan oo markii waddankii qas iyo qalalaase
                iyo dagaalla qabiil ka qarxeen, wax is xilqaama iyo wax is dhaama oo
                yiraahda aan dhibaatadaan ka hortagno la waayey, ummaddaa maxaa lagu
                tilmaami karaa? Beryahaas waxaa la isweydiinaayey aaway madaxdii,
                guurtidii garashada loo ogaa, maxay dabkaan ololaaya uga hortagi
                waayeen? Hase yeeshee guurti iyo waxgarad ka hortaga waa la waayey,
                aqoonyahanna kaalintiisii waa gabay, siyaasina waa ka gaabsaday, waayo?
                Reer baadiya dhega la’ oo xabbad la ordaaya ayaa reer magaalkii
                afgembiyey.</p>
            <p>Ummadda Soomaalida maanta ka hor waxaa lagu tilmaami jirey ummad wax
                garad ah, xishood badan, geesinima leh, diinteeda iyo hiddaheeda iyo
                dhaqankoodu ka reebo waxa xun, diimaha iyo qawaaniinta aad u xurmaysa,
                hase ahaatee qarnigaan 20aad dabayaaqadiisa waxaa soo ifbaxay fikrado
                sidii loo haystey burinaaya, Soomaalidu qarnigaan waxay ku sagootidey
                ceeb iyo qoomamo. Markaad eegto sida loo taageeray dagaal oogayaashii
                xukun-doonka ahaa waxaad mooddaa in Soomaalida maankii iyo maskaxdii
                qabiilkii iyo qaadkii ka xadeen, waxaad mooddaa in shaydaan mara madow
                oo qabiil huwani ku adeegtey, iyagoo maslaxaddii guud ka door bidey
                maslaxaddooda gaar ahaaneed, waxaa caddaan ah in jaahilnimo, qabiil iyo
                xukun-doon daraadood waddadii toosnayd laga anbaday oo baaxad soore lagu
                halaagmey, la qaadey, dhab ahaantii ma jirto wax lagu tilmaami karo ama
                lagu cabbiri karo marin habowgii iyo tala xumadii dhacday. Hadaba waxaa
                habboon in Soomaalidu dib u xasuusato masiibadii ku habsatey
                xanuunkeedii.</p>
            <ul>
                <li>Waa in lagu waaya aragnimo qaataa hooggii iyo halaagii la soo
                    maray.</li>
                <li>Waa in la qiraa jahliga iyo aqoondarrada madaxda Soomaalida
                    daboolay.</li>
                <li>Waa in aan yeelanaa geesinimo aan runta iyo xaqiiqada jirta ku
                    qiranno.</li>
                <li>Waa in lagu waaya aragnima qaataa khasaarihii laga dhaxlay tala
                    xumadii iyo marin habowgii qabyaaladeed iyo ayaandarrada Soomaalida
                    saamaysay oo heerka xun gaarsiisey.</li>
                <li>Waa in lagu xisaabtamaa waayaha adduunka iyo isbedellada khariidada
                    juqraafiga caalamka,</li>
                <li>Waa in la qiimeeyaa meeshey Soomaaliya qarnigaan 20aad
                    dabayaaqadiisa adduunka ka taagan tahay iyo meeshey shalay
                    mareysey.</li>
                <li>Waa in aan hagagga, muranka, asraartanka iyo hadal hadal-ku-taagga
                    la iska dhaafaa.</li>
                <li>Waa in la ogaadaa in aan maanta caalamku Soomaaliya wax dan ah ka
                    lahayn, waayo? Soomaaliya maanta kuma taal gobolkii istaraatiijiga ahaa
                    oo reer Galbeedka iyo reer Barigu ku tartami jireen iyo marinkii
                    halbowlaha ahaa oo ay shalay ku oolli jirtey, taa macnaheedu waxaa weeye
                    Soomaaliya waa weyday ahmiyaddii istaraatiijiyadeed oo ay adduunka ku
                    lahayd markii Dagaalkii Qaboobaa socday.</li>
            </ul>
            <p>Dhinaca kale haddii laga eego Soomaaliya adduunka waxba kuma kordhiso
                adduunkuna danihiisuu fiirsanaayaa, Soomaaliya waa dal sabool ah oo
                aqoontiisa cilmi iyo dhaqaalihiisu aad u liitaan, haddana dhanka kale
                waa waddan hodan ku ah khayraadka dhulka iyo khayraadka badda oo
                mustaqbal lagu hirto leh, hase ahaatee awood dhaqaale iyo aqoon cilmi oo
                Soomaalidu ay kaga faa’iidaysato ma laha, haddayaan dawladaha horey u
                maray kaalmo daacad ah laga helin, haddaba mar haddaan Soomaaliya
                adduunka wax faa’iido ah u lahayn xag siyaasadeed iyo xag dhaqaale,
                caalamku waa ka maarmaa, hase yeeshee Soomaalidu maalin gelinkeed kama
                maaranto.</p>
            <p>Waddama badan oo adduun weynaha ka mid ah oo Afrika iyo Aasiya leh
                ayaa qarnigaan 20aad dabayaaqadiisa qalalaase dagaal ka qarxeen kuwaasoo
                u horseeday burbur qaran iyo baaba’ dhaqaale, hase ahaatee tii
                Soomaaliya ka dhacday mid ka culus ama ka daran lama sheegin, waayo?
                Waxay noqotay midda kaliya oo lagu halqabsado marka dhacdo halis ah
                (khatar ah) laga hadlaayo, nasiib xumo iyo ayaan darro waxay noqotay
                laga soo bilaabo bishii Luulyo 1991kii ilaa 1994kii waxaa la qabtay
                shirar dhowr ah iyo kulamo badan oo lagu magacaabay dib-u-heshiisiinta
                Soomaaliya, bishii Luulyo 1991kii waxaa shir lagu qabtay Jabuuti magaala
                madaxda Jamhuuriyadda Jabuuti, bishii Janaayo 1993kii waxaa shir lagu
                qabtay Adis Ababa magaala madaxda Jamhuuriyada Itoobiya, bishii Maarso
                1993kii waxaa shir lagu qabtay Adis Ababa magaala madaxda Jamhuuriyadda
                Itoobiya, bishii Maarso 1994kii waxaa shir lagu qabtay Adis Ababa
                magaala madaxda Jamhuuriyadda Itoobiya, bishii Maarso 1994kii waxaa shir
                lagu qabtay Nayroobi, magaala madaxda Keenya.</p>
            <p>Shantaa shir oo mid walba ay ku kulmeen madaxda jabhadaha,
                salaadiinta qabaa’ilka, siyaasiyiin, aqoonyahanno iyo guurti, Qaramada
                Midoobey iyo dawlada kale oo taageeraayey, nasiib darro wax aqbal iyo
                heshiis ah oo shirarkaa lagu gaaray ma jiraan, wax natiija ah oo kasoo
                baxdayna lama hayo. Hadaba maxaan oran karnaa, maxaanse shirarkaa ku
                tilmaami karnaa? Ma waxaan oran karnaa waxaa hortaagan nin aan heshiiska
                iyo nabadda dani ugu jirin, mise waxaa hortaagan nin xukun-doon ah, oo
                ku fekeraaya hadaanan anigu madax noqon, nabad iyo heshiis midna ma
                jiro, mise waxaa hortaagan dawlado shisheeye oo aan doonayn in
                Soomaaliya nabadi ka dhacdo? Waa su’aal qof kasta oo Soomaali ah
                waddaniya hor taal.</p>
            <p>Haddaba taladu maalinba heer bay joogtaa, waayadaan dambe waxaa la
                is-weydiinaayey su’aalaha ah:* sidee ummadda Soomaaliyeed oo shalay isku
                midka ahayd, maantay iyadoo isku mid ah loo heli karaa? Sideese
                dawladdii duntay loo soo yagleel celin karaa? Inteynaan su’aalahaas
                jawaabtooda u gudbin, waa in aan xasuusannaa in Soomaalidu leedahay afar
                cadow oo kala daran oo aan shacbiga naf iyo nolol iyo nabadgelyo iyo
                midnimo midna u ogolayn, afartaa cadow haddaan Ilaaha awooda lihi ka
                qaban la fili maayo in Soomaaliya nabadi ka dhacdo Soomaaliya oo
                Soomaaliyana la arko, aan kuu kala asteeyo afartaa cadow waxaan filaayaa
                in aad nala garataane:</p>
            <h4 id="cadowga-koowaad">Cadowga Koowaad</h4>
            <p>Sidaan meela badan ku soo xusnay, cadowga koowaad oo Soomaali boqon
                gooyey waa qabiil ay hor socdaan odayaal jaahil ah oo isku magacaabay
                nabad-doon danaha qabaa’ilka ka shaqeynaaya, oo raacaaya waddada
                gumaysigu jeexay, hase ahaatee nabad-doon maaha ee waa bela-doon aan dal
                iyo dad iyo dan guud midna aqoon oo hadba dawladdii joogta iyo kooxaha
                xukun-doonka ahi ku adeegtaan.</p>
            <p>Waayadaan dambe qabiilku wuxuu noqday xeeladda keliya ee loo
                adeegsado habka iyo siyaasadda iyo danaha gaarkaa, qabiilku waa kii
                ummadda isku gubay ee keenay in wiil iyo abtigiis is dilaan ama is
                dooxaan, labadii isu seediga ahaydna is toogtaan. Qabiilku waa habkey
                maata dooxyadii dagaalka ku abaabuleen, iyagoo ku magacaabay jabhad
                saddex xaraf ku dhisan kuna dagaal geliyey.</p>
            <p>Qabiilku waa habkey dadka ku kala sooceen kuna xasuuqeen, dalkana ku
                burburiyeen, iyagoo aad moodid in ay la dagaalamaayaan cadow shisheeye
                ah, iyagoo maskaxdooda iyo maankooda ay ka maqan tahay dadka ay
                xasuuqaayaan in ay yihiin dadkoodii, dalka ay burburinaayaanna yahay
                dalkoodii, iyagoo cabsi Eebbe iyo xishood aadane qalbigoodu ka maran
                yahay ayey wax kasta colaad qabiil cagta u mariyeen.</p>
            <h4 id="cadowga-labaad">Cadowga Labaad</h4>
            <p>Waa dawladaha hab-gumaysiga ku ilbaxay ee reer Galbeedka oo tan iyo
                heshiiskii Barliin 1884kii ummadda Soomaalida ku hayey hagardaamo,
                lugooyo iyo iyagoo u kala qaybiyey shan qaybood oo qayb walba meel ku
                qoqobay oo aan marna arrimaha Soomaaliya faraha kala bixin, waayadaan
                dambe waxay shaqo ka dhigteen Soomaalida, kala shaxeexid iyo kala
                dillaalid si ayaan Soomaalidu weligeed u midoobin ama horey ugu marin,
                iyagoo u sii maraaya qabiil iyo Soomaali xume danayste ah oo
                garashadiisu hooseyso, burburkii qarankii Soomaalida ku dhacay iyo
                dumintii dawladdii Kacaanka la baxday qayb weyn bay reer Galbeedku ka
                qaateen, sidaan ku soo xusnay fasalka Hawlgalladii Lagu Dumiyey
                Jamhuuriyaddii Soomaaliya.</p>
            <h4 id="cadowga-seddexaad">Cadowga Seddexaad</h4>
            <p>Waa kooxaha xukun-doonka ah oo had iyo jeer iyagu isu caleema saara
                in ay yihiin siyaasiyiin dadka wakiil ka ah, hase yeeshee mid waliba
                doonaayo in uu helo jago iyo awood uu wax ku boobo, badankoodu waa askar
                tababar ku soo qaatay tabihii gumaysiga iyo xukunkii Siyaad Barre oo
                markii dawladdii dhacday fursad u helay in ay yeeshaan magaca iyo awooda
                ay burcadda ku hoggaaminaayaan. Soomaalidiina u kala saareen qabiil
                qabiil iyo reel reer. Had iyo jeer waxay ku hawlan yihiin abaabul qabiil
                oo magac jabhadeed lagu cilmiyeeyey, iyagoo ujeedadu tahay madax jacayl
                iyo kursi-doon.</p>
            <h4 id="cadawga-afraad">Cadawga Afraad</h4>
            <p>Waa ganacsatada maalqabeenka ku noqday xoolaha ummadda, iimaankiina
                dabaysha ka raacay oo xaaraanta iyo xalaasha aan kala aqoon ribix toban
                jibaar dulsaar ah ku dhaqma, ummaddana cunaha qabtay, dantooda mooyee
                aan dan kale aqoon, dadkana aan nolol u ogolayn, habeen iyo maalin u
                heegan in ay wixii dhaqaale ah oo waddanka soo gala afka u dhigtaan,
                dagaalladii, macaluushii iyo gaajadii geyiga Soomaaliya ka dhacday qayb
                wayn bay ganacsatadu ku lahaayeen, waayo? Waxay heshiis la ahaayeen
                dhufaysna u noqdeen burcaddii raashinka gargaarka dhacaayey iyo kuwii
                bililiqada u tafa xaydnaa oo waxay labadaa qolo soo dhacaan ama soo
                bililiqeystaan ka iibsadaan, dagaal oogayaasha iyagaa maalgelinaayey
                kharashka iyo taakulaynta dagaalada qabiilna bixinaayey.</p>
            <p>Haddaba su’aashii ahayd sidee ummaddii Soomaaliyeed ee shalay isku
                duubnayd oo maanta kala tolowdey iyadoo isku mid ah loo heli karaa?
                Sidee dawladdii duntey mar labaad loo yagleeli karaa? Sidey nala tahay
                heshiis iyo is afgarad iyo is aamin la isku raacaa wuxuu iman karaa
                markii nabadgelyo iyo degenaan la helo, waayo? Nolosha aasaaskeedu waa
                nabada iyo xasiloonida, hase yeeshee nabad run ah, midnimo iyo wadajir
                waxaa la heli karaa markii diinta Islaamka loo noqdo oo wax walba diinta
                sal looga dhigo.</p>
            <p>Khubarada dhaqanka Soomaalida waaya aragga ku ahi waxay leeyihiin,
                nabad waarta waxaa la helaayaa maalinta qabiil, qori iyo qaad Soomaaliya
                dhexdeeda laga waayo, waa saddex cudur oo nolosha halis ku ah, haddaan
                qabiil la jirid goyn, qorina la raad goobin, qaadna waddanka laga
                reebin, nabad Soomaaliya ka dhacda iyo dawlad Soomaaliyeed oo meel mar
                noqota waa in laga raja dhigaa. Aan marag u soo qaadanno gabay la magac
                baxay Astaan Qaran oo uu tiriyey Cabdulle Raage Taraawiil oo tilmaamay
                waddada qarannimada iyo dawlad lagu hanan karo, gabaygiina waa kan,
                wuxuu yiri:</p>
            <p>Asluub iyo haddaan sharafi jirin aaminna xumaaday<br />
                Aadaabtiyo xishoodkii haddii laga ugaaroobay<br />
                Haddaan ammaanadii dhacnay iyo maqadi ooyeysey<br />
                Aargoosi reer hebel haddii laysu aaneeyey<br />
                Ee ruuxaan eed gelin rasaas lagu asqeysiiyey<br />
                Af dabadeed ninkaan wadan haddii aqalka loo dhaafay<br />
                Afadiyo haddii laysu maray inan wuxuu joogay<br />
                Waanadii akhyaartiyo wacdigey culimadii oogtay<br />
                Ilaahay xaquu faray haddii la agmaray dhaaftay<br />
                Oo ay xaqiiqadii ankirtaye ku addimay beenti<br />
                Maxaan gabayga uga oomayaa ma aqbalayaane</p>
            <p>Istiqfaar iyo toobo iyo baryaan ku Alla tuugayno<br />
                Haddaanaan calaacala addoon Eebbe la horjoogsan<br />
                Iney samadu naga awdantaa waa abaal marine<br />
                Abaar iyo haddey col kulmaan yaw arxami doona<br />
                Nebi malag akhbaar sida Rabbigey uga imaanaayo<br />
                Haddaanaan arkayn oo waxyigii waa hore idlaaday<br />
                Annaguba khaliifyadii arlada loo amraan nahaye<br />
                Ilaahow wixii noo ekaa aanan aqaan waynin<br />
                Inkaar qabe muraadle si kale wax u ataagaaya<br />
                U adeegayaasha u dirtoo ubadka sheydaana<br />
                Allaalaxa asbaarada dhigtoon rogey adduunkiiye<br />
                Aarti faayfkii layskula asbaxay eel xun nagu reebye<br />
                Naf Islaama ruuxii u galay ulakac dhiigeeda<br />
                Iyo kii abaabulayna sow ehelu-Naar maaha?</p>
            <p>Agoon aabayaashood la dilay aara mariin Keenyaa<br />
                Umulahaad asayda u xirteen aamus laga waaye<br />
                Islaannimadiyo diintiyo aarga muuqooda<br />
                Af-Soomaali iyo xeer miyigii dhaqan asluubeedkii<br />
                Inna dadaan ku kala leexanayn maamulka adduunka<br />
                Oo waliba sidaan ognahay oday carruurtiiya<br />
                Ayaad ficil anaaniga ah iyo eed dhexmariseene<br />
                Aqribiyo haddii rixin la jaray ehel xiriirkiisa<br />
                Oo aakiyo faal bamba leh xaalki ku ekaaday<br />
                Ee aan ikhyaar iyo waxgarad noo arriminaynin<br />
                Oo aabbe iyo hooya dile amar na siinaayo<br />
                Waxa irridda laga taagan yahay ololkii Naareede<br />
                Rabbi inuu qubuuraha engegay boorka ka afuufyo<br />
                Iimaankana usoo cesheya daacaddii Islaamka<br />
                Innagoo addoonnimo niya ah ku Alla tuugeyno<br />
                Qorraxda ha lays tubo sidii ubadkii roobdoonta</p>
            <p>Uur iyo af kala duwan barkeen yaanu la imaanin<br />
                Ilaahay khatala yey na gelin waa na aragyaaye<br />
                Albaabkii nasrigu inuu furmaan aad u filayaaye<br />
                Fikrad urursan tala loo egyahay edeb la dhowraayo<br />
                Eex li’i gar lagu qaadada iyo waajib la adkeeyo<br />
                Sama iyo xishood baratikool lagu asluubeeyey<br />
                Haddaanan is maqalkiyo xishmadi la inkirino laaban<br />
                Wixii nagu egoo dhiba haddaan la is illowsiinin<br />
                Haddaanan awooda isu gayn Eebbena xasuusan<br />
                Isku duubni hawl qaran haddaan loo addima xaydan<br />
                Adeega iyo haddaan talada guud aaminku israacin<br />
                Adagaa ummuuruhu siday ku ansaxayaane</p>
            <p>Astaan qaran midnimo waa inay ka amba qaadaaye<br />
                Asbaab dawladeed waa shacbiga urursanaantiisa<br />
                Israac waxaad ku weydeen khilaaf ku arki maysaane<br />
                Gobanimo sifaha loo unko ee lagu adkeeyaaye<br />
                Isaaq iyo Hawiye ma aha iyo Irir iyo Daaroode<br />
                Aqoonyahanka wax u soo bartaye oogaha taariikhda<br />
                Odayaasha xeerbeegtiga ee ka arinshay geedka<br />
                Kan abuurka beeraha xilliga aad u garanaaya<br />
                Agaasimaha xoolaha jira ee lagu ammaanaayo<br />
                Waa inay afkaar iyo xikmado kala amaahdaan<br />
                Akhris kii ku roon iyo midkey orod bidaayaanba<br />
                Ujeedadu Alliyo hortii waa inay ahaataaye<br />
                Istaatistikada tirada guud xoogaga adduunka<br />
                Kan Ameerika sida la yiri ugu awood wayne<br />
                Kontonkaa isteyd qaybinta ay dhib u arkaayaane<br />
                Afartaan malyani doonayaan wayla amakaage!</p>
            <p>[sawir: Cabdulle Raage]</p>
            <p>Gabaygaan Cabdulle Raage waxaa ku lifaaqan guurowga Abgaalku hiddaha
                u leeyihiin oo gabaygaa la macna ah ama ka qiima badan.</p>
            <p>Dagaaladii qabiil iyo jaahwareerkii ku dhacay, dilkii faraha badnaa,
                [] iyo xaaraantii sida malabka looga dhergey Soomaalida badankeeda
                qalbigi [] daxalaystey, maskaxdiina baa doorsoontay, miyirkii baa ka
                tegey, waa la [] beelay, waxaad mooddaa in dadku dhoohan yahay, si wax
                loogu sheegaa ama [] looga dhaadhiciyaa waa adag tahay, hase ahaatee
                waxaa la yiri, “Geel [] lagagama haro.”</p>
            <ul>
                <li>Waa in lagu dadaalaa miyi iyo magaalaba sidii shacbigaan beloobey []
                    dhaadhicin lahaa in Ilaah loo noqdo oo la toobad keeno si is-aamin iyo
                    is [] loo helo, sidii nabad loo dhex dhigi lahaa.</li>
                <li>Marka hore waa in la bilaabaa sidii loola tacaali lahaa baahida iyo
                    nol[] bulshada ee burburtay iyo dhaqaalihii baaba’ay, waayo? Nin baahani
                    wax [] maqlo, taasina waxay ku imaan kartaa markii runta la isu sheego
                    oo wax wa [] daacad ah looga shaqeeyo, wixii lagu heshiiyana si dhab ah
                    loo fuliyo.</li>
                <li>Markaa ka dib waa in la bilaabaa wacdi iyo wacyi gelin qawmiyadeed
                    [] dhaqan toosin ku salaysan diinta Islaamka iyo hab dhaqankii hufnaa []
                    Soomaalidii hore. Markaa ka dib waxaa la arkaa in la helo ummad heshiis
                    ah, [] mid ah, isku aragti ah, isku kalsoon, isku meel u wada jeeda iyo
                    waa cusub.</li>
                <li>Markii talooyinkaa la hirgeliyo waxaa suura gal ah in la soo yagleel
                    celin [] qarannimadii Soomaalida ee duntey iyo dawlad dadka isu keenta
                    iyo wada [] shacbiga Soomaaliyeed.</li>
                <li>Waa in la dhiso maamul goboleed iyo gole deegaan oo gobolka hoos
                    yimaada [] dadka gobolkaa degani si madax bannaani ah isu
                    maamulaan.</li>
                <li>Waa in gobol kasta leeyahay ciidan booliis oo nabadda gobolka
                    ilaaliya [] sharci hoosaad ku salaysan maslaxadda iyo habdhaqanka
                    gobolka oo waafaqsan shareecada Islaamka iyo dastuurka dalka u
                    dhigan.</li>
                <li>Waxaa lama huraan ah dawlad dhexe oo isku xirta gobolada dalka
                    Soomaaliya oo dhan, awood ballaaran iyo mayal adag leh.</li>
                <li>Waa in gobolna gobol kale ku xadgudbin, wixii mashaakil ah oo []
                    gobolada kala degan dhex marana waa in lagaga gar qaybiyaa sharciga
                    Islaamka iyo xeerkii Soomaalidu ku dhaqmi jirtey. Haddey xaajadu
                    adkaatana wa [] dawladda dhexe ka gar qaybisaa iyadoo cuskaneysa
                    dastuurka.</li>
                <li>Waa in dawladda dhexe samaysaa ciidan qaran oo ka kooban gobolada []
                    oo dhan oo dawladda dhexe hoos yimaada, kana madax bannaan caadifad q[]
                    iyo goboleysi, wixii dhibaata ah ee gobolada ka dhaca iyo difaaca dalka
                    [] hortaga.</li>
                <li>Waa in dhinacyada maamulka dawladda, shacbiga laga xushaa xubna
                    aqoonyahan ah oo maamulka u qalma, aqoon iyo karti leh, sharciga
                    Islaamka iyo dhaqanka Soomaalida iyo xeerkeeda miyi iyo magaalaba aqoon
                    fiican u leh, fulinta hawshaana daacad u ah raadna aan ku lahayn
                    matalaad iyo aragti qabiil.</li>
            </ul>
            <h4 id="dimuqraadiyadda">Dimuqraadiyadda</h4>
            <p>Afartankii sano ee la soo dhaafay ee Soomaalidu gobanimada qaadatay
                waxaa ummadda madaxa kaga jirey nidaamkii Hantiwadaagga kaasoo loo
                arkaayey in uu yahay nidaam wanaagsan, waayo? Dacaayaddii iyo
                sharraxaadii laga bixinaayey ayaa dadka madaxa ka gashay, isla markaa
                waxaa jirey nacayb loo qabay dawladaha reer Galbeedka qaarkood iyo
                gumeysigii mabda’a Hantigoosadka iyo iyadoo dhibaatadii Soomaalidu ka
                aragtay isticmaarkii Galbeedka oo weli la xusuusan yahay, sidaa awgeed
                shacbiga badankiisa waxay la ahayd in Hantiwadaagu yahay wax fiican,
                hase yeeshee culimada diintu cabsi weyn bey ka qabeen in Hantiwadaagu
                diinta Islaamka khatar ku yahay da’ yarta maskaxdoodana Shuuciyad ku
                abuuraayo, taa waa la soo arkay, lamana mahdin.</p>
            <p>Haddaba waayadaan dambe waxaa carrabka lagu adkaynaayaa mabda’a
                Dimuqraadiga ah, sida runta ah Soomaalidu in ay idaacadaha ka maqlaan
                maahee Dimuqraadiyaddu waxay tahay aqoon uma laha, qaarkood waxay la
                tahay in uu yahay nidaam diinta Islaamka ka soo horjeeda oo gaaladu
                wadato, qaar kalena waxay la tahay in uu yahay nidaam fiican oo nolosha
                bulshada damaanad qaadaaya oo horumar iyo barwaaqo lagu gaaraayo.</p>
            <p>Haddaba Dimuqraadiyaddu waa nidaam siyaasiya oo aan diin iyo dhaqaale
                midna ku lug lahayn, waa nidaam qeexaya in shacbigu isagu is xukumo
                iyadoo aan cid kale u talin. Nidaamka Dimuqraadigu ku dhisan yahay waxaa
                ka mid ah, waa sida loo dhigaye:</p>
            <ul>
                <li>madax bannaani xorriyad (hortaa bannaan) ku salaysan,</li>
                <li>sinnaan dadku isku mid yahay oo aan wax kala bursad jirin,</li>
                <li>xukun wadaag aan talada iyo awoodda kooxi iska maroorsan, iyo</li>
                <li>ra’yi cabbirid iyo xor u hadal aan dadka afka laga xirin.</li>
            </ul>
            <p>Haddaba haddii Dimuqraadiyadda macnaheedu yahay caddaalad iyo sinaan
                waa sheeko; caalamka iyo nidaamka dabiicigaa ee Ilaaha awoodda lihi
                koonka ku maamula kuma simin sinnaan, masalan xayawaanka kaymaha ku nool
                iyo banii-Aadamka magaalooyinka waaweyn degan iyo kuwa tuulooyinka
                joogaa ma sina, Ilaaha awoodda lihi uunkiisa ma simin, xagga midabka iyo
                xagga muuqaalka xoogga iyo itaalka, fahmada iyo garashada, xoolaha iyo
                arsaaqda, hase yeeshee sida runtaa Dimuqraadiyaddu waa mabda’ dhalanteed
                ah oo ummadaha lagu sabaayo oo afka laga sheego, cid ku dhaqantaana
                aanay jirin, waa mabda’ loo adeegsado hadba sida la doono si dalalka
                Dunida Saddexaad lagu marin habaabiyo, waa mabda’ loo adeegsado qaska
                iyo qalalaasaha iyo iska horkeenka ummad isku mid ahayd, oo xataa kuwa
                sheeganaaya aaney ku dhaqmin. Ereyga dimuqraadiyad wuxuu isu rogay
                qalalaase iyo hub lagu dagaalamo.</p>
            <p>١ – الديمقراطية</p>
            <p>وهي عند واضعيها ومقتنعيها: حكم الشعب نفسه بنفسه، وأن الشعب مصدر
                السلطات جميعا. وهي بهذا الاعتبار مناقضة للشريعة الإسلامية والعقيدة، قال
                تعالى: (إن الحكم إلا لله)، وقال: (ومن لم يحكم بما أنزل الله فأولئك هم
                الكافرون)، وقال: (أم لهم شركاء شرعوا لهم من الدين ما لم يأذن به الله)،
                وقال: (فلا وربك لا يؤمنون حتى يحكموك فيما شجر بينهم)، وقال تعالى: (ولا
                يشرك في حكمه أحدا).</p>
            <p>ولئن الديمقراطية نظام طاغوت، وقد أمرنا أن نكفر بالطاغوت قال تعالى:
                (فمن يكفر بالطاغوت ويؤمن بالله فقد استمسك بالعروة الوثقى لا انفصام لها
                والله سميع عليم)، وقال تعالى: (ولقد بعثنا في كل أمة رسولا أن اعبدوا الله
                واجتنبوا الطاغوت)، وقال: (ألم تر إلى الذين أوتوا نصيبا من الكتاب يؤمنون
                بالجبت والطاغوت ويقولون للذين كفروا هؤلاء أهدى من الذين آمنوا
                سبيلا).</p>
            <p>فالديمقراطية والإسلام نقيضان لا يجتمعان أبدا؛</p>
            <p>إما الإيمان بالله والحكم بما أنزله، وإما الإيمان بالطاغوت والحكم به،
                وكل ما خالف شرع الله فهو من الطاغوت.</p>
            <p>ولا عبرة بمن يحاول أن يجعلها من الشورى الإسلامية، لأن الشورى فيما لا
                نص فيه ولأهل الحل والعقد من أهل الدين والورع، والديمقراطية بخلاف ذلك كما
                سبق.   </p>
            <h4 id="shareecada-islaamka">Shareecada Islaamka</h4>
            <p>Shareecada Islaamku waa dastuur samaawi ah oo Ilaaha Weyni ummaddiisa
                u soo dejiyey, in lagu dhaqmaana ay qof walba waajib ku tahay. Waa
                nidaam aad u wanaagsan oo Eebbe dadka u doortay. Eebbe isagaa og dadka
                maslaxadiisa adduunka iyo mahuraantiisa Aakhiro. Soomaalida qaarkeed
                waayadaan dambe waxay ku doodaan, “Waxaa habboon in loo noqdo oo lagu
                dhaqmo shareecada Islaamka iyo xeerkii Soomaalida ee jiri jirey iyo
                guddoonkii isimada.” Haddii taa la sii amba qaado, xeerkii hore ee
                Soomaalida iyo guddoonkii isimadu wuxuu ku dhisnaa xishood, ismaqal iyo
                kala dambeyn, dhaqankaasina maanta ma aha mid shaqeyn kara, waayo?
                Guddoonkii isimada waxaa lagu fulin jirey qadan iyo haybad ay isimadu
                lahaayeen oo aan hadal laga soo celin. Kuwa maanta joogaa haybaddii
                malaha, hadaba guurtida xeerka naqi jirtey iyo guddoonkii waxaa bedelay
                anaa talin iyo adaa quman, isimadu cilmi ay dawlad ku dhisaan ama axsaab
                siyaasi ah ku abuuraan ama shacbi ku hogaamiyaan ma laha, awoodoodu
                waxay ku kooban tahay in ay qabaa’ilka dirira heshiisiiyaan oo keliya.
                Waxaa hubaal ah oo aan marna laga murmi karin nidaamka Islaamka nidaam
                ka fiican iyo mid kaloo lala simi karaa ama la garab dhigi karaa ma
                jiro. Dhibaatada Soomaaliya ka jirta waxaa lagaga soo kaban karaa dhinac
                kasta, siyaasadda, dhaqaalaha, caddaaladda, nabadgelyada iyo midnimada
                ummadda waa Islaamka. Islaamku waa mabda’a keliya ee lagaga bogsoon karo
                tuntii iyo godobtii la kala galay, dadkana ka saari kara qabyaaladda,
                eexda, qaraaba-kiilka iyo musuqmaasuqa. Islaamku wuxuu damaanad qaadayaa
                nolosha hufan ee mustaqbalka ummadda iyo qofkaba.</p>
            <p>Waxaa guddoonkayaga iyo go’aanku yahay, haddii Soomaaliya xasilooni
                iyo wanaag lala doonaayo waa in shareecada Islaamka loo noqdaa
                xukunkeedana si toos ah oo aan khilaaf lahayn loo qaataa, si sax ahna
                loogu dhaqmaa, waddankana lagu xukumaa, sidaasaa liibaan adduun iyo
                liibaan Aakhiro lagu gaarayaa.</p>
            <p>Haddaba waa in laga fogaadaa fikradaha khilaafsan diinta Islaamka iyo
                awaamiirta Muslim-diidka ah, “Muslim baan sheeganaayaa, shareecada
                Islaamka ku camal fali maayo” waa tabaha Shaydaanka, bal eega aayadaha
                44aad iyo 45aad iyo 47aad ee suuradda 5aad al-Maa’idah ee Kitaabka
                Quraanka Kariimkaa.</p>
            <p>Qofkii madax ah oo aan sharciga Islaamka wax ku xakumin, qofkii lagu
                xakumay oo aan u hogaansamin iabaduba waa gaal daacaddii Ilaah ka baxay.
                Kuwa maantay ku doodaaya iyo kuwa qaba in dimuqraadiyadda dhalanteedka
                ah iyo qawaaniinta aadamigu dejiyey ay ka fiican yihiin sharciga
                Islaamka, Islaamkuna yahay nidaam gaboobay oo dib u dhac keenaaya,
                xeradii Islaamka waa ka baxeen, waayo? Waxay quursadeen Kitaabkii
                Quraanka Kariimka ahaa iyo xaddiiskii Rasuulka. Sharciga Islaamku waa
                dastuur samaawi ah oo Ilaah ummadda u soo dejiyey, meesha maslaxadda
                ummadda ku jirtana Eebbe isagaa yaqaan. Hadaba waxaa haboon in laga
                digtoonaado dimuqraadiyadda dhalanteedka ah iyo qawaaniinta aadamigu
                qoray oo diinta Islaamka khilaafsan iyo fikradaha Muslimka lagu
                majara-habaabinaayo iyo shirqoolada la maleegaayo. Xaaji Cali
                Cabdiraxmaan Fiqi oo ku magac dheeraa Xaaji Cali Majeerteen wuxuu yiri,
                “An waa aamusaayaa, wax afeefi u tahay ninna yuu hadhow ooyin goor talo
                abaajidey.”</p>
            <h2 id="tusmada">Tusmada</h2>
            <p>Qeybta 1aad</p>
            <ol type="1">
                <li>Taariikh Murtiyeed Kooban</li>
                <li>Gobanima-Qaadashadii Soomaaliya</li>
                <li>Doorashaddii Cod Khasaaray 1961kii</li>
                <li>Kacaankii Guuldarrada Reebay</li>
                <li>Ballanqaadkii Golaha Sare ee Kacaanka</li>
                <li>Goormaa la Kala Garan?</li>
                <li>Siduu Kacaankii Diinta Islaamka ula Dhaqmay</li>
                <li>Sidee Maxamed Siyaad 21 Sano Xukunka ku Haystey?</li>
                <li>Golayaashii Kicinta Bulshada ee Kacaanka</li>
                <li>Xaggee ku Dambeeyeen Ciidamadii Xoogga Dalka Soomaaliyeed?</li>
            </ol>
            <p>Qeybta 2aad</p>
            <ol type="1">
                <li>Hawlgalladii Lagu Dumiyey Dawladdii Soomaaliya: Es.Es.Dhii.Ef,
                    Es.En.Em, Es.Bii.Em, Yuu.Es.Sii</li>
                <li>Bayaankii Muqdisho ee 15/5/1990kii</li>
                <li>Wallee ina-Ragow Tala Adduun Taada uun Maaha</li>
                <li>Waxa Soo Socda Nimaan Garani Waxa Jooga ma Garto</li>
                <li>Maxaa Dhaliyey Dagaalkii Abgaaliyo Gaalgale?</li>
                <li>Kacdoonkii Muqdisho 30/12/1990kii</li>
                <li>Muqdisho iyo Maamulkii Ururkii Yuu.Es.Sii</li>
            </ol>
            <p>Qeybta 3aad</p>
            <ol type="1">
                <li>Dagaal Qabiil iyo Dawladnimo Kala Fogaa</li>
                <li>Shirkii Jabuuti</li>
                <li>Heshiiskii Jabuuti Yaa is Hortaagey?</li>
                <li>Tolalka Soomaaliya iyo Degaannadooda</li>
                <li>Soomaaliya ma Qaran baa Mase waa Qabiil?</li>
                <li>Taariikhda Muqdisho oo Kooban</li>
                <li>Goormaa Muqdisho la Degey?</li>
                <li>Dagaaladii Muqdisho</li>
                <li>Duufaan Madow ma Mujaahidiin baa?</li>
            </ol>
            <p>Qeybta 4aad</p>
            <ol type="1">
                <li>Soomaaliya Halkee Gaartey Halkeese Maanta Joogtaa?</li>
                <li>Maxaa Sababay Masiibadii Soomaaliya ku Habsatay?</li>
                <li>Burburka iyo Baaba’a Dagaalladii Qabiil Sababeen</li>
                <li>Soomaaliya iyo Qaramada Midoobey</li>
                <li>Soomaaliya iyo Dawladda Mareykanka</li>
                <li>Hawlgalladii Yunosom 2aad</li>
                <li>Sidee Qarannimadii Soomaaliya Kusoo Noqon Kartaa?</li>
            </ol>
            <p>Aw Jaamac Cumar Ciise wuxuu af-Carabi ku qoray 5 buug:</p>
            <ol type="1">
                <li>Taariikhda Soomaaliya – 1965 Qaahira</li>
                <li>Taariikhdii 13kii Aasaasay Xisbigii Es.Waay.El – 1965 Qaahira</li>
                <li>Taariikhdii Janaraal Daa’uud Cabdulle – 1966 Muqdisho</li>
                <li>Kacaankii 21kii Oktoobar – 1972 Muqdisho</li>
                <li>Taariikhdii Hore ee Muqdisho iyo Haatan – 1979 Muqdisho</li>
            </ol>
            <p>Wuxuu kaloo af Soomaali ku qoray 3 buug oo la daabacay:</p>
            <ul>
                <li><a
                        href="Diiwaanka-Gabayadii-Sayid-Maxamed-Cabdulle-Xasan.html">Diiwaanka
                        Gabayadii Sayid Maxamad</a> – 1974 Muqdisho</li>
                <li><a
                        href="Taariikhdii-Daraawiishta-iyo-Sayid-Maxamed-Cabdulle-Xasan.html">Taariikhdii
                        Daraawiishta iyo Sayid Maxamed Cabdulle Xasan</a> – 1976 Muqdisho</li>
                <li><a href="Qaranjabkii-Soomaaliya.html">Qaranjabkii
                        Soomaaliya</a> – 1994 Mombaasa</li>
            </ul>


        </div>
    </main>
</body>

</html>