<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>

<body>
  <main class=normalize>
    <div class="content">
      <h1 class="title">Bisaddii Bubaysta – Joorji Alfreed Henti</h1>

      <h1 id="bisaddii-bubaysta---joorji-alfreed-henti">Bisaddii Bubaysta -
        Joorji Alfreed Henti</h1>
      <p>Waxaa tarjumay oo fududeeyey:<br />
        Xasan Aw-Daahir Qaalib</p>
      <p>Muqdisho, 1976</p>
      <hr />
      <p>Tusmo</p>
      <ul>
        <li><a href="#qeybta-1aad">Qeybta 1aad</a></li>
        <li><a href="#qeybta-2aad">Qeybta 2aad</a></li>
        <li><a href="#qeybta-3aad">Qeybta 3aad</a></li>
        <li><a href="#qeybta-4aad">Qeybta 4aad</a></li>
        <li><a href="#qeybta-5aad">Qeybta 5aad</a></li>
        <li><a href="#qeybta-6aad">Qeybta 6aad</a></li>
        <li><a href="#qeybta-7aad">Qeybta 7aad</a></li>
        <li><a href="#qeybta-8aad">Qeybta 8aad</a></li>
        <li><a href="#qeybta-9aad">Qeybta 9aad</a></li>
        <li><a href="#qeybta-10aad">Qeybta 10aad</a></li>
        <li><a href="#qeybta-11aad">Qeybta 11aad</a></li>
        <li><a href="#qeybta-12aad">Qeybta 12aad</a></li>
        <li><a href="#qeybta-13aad">Qeybta 13aad</a></li>
        <li><a href="#qeybta-14aad">Qeybta 14aad</a></li>
        <li><a href="#qeybta-15aad">Qeybta 15aad</a></li>
        <li><a href="#qeybta-16aad">Qeybta 16aad</a></li>
        <li><a href="#qeybta-17aad">Qeybta 17aad</a></li>
        <li><a href="#qeybta-18aad">Qeybta 18aad</a></li>
        <li><a href="#qeybta-19aad">Qeybta 19aad</a></li>
        <li><a href="#qeybta-20aad">Qeybta 20aad</a></li>
        <li><a href="#qeybta-21aad">Qeybta 21aad</a></li>
        <li><a href="#qeybta-22aad">Qeybta 22aad</a></li>
        <li><a href="#qeybta-23aad">Qeybta 23aad</a></li>
        <li><a href="#qeybta-24aad">Qeybta 24aad</a></li>
        <li><a href="#qeybta-25aad">Qeybta 25aad</a></li>
        <li><a href="#qeybta-26aad">Qeybta 26aad</a></li>
        <li><a href="#qeybta-27aad">Qeybta 27aad</a></li>
        <li><a href="#qeybta-28aad">Qeybta 28aad</a></li>
        <li><a href="#qeybta-29aad">Qeybta 29aad</a></li>
        <li><a href="#qeybta-30aad">Qeybta 30aad</a></li>
      </ul>

      <h2 id="qeybta-1aad">Qeybta 1aad</h2>
      <p>Beri ayaa waxa jiri jirtay maagaalo weyn oo ku taalay xeebta galbeed
        ee badda Kasbiyan. Magaalo may ahayn sida kuwa aynu maanta naqaan.
        Guryaheeda badidoodu waxay ahaayeen carshaan. Jidadkooduna waxay
        ahaayeen kuwa aad u yar yar oo cidhiidhi ah; giddigoodna waxay ku
        dhammaan jireen bannaan weyn oo ku yaallay magaalada badhtamaheeda.</p>
      <p>Bannaankaa weyn waxa ku wareegsanaa dhawr derbi oo waaweyn oo dhagax
        ka dhisan. Mid guryahaa ka mid ah waxa ku noolaa boqorka. Boqorkaasina
        wuxu ahaa ninka xukuma dadka magaalada iyo hareeraheeda ku noolaa oo la
        odhan jiray reer Reebu. Guryaha kale ee daaraha ah ee ka boqorka ku ag
        yaallayna waxa ku noolaa wasiirrada, abbaanduulayaasha ciidanka boqorka
        iyo wadaaddada. Magaalada waxa ku wareegsanaa derbi weyn oo ka celin
        jiray weerarka cadawga.</p>
      <p>Muddo haatan qiyaastii seddex kun oo sanadood laga joogo, maalin
        qorraxdu aad u kulushahay, ayaa waxa bannaanka weynaa ee magaalada
        badhtankeeda ku yaallay, iska soo buuxiyey dad aad u badan. Rag iyo
        dumar wixii magaalada ku noolaa ayaa ka soo jabay carshaantii ay ku
        noolaayeen oo isugu soo baxay bannaankii, iyaga oo aad gurxanka iyo
        qaylada yaabto.</p>
      <p>Aragtidaa yaabka leh, waxa kale oo dheeraa iyada oo kolba kolka ka
        dambaysa ay guutooyin fardoolay ihi soo marayeen jidadkii yar yaraa ee
        magaalada iyaga oo u socda xagga faras-magaalaha. Dadku fardoolayda ayey
        joojinayeen oo waydiinayeen waxay waxaan oo askar ihi ugu socdaan xagga
        guriga Boqorka.</p>
      <p>Fardoolayda gadaashooda waxa daba socday guutooyin is daba jooga oo
        ah ciidankii lugta, kuwaasoo ku gaadhan gaashaanno, fallaadho,
        qaansooyin iyo warmo. Waxayna gashanaayeen labbis iyo diracyo ka
        samaysan haragga wiyisha. Iyagana waxa daba socday abbaanduulayaashii
        ciidanka oo fuushan gaadhi-farasyo; iyaguna waxay gashanaayeen diracyo
        ka samaysan bir iyo naxaas u dhalaalaya sida dahabka.</p>
      <p>Tolow waa maxay isbeddelkan la yaabka leh ee ka dhacay magaaladii
        yaalaa lagu yiqiin degganaanshaha iyo xasiloonaanta? Inkasta oo dad
        badani malaynayeen in magaaladoodii halis ku jirto, haddana wax runtii
        su’aashaa ka jawaabayey ma jirin.</p>
      <p>War waa la yidhi baa la yidhi ahaa, wuxuu sheegayey in col dal fog ka
        soo kicitimay uu magaaladooda ku soo socdo. Taasina wax u xaqiijiyaa ma
        jirin; waxayna sahadinayeen in colkaasi awaashu meel kale foodda u
        saarto oo Ilaahay magaaladooda uga duwo. Waxase aad u yaab galiyey
        askartoodan jidadka socota ee xagga guriga boqorka u sunsumaysa. Waxaana
        dadkii ku dhalatay shaki ah: in malaha colka la sheegayaa run ahaantii
        magaaladooda soo weerarayo. Askartan iyagu lallabaha dagaal in ay u
        heensaysteen la moodaa, iyaga naf ahaantoodu wax war rasmi ah oo ay
        dadweynahan yaabban ku kordhinayeen ma jirin; sababta oo ah iyaga
        laftooda ayaan ka warqabin. Amar ayey qabeen kaliya in ay bannaanka
        guriga boqorka ku soo hor ururaan.</p>
      <p>Boqorkii Reebu, isagu waxa uu ayaama badan fadhi rasmi ah u fadhiyey
        barsad weyn oo gurigiisa weyn ku taal. Waxa halkaa hareeraha ka fadhiyey
        boqorka la taliyaashiisii ugu waaweynaa oo ay ka mid ahaayeen
        abbaanduulayaashii sar sare ee ciidanka, wasiirradii iyo wadaaddadii
        diinta. Maalinba maalinta ka dambaysa ayaa ilaalada uu diraa ay keeni
        jireen warar xaqiijinaya in colka la sheegayaa run ahaantii ku soo socdo
        dalkiisa. Ciidankaasina yahay ciidankii Boqorka Masar. Fadhigaana
        boqorka  iyo lataliyayaashiisu waxay ku arinsanayeen siday, kol haddii
        la xaqiijiyey jiritaanka cadawga, ay uga hor tegi lahaayeen.</p>
      <p>Boqorka Reebu, wuxuu ogaa sida xoog iyo xoolaba uu u lahaa Boqorka
        Masar. Waxa kale uu ogaa sida goobta uu ka dagaalamaba u isagu guusha
        ugu qaadanayey. Boqorka Masar marka iyada ah wuxuu weerar ku soo jiiday
        waddanno badan oo u qabsaday, kumanyaal dadkoodiiyana intuu qoorta ka
        wada xidhay oo uu addoon ka dhigay, Masar geeyey.</p>
      <p>Boqorkii Reebu ayaa talo ku ceegaagtay. Tolow, ma markii isna la
        qabsan lahaa ayaa gaadhay? Ma dadkiisaan masaakiinta beeralayda iyo
        kalluumaysatada ah ee nabadda jecel ayaa berri addoon Masar loo
        sawaaqiyo noqon doona? Run ahaan markuu aad u fikiro wuxuu caqligiisa ka
        helaa in ciidanka Masar kiisa ka weyn yahay kana xoog weyn yahay,
        askarta Masarna tiisa ka hub iyo qalab wanaagsan tahay. Waxaasoo dhami
        ha jiraan, haddana waxa la yidhi: Rag ciil cadaab ka dooray – waxa la
        qadhaadhaatay Boqorkii Reebu in berri isaga iyo dadkiisu Masar addoon ka
        noqdaan. Waxanu sidaa darteed ku goostay in ilaa ninka u danbeeyaa
        dhimanayo u dagaallamo si uu nasiib darroda ku dhacday dalalkii ka
        horreeyey uga nabad geliyo dalkiisa.</p>
      <p>Markaa iminka iyo haatan waxay Boqorkii iyo saraakiishiisii taladood
        noqotay — falaqayn iyo qorshayn — siday magaalada iyo dadkeeda u difaaci
        lahaayeen. Intaa ay iyagu foodda iskula jireenna, waxa bannaankii ka
        baxaysay buuqii iyo qayladii dadkii kolba gees iskugu jabayey, iyo
        dhawaaqii madaxda amraysay, iskuna dubbaridaysay askarta.</p>
      <p>Boqorka halkaa u fadhiyey waxa gadaashiisa taagan wiilkiisii oo la
        odhan jiray Amuuba oo ahaa inan shan iyo toban jir ah. Amuuba, fadhigan
        barsadda aabbihii iyo madaxdu fadhiyaan wax xiiso gaar ah uma lahayn;
        inkasta oo uu u labisnaa sidii nin askari ah oo dagaal u diyaar ah.
        Isaga dagaalku waxa kaliya uu u ahaa isaga oo cadawga ay iska hor
        yimaadaan; waxanu markaa aad ugu hiyikacsanaa in hadalku dhammaado oo
        dagaalka dhabta ah la galo.</p>
      <p>Markii u cabbaar odayaashii dul taagnaa, ee uu arkay aabihii oo
        dhabanada haysta oo talo ku caddahay ayuu qun yar siibtay oo ka baxay
        qolkii. Halkii buu bannaan yar oo guriga ku dhex yaallay intuu ka gudbay
        u tallaabay qolalkay hooyadii ku jirtay. Waxay ahayd dhismo weyn oo lagu
        kala qayb qaybiyey daahyo waaweyn oo ka samaysan harag si fiican loo
        qurxiyey.</p>
      <p>Daahyadii ayuu mid iska laabay oo wuxuu galay qol ka mid ah uu arkay
        hooyadii oo murugo dhabannada la haysata; sababta oo ah boqorka ayaa
        iyana u sheegay halista dalka soo foodsaartay; waxaanay baqa weyn ka
        qabtay in dagaalka soo socda wiilkeeda iyo odaygeedaba ku waydo.</p>
      <p>Waxay aragtay inankeedii sida uu heeganka u yahay iyo sida ay
        xamaasadda iyo firfircoonidu uga muuqato; doonayana in uu qof walba tuso
        in aanu hadda ahayn wiil yar ee uu yahay askari geesi ah oo ka mid ah
        ciidanka aabbihii, ayaa inta wajigeeda tiiraanyadii ka yar duushay, ay
        dhoosha yar caddaysay.</p>
      <p>“Waxay ila tahay, hooyo, in ay waxaan oo hadal iyo talo ah iska
        dhaafaan,” ayuu yidhi Amuba, “Maxaa ka macna ah, halkayn ku dagaalanaaba
        waa halkii kalee. Imika, bal eeg aabbahay iyo lataliyayaashiisu maanta
        oo dhan bay murmayeen; goor dhaw uun baanay go’aan ku gaadheen halka
        ciidankeennu kaga hortagayo cadawga. Waxay leeyihiin oo isla garteen
        inay noqoto meel shan iyo toban mayl innoo jirta. Bal eeg, meeshu waa
        meel innaga iyo cadawga ay u dhexaynayso meel biyo fadhiisin ah oo
        dhiiqo ah; si ay ugu adkaato gaadhi farasyada cadawga in ay ka soo
        gudbaan. Bal, haba ahaatee, haddaanu cadawga na soo gaadhi karayn sidee
        baannu anagu u gaadhaynaa. Waxaan jeclaan lahaa in madaxdeennu ku
        taliyaan in lagu kulmo meel bannaan, si cadawga gacanta la iskula
        tago.”</p>
      <p>Hooyadii baa intay yar ilkacaddaysay ugu jawaabtay, “Waan ogahay,
        hooyo, sida aad ugu ciillan tahay in ad dagaalkaagii ugu horreeyey
        gasho; hase yeeshee, ciidanka Masar oo keenna ka xoog weyn awgeed, waxa
        habboon oo dhib yar in aynnu magaallada ku difaacno ciidan yar,
        halkaynnu inagu weerarka ka bilaabi lahayn. Waxa jirta in aynaan u bir
        dhigi karayn qalabkooda. Gantaalahoodu waa kuwo gaashaan kasta oo adag
        ka kudaya; halkaynnu inagu ka haysano hal gaadhi farasba waxay iyagu
        keenayaan saddex amaba afar. Markaa si aynnu iskaga xajinno waa in aynnu
        tabaha aan kula dagaalami karno oo dhan ka fikirnaa.”</p>
      <p>“Ha yeeshee Hooyo,” ayuu la soo booday Amuba, “Ciidankeennu waxay u
        dagaalamayaan in ay difaacaan guryahooda, xaasaskooda iyo carruurtooda.
        Hubaalna waxa ah in nin walba oo ciidankeenna ka mid ihiba uu dagaalami
        doono ilaa uu ka dhimanayo; oo aanu ninna ogolaanayn in addoon laga
        dhigo.”</p>
      <p>“Haa! Hooyo, waa runtaa. Waxanan hubaa in ay sidaa yeeli doonaan.
        Waxase jirta, hooyo, inaad tahay inanka kaliya ah een leeyahay. Waxanad
        xusuusnaataa inaad weli wiil yar tahay oo aan gaashaan qaad ahayn.
        Markaa, hooyo iska jir cadawga oo aad ha isku bandhigin. Ma malaysan
        karayo adiga oon ku waayo e,” ayey tidhi.</p>
      <p>“Waxba ha ka wal walin, hooyo,” ayuu laabta ugu qaboojiyey, nabad qab
        ayaan kuugu soo noqon doonaa, marka aannu ka caydhino ciidanka cadawga
        dalkeenna. Sug! Waxaan u malaynayaa in aabbahay iyo qoladii dhameeyeen
        tashigii; waayo waxan arkayaa iyaga oo barsaddii shirka ka soo
        baxaya.”</p>
      <p>Boqoraddii dabeeto intay kacday ayay inankeedii laabta ku qabatay oo
        dhunkatay, “Soco hooyo,” ayuu ku dhawaaqay, deetana dibaddii buu u
        cararay.</p>
      <h2 id="qeybta-2aad">Qeybta 2aad</h2>
      <p>Wax yar ka dib ayuu boqorkii soo fuulay faraskiisii oo uu hor kacay
        ciidankii, deeto ay ka baxeen irriddii weynayd ee magaalada, Boqorka
        waxa daba socday Amuba oo fuushanaa gaadhifaras uu wadey nin dheer oo
        xoog weyni. Ninkaa askariga ihi wuxuu sitay gaashaan weyn oo ballaadhan
        oo lagu talo galay inuu inanka boqorka dhufays uga dhigo gantaalaha iyo
        warmaha cadawga. Boqorka ayaa ku amray ninkaa, in aanu marnaba u
        oggolaan inankiisa in uu safka hore ee ciidanka isku soo maqiiqo.</p>
      <p>Wuxuu yidhi Boqorku, “Amuba fulaynimo kuma ogi; hasa yeeshee weli waa
        inan yar oon u bislaan dagaalka. Sidaa awgeedna kama hortagi karo
        askarta dagaalyahanada ah ee reer Masar. Haddii an anigu dhintona wuxuu
        noqon doonaa boqorka reer Reebu, markaa nolashiisu waa qaali.” Deeto
        intuu jaleecday askarigii Amuba u waday gaadhi faraska ayuu yidhi, “Waa
        in aad inankayga sida inankaaga oo kale u ilaalisaa. Hana ka ogolaanin
        haddii uu ku yidhaa iga horgee cadawga.”</p>
      <p>Halkii buu markaa ciidankii Reebu u ambabaxay goobtii uu cadawga kaga
        hor tegi lahaa. Ciidankii oo lug ku socdo, fardoolay, iyo gaadhi farasba
        isdaba sunsumaya. Goor ay maalintiiba dabayaaqo tahay oo cadceeddii sii
        dhacayso ayaa waxa ciidanka hortiisii ka soo muuqday nin ilaalo ku
        maqnaa oo faras ku jooga oo xaggoodii u soo ordaya. Ninkii baa deeto
        markuu soo dhawaaday, intuu boqorkii hor yimid uu faraskii ka degay
        warkii uu la ordayey dhiibay. Warkaasi wuxuu noqday in ciidankii Masar
        uu socodkoodii maalintaasi u dhammaaday oo ay hadda u qalqaalanayaan
        degmadii ay habeenkaa ku baryi lahaayeen.</p>
      <p>Boqorkii warkaa isaga ah aad ayuu ugu riyaaqay, sababta oo ah
        ciidankiisu weli muu gaadhin goobtii ugu habboonayd in ay cadawga kaga
        hortagaan. Midda kale dib u dhacaasi wuxuu siinayaa waqti ay askartiisu
        ku nastaan. Taasoo u suuro galinaysa in ay dagaalka lama huraanka ah ee
        subaxnimada dhici doona ay ugu diyaar noqdaan.</p>
      <p>Boqorkii markaa wuxuu ciidankiisii ku amray in ay socdaalkii
        joojiyaan oo ay goosan goosan u degaan; isna, intuu koox abbaanduulayaal
        ah kaxaystay ayuu u baxay halkii uu dagaalku ka dhici lahaa, si uu u soo
        kormeero sida ay meeshu tahay. Wax yar markay socdeenba waxay ku soo
        baxeen laag yar oo biyo maraan, meesha isla maalmahaa ayuu roob helay oo
        laagta labadeeda daanba waxay ahaayeen dhul dhiiqo ah oo mariddiisu adag
        tahay, waayo fardihii ay boqorka iyo kooxdii uu watay fuushanaayeen
        ayaaba degi gaadhay dhiidhi darteed. Halkaa wuxuu ka qiyaas qaatay in ay
        gaadhifarasyada cadawga ku dhib noqon doonto sida ay uga soo tallaabi
        lahaayeen laagta iyo labadeeda daanba. Xagga midigta waxa laagta ka
        xigay kayn jiq ah. Xagga bidixdana, ilaa qiyaastii hal mayl, waxa kaga
        yaallay tuule yar. Waxa halkaa uga muuqatay boqorkii in labada meeloodba
        ciidan yari ilaalin karayaan. Sidaasina waxay u suuro gelinaysaa in
        ciidan weynaha laagtu dhufays u noqonayso, labada geesoodna ay tuulada
        iyo kayntu ka xigaan; sidaa darteedna aanay u suurtoobayn in cadawgu
        dhanaba ka soo hareereeyo.</p>
      <p>Sidaa markuu boqorkii isha uga buuxsaday goobtii uu dagaalku ka dhici
        lahaa ayuu dabadeed ku soo laabtay halkii ciidan-weynuhu degganaa. Wuxuu
        halkii yimid ciidankii oo degay oo nasasho nin walba lugaha fidsaday.
        Isaga, naf-ahaantiisu wuxu iskaga baahnaa waxoogaa iskala-bixin ah inta
        ka horraysa subaxda iyo dagaalka lama-huraanka ah.</p>
      <p>Halkaasuu deeto hurdo foojignaani ka dambayso seexday isaga oo
        labiskii iyo qalabkii dagaalkaba gashan. Mar mar, faras danano iyo
        qar-jafta cagta askarta gaadhka haysa ka sokow, waxa sida habeenkii
        uunka u qariyey, u wada gaadhay, xasiloonaan iyo sanqadh la’aan. Qun yar
        qun yar ayuu habeenkii u siqay oo waagii ayaa soo dhawaaday. Markuu
        diiqii u horreeyey ciyey ayuu boqorkii hurdadii ka toosay; isla
        markiibana wuxuu toosiyey abbaanduulayaashii ciidanka waxanu amar ku
        siiyey in ay askarta u hor kacaan ilaa meelihii maalintii hore ay soo
        calaamadsadeen. Markaa, iyada oo weli dunidii mugdi tahay ayaa ciidankii
        isdaba galay oo u sunsuumay ilaa goobihii calaamadsanaa.</p>
      <p>Waxa ugu horreeyey, oo saf ballaadhan galay ciidankii qaansalayda
        ahaa oo iyaga loogu talagalay in ay laagta qarkeeda ku diyaar ahaadaan,
        si ay isu-hortaagaan haddii gaadhi faraslayda cadawgu damacdo in ay
        laagta ka soo tallowdo. Gadaashooda waxa galay colkii warmoolayda ahaa
        oo iyana u diyaar ah haddii weerarka cadowgu aad u kululaado in ay
        caawiyaan qaansalayda. Gadaal oo colka xaggiisa dambe ah wax meelo yar
        taagsin ah iyaga oo koox koox u taagnaa heegan ku ahaa
        gaadhi-faraslaydii oo haddii ay cadowga u suurtowdo in ay ka soo
        tallabaan laagta u diyaar ahaa in ay wax xille tusaan.</p>
      <p>Tabaabulshahaa la yaabka leh markuu ciidankii reer Reebu dhamaystay
        ayaa qacdii u horaysay ee waaguna bari ka dilaacday. Boqorkii ayaa
        markaa taagsin dheer oo xagga danbe ah u baxay waxanu sheedda ka arkay
        siigada iyo boodhka ka soo baxaya halka ciidanka Masar ka soo
        gaarufanayo. Deeto intuu wiilkiisii oo ag taagnaa sidaa u jaleecday ayuu
        ku yidhi, “Hadda waxa inna haya waqtigii ay naftaadu sida yaabka leh ugu
        ciilanayd. Siigadaa cirka isku shareertay waxa soo kicinaya ciidankii
        ciidan innagu soo duula kii ugu weynaa inta madaxaygu saan lahaa. Aniga
        imika xilka i saarani waa in aan dhabbada cagta saaro oo aan colkeena u
        horkaco dagaalka ee xusuusnow aabbo inkasta oo geesinimo dirirku xaal
        rag yahay, haddaan dhinto inaad tahay boqorkii dadkeenna.”</p>
      <p>Erayadaa tiiraanyada leh markuu yidhi ayuu boqorkii faraskii jug
        siiyey oo u kadleeyey xaggii safka hore. Markan iyo haatan cadceeddii
        ayaa fudh soo tidhi oo ciidankii reer Reebu waxay durba ka dhex arkeen
        siigadii meesha fog ka soo baxaysay laxaadkii ciidankii Masar oo hab
        weerar u soo siqaya – fardoolay, lug-ku-socoto iyo gaadhifaras – ilaa ay
        hadba qaansalaydoodii laagta dacaalkeedii shishe soo ba gaadheen.</p>
      <p>Boqorkii baa deeto amar ku bixiyey in ay qaansalaydu kiciyaan
        weerarka. Iyana markii ay heleen amarkii ay sugayeen ayey falaadh roobka
        kaga dhigeen ciidankii soo darhanaa ee Masaarida. Dhibicaa lama filaanka
        ihi dib ayuu u qabtay cadawgii, ha ahaatee dib-u-qabashadaa yar ee
        cadawga ku dhacay wax badan uma kordhin qoladii reer Reebu: waayo
        Masaaridu way ka qaansooyin waaweynaayeen oo falaadhoodu meel dheer bay
        gaadhaysay. Markaa markiiba waxaa loogu soo jawaabay duufaan falaadha ah
        oo halkaa isla qacdiiba waxa ku qudh baxay rag reer Reebu ah oo aan
        yarayn.</p>
      <p>Boqorkii, oo ciidan yaraan awgeed aan in nin kali ka khasaaro
        oggolayn, baa markaa amar ku bixiyey in safka hore dib u soo kaco si ay
        uga yar durkaan halka fallaadhaha cadowgu ku beegan yihiin. Halkaa
        markay marayso ayaa labadii ciidan yara kale maageen; iyada oo midba ka
        kale u tirrisayo.</p>
      <h2 id="qeybta-3aad">Qeybta 3aad</h2>
      <p>Hal cabbaar ah markii qolaba qolo dhowrtay, ayaa waxa ciidankii
        Masaarida gadaashoodii ka soo muuqday dhowr saf oo isdabajooga, oo
        safkiiba ka kooban yahay qiyaastii boqol nin. Nin walibana u sido deg
        ood ah; oo qun yar qun yar xagga hore ugu soo suunsuumaya. Ujeeddada
        xeeladdaasi waxay ahayd in ay dhulka dhoobada ah ee laagta iyo labadeeda
        daan, ku goglaan oodda si ay gaadhifarasyadoodu u dulmari karaan.</p>
      <p>Reer Reebu markay arrintii u caddaatay ayey sutida u qabteen oo isku
        dayeen in ay dib u laabaan; nasiibdarrose waxa misoole sida roobka ugu
        soo dhacay fallaadhii cadawga oo raggii baaba durba, dhimasho iyo
        dhaawacba la daatay — mid madaxa leeb iskaga taago, mid u wadnaha
        badhtankiisa ka kudo, iyo mid u beerka ku dhuftaba — illayn daad lama
        hor joogsan karo. Wax dib u celiya nimankii oodaha siday ayaa la waayay.
        Markay inta ay sidaan daadiyaanba in kale ayey u noqdaan; amba dar cusub
        ayaaba soo waydaarata. Sidaasaanay shaaddu isdabajoog ugu socotay oo
        aanay marnaba isku taagin, inkasta oo ay mar mar dhacaysay in qaarkood
        fallaadhaha qoladaani ku dhacdo oo deeto iyaga iyo ooduba isla
        gaddoomaan.</p>
      <p>Si kasta ha u dhacdee, marinkii oodda ahaa tartiib ayuu iskaga
        ballaadhay. Nimankii reer Reebuna waxa halkaa uga caddaatay in muddo aan
        fogayn meeshu jid adag noqon doonto oo xataa gaadhifarasyada cadowga
        kuwa ugu culculus soo mari karaan. Waxa u caddaatay in aan hadda
        safkooda hore laagtii dhufays u ahayn; oo uu loollanku noqon doono mid
        ciidanka ka badan oo ka laxaad weyn ay gacmaha iskula tagi doonaan.</p>
      <p>Malaysiga sidaasi marbay, kol ay ku tahay raggii ugu geesisanaa,
        galisay uurkooda geeri ka baq.</p>
      <p>Boqorkii reer Reebu isaga waxay la noqotay in uu beddelo tabtii uu ku
        dagaallamayey. Ugu horrayn wuxuu gartay in aan qaansolaydiisa safka hore
        ka dagaallamaysaa beerka u dhigi karayn gaadhifarasyada cadowga. Deeto
        wuxuu beddelay siday safafku u kala yaalleen; waxaana xagga hore soo
        mariyey warmoolaydii oo uu ku beegay marinkii oodda ahaa.</p>
      <p>Hadda gaadhifarasyadii cadowga ayaa durba weerar la soo kicitimay.
        Guluf aad yaabto iyo fadallo dhulka ka gariirinaya ayey la soo kaceen;
        iyaga oo colkii lug-ku-socotada ahaa ay jidka u banaynayaan oo labada
        gees uga kala leexanayaan. Waxay soo halgamaanba, waxa madaxoodii foodda
        soo saaray laagta qarkeedii iyaga oo ku dhaarsan in, wax kasta ha ku
        tagee, ay jabiyaan gaashaanka reer Reebu.</p>
      <p>Su’aasha u weyn waxay ahayd, talaw miyey ku guulaysan? Haddii aan dib
        loo laabin oo aan gaashaanka loo dhigin, waxaan shaki ku jirin in ay jid
        ballaadhan ka dhex baxsan doonaan ciidanka reer Reebu, oo deeto intay
        bidix iyo midig u kala gooyaan inba gees u baabi’in.</p>
      <p>Reer Reebu iyaga waxa hor taallay su’aasha ah; sidee baa ugu habboon
        ee weerarkaa soo darban looga hortagaa? Boqorkii wuxu dabirey xeelad la
        yaab leh; waxanu amar ku siiyey qaansalaydii in aanay fallaadha la
        beegsan ragga ee ay toogtaan fardaha jiidaya gaadhiyada; ridaddana
        bilaabaan kolka ay quwadda gaadhifarasyadu istaxdo marinka oodda ah. Taa
        wuxuu uga dan lahaa marka fardaha dhaawacan ee farkanaxsani, badhna
        jidka isdaadiyo, badhdna kolba gees u boodo, in qas gali doono
        socodkooda; deeto weerarkii gaadhifarasyadu halkaa ku joogsan doono;
        islamarkaana ciidankaa warmoolayda ah ee ka gaadhifarasyada daba socda
        uu isna sidaasoo kale ku hakan doono. Sidaasi marka ay dhacdana laba
        faa’iido u yeelan doonto ciidankiisa: Waa mide qaska iyo nidaam xumada
        gaadhifarasyada cadowga waxay u noqonaysaa ciidankiisa dhufays. Ta
        labaad waxay siinaysaa waqti, haddiiba weerarku ku kululaado u
        ciidankiisu si isku duubnaan ah ay dib ugu kacaan.</p>
      <p>Markii xilligay sugayeen ay gaadhay ayaa boqorkii amarkii ku
        dhawaaqay: qaansolaysdii baa markaa fallaadho oodda kaga qaaday fardihii
        cadowga ee ku soo beegnaa. Fardihii baa mid kobtiiba ku dhaca oo halkii
        naftu kaga baxdo, mid xanuun kolba gees isaga oo dhaawacan isku dhufta,
        iyo mid orod uun isqaada oo gaadhigii u jiidayey iyo ninkii u sidayba
        qaliba – adugu yaanan hadal kugu daaline – meeshii baa qas iyo buuq
        xaalkeedii noqday.</p>
      <p>Cabbaar ayaa xaalkii sidii ahaa, oo jidkii oodda ahaa noqday rag,
        fardo iyo gaadhifarasyo isku xoonsan oo dhan ay u socdaan iyo dhan ay ka
        socdaan aan la kala garanayn; iyaga oo ilaa intaa dhibic fallaadha ihi
        kor ka hayo, oo maydka iyo dhaawucuba tirabeelay. Markan hadda ah waxaba
        u ekaatay in xarfaddii boqorku si fiican u guulaysatay.</p>
      <p>Ha ahaatee, abaanduulihii qolada Masar oo ahaaba boqorkii weynaa ee
        Totmes naf ahaantiisa ayaa wuxu arkay halista meesha ugu jirta
        ciidankiisa. Markiiba wuxuu amray in qaansalaydiisu hore ugu kacaan
        laagta qarkeeda oo ay qaansalayda reer Reebu dib u laabaan. Sidaasi
        markay fushay, ayaa ciidankii Masaarida oo haatan fallaadhihii Reebu
        laga dhiciyey ay fursad u heleen in ay maydka iyo dhaawaca, fardo iyo
        ragba leh, ka guraan jidka; oo ay dabadeed nidaamiyaan socodkooda.</p>
      <p>Totmes, islamarkaa, wuxuu diyaariyey laba kun oo nin oo kuwii ugu
        diracsanaa, uguna xoog badnaa ciidankiisa lug-ku-socotada, ka mid ah.
        Waxanu amar ku siiyey in ay iyaga oo garabka isku haya ay saf ballaadhan
        ku jiidhaan laagta. Sidaasay deeto iyaga oo boqorkoodiina safka hore ugu
        jiro ay gurxan iyo buuq ku dhaqaaqeen, ilaa ay laagta qarkeedii istubeen
        – deeto kol kali ah ayey soo wada boodeen oo weerar soo qaadeen.
        Gaadhifarasyadii iyo warmoolaydiina, iyaga oo gabbaad ka dhiganaya
        roobka fallaadhaha ah ee qaansalaydu daadinayaan, ayey ka gudbeen
        laagtii. Inkasta oo ay adkayd quwaddaa isku-duuban ee soo talowday sida
        la isku hortaagaa, haddana geesiyaashii reer Reebu oo durba
        gaashaadhigoodii dhowr meelood laga dalooliyey, si ba’an ayay u dirireen
        oo halkaa dagaal qadhaadh ayaa ka dhacay.</p>
      <p>Boqorkii baa kolba gees dayey. Waxa u caddaatay in dagaalka
        qaybtiisii maalintaasi lagu jabiyey; rajada kali ah ee u muuqataana
        waxay noqotay in uu isku ururiyo kooxaha ciidankii ka hadhay ee weli
        isku duuban, oo si quman dib ugu celiyo magaaladii. Halkaasoo
        jilib-dhiggii kamadambaysta ahaa uu gaashaanka ugu dhigi doono cadowga.
        Amarkii dib-u-kaca ahaa markuu ku dhawaaqayba leeb lalaya yaaba isha
        iska taagay, oo isla markiiba halkii buu ku dhintay.</p>
      <h2 id="qeybta-4aad">Qeybta 4aad</h2>
      <p>Tolow, maalintaa qadhaadh ee reer Reebu la kulmeen, muxuu yarkii ina
        boqor ee Amuba ku sugnaa? Amuba wuxuu ahaa wiil wiil dhalay oo geesi ah.
        Waxanu maalintaa u dagaallamay sidii nin rag ah. Herdidii ugu weynayd ee
        gaadhifaraslayda cadowgu soo qaadday markay dhacdayna wuxu ku amray,
        Jetro oo ahaa ninkii gaadhifaraska u waday, in uu u dhaweeyo aabbihii
        agtiisa. Wuxu arkay safkii askartooda oo cadawgii sidii moos biyo
        jiidheen dhan walba ka jabiyey. Waxana halkaa uga caddaatay in dagaalkii
        qaybtii maalintaa lagaga guuleystay. Aqoonsigaa qadhaadh waxase kaga sii
        darraa markuu sheed ka arkay, xoonkii iyo buuqii dhexdooda, aabbihii oo
        faraskii ka dhacay.</p>
      <p>Degdeg, intuu deeto uga booday gaadhifaraskiisii ayuu dhex jiidhay
        buuqii ilaa halkii uu ku dhacay aabbihii. Jetro oo xusuusnaa sidii Amuba
        loogu ballamiyey, ayaa ka daba cararay.</p>
      <p>Hasa yeeshee, meyd iyo dhaawac iyo in dagaal gowda isku haysaba ha
        noqotee, meel alla meel ay ka maraan ayey waayeen; waxanay ku khasabtay
        in ay soo noqdaan.</p>
      <p>“Garan maayo,” ayuu yidhi Jetro, “Waxa aabbahaa ku dhacay. Waxase
        hubaal ah in goobtu joogay dagaal qadhaadhi ka dhacay; sheedana aan ka
        arkayey isaga oo faraskii ka dhacayey. Waxanan u malaynayaa in uu
        dhintay.”</p>
      <p>“Bal hadda wax yar aan sugno. Waxa soo socda kooxo ka mid ah
        gaadhifarasyadeenii,” ayuu yidhi, Amuba, “Waxa habboon in innaga oo
        nidaamsan magaaladii dib ugu kacno, si aan cadawgu dhan inooga marin oo
        inteenna hadhay u kala baabi’in.”</p>
      <p>Ciidankii intii hadhay oo koox koox u socota ayaa dib u soo kacday oo
        soo hareero joogsatay Amuba. Kooxaha mid ka mid ah waxa hor socday
        abbaanduulihii ciidankii reer Reebu, markuu arkay Amuba oo nool ayuu
        intuu gaadhifaraskii u ku taagnaa ka soo booday yidhi, “Sareeye, aad bay
        ii farax gelisay in aan ku arko adoo nool. Waxanan kaa baryayaa inaad
        ciidanka si nidaamsan dib ugu qaadid inta aanu cadowgu weerar soo
        cusboonaysiin.”</p>
      <p>Ciidankii reer Reebu oo si habsan u socda ayaa dabadeed magaaladii
        gaadhay. Intii ay gurigii reer Boqor ku socdeen waxay la kulmeen
        ciidanka intii in ay magaalada sii ilaaliyaan looga tegey oo iyaga oo
        aamusan dayrkii magaalada meelihii dhufaysyada ahaa kooxiba meel u
        baxayso. Amusis oo ahaa abbaanduulihii ciidanka oo Amuba la fuushanaa
        gaadhifaraska ayaa uga warramay sidii aabbihii u dhintay. Markuu gurigii
        weynaa galayna waxa markiiba ka hor timid oohintii iyo baroortii uu
        filayey.</p>
      <p>Waxanu ku yidhi Amusis, “Waxan bal u tagayaa hooyaday, oo aan
        uurxumaanta ka yara khafiifinayaa. Waxan kuu raaci doonaa dhufayska
        dayrka. Waxanad ogaataa waayo-aragnimadaada iyo geesinimadaada in maanta
        dadkeennu u magan yahay.”</p>
      <p>“Waxba iska hagran maayo, sareeye,” ayuu Amusis ugu jawaabay,
        “Dayrkuna aad buu u dheer yahay, una adag yahay; waxanan rajaynayaa, in
        haddii colkeenna soo jabay ee iska soo daba shubmaya ay gudaha soo wada
        galaan, in aynnu cadowga iska dhicin doonno.”</p>
      <p>Intaa markii uu yidhi abbaanduulihii ayuu u kacay xaggii dayrka,
        Amubana galay gurigii boqortooyada. Qol weyn oo guriga ka mid ahaa ayaa
        waxa yaallay maydkii boqorka oo la dul dhigay sariir weyn, Boqoradiina
        way ag fadhiday iyada oo hoos ahaan u ooyeysa. Amuba markuu qolkii soo
        galay ayuu intuu aayar soo socday ag fadhiistay hooyadii.</p>
      <p>Markay sidaa u jaleecatay ee ay aragtay in uu isaga yahay ayey dug ku
        tidhi oo isku martay.</p>
      <p>“Hooyo!” ayuu u noqday codkii u horreeyey ee ka soo baxay, “Waa
        Ilaahay mahaddiis hadduu ii kaa soo celiyey! Maxaase… Maxaase inna
        gaadhay? Xaggee Ilaahay masiibada inooga soo diray!”</p>
      <p>“Waa runtaa Hooyo!” ayuu hadal ugu celiyey, “Waa masiibo weyn! U
        malayn maayo in aabbo aabbahay ka wanaagsani ifka ku noolaa! Laakiin!
        Hooyo! Hooyo! Waxan kaa baryayaa in aad murugada iyo tiiraanyada
        waxoogaa isku yar xajiso. Waqti badan baynnu baroorta u heli doonaa.
        Haddase waxa inna hortaalla in aynnu xooggeenna muruq iyo maanba, isku
        gaynno. Dhowr saacadood ka dib waxa duleedkeenna iman doona oo weerar
        innagu soo qaadi doona ciidankii cadowga. Magaaladiina waxa ka jooga qas
        iyo niyad jab dadkii ku dhacday; markaa anigu waa in aan ku noqdaa oo
        aan ciidanka iyo dad weynaha niyadda u hagaajiyaa. Adna waxay ila tahay
        in aad wax weyn tari karto haddaad niyadda adkayso. Aabbahay luxud ka
        qabamaayo haddaanad maanta ka soo bixin kaalintaada.”</p>
      <p>“Maxaa hooyo tari karaa? Maxaanad iga doonaysaa inaan sameeyo?” ayey
        hooyadii su’aashay.</p>
      <p>“Fuul,” buu yidhi Amuba, “gaadhifaras oo ku soo wareeg magaalada; una
        sheeg dumarka in hadda la iska ilaawo baroorta loo barooranayo raggii
        dagaalka ku dhintay. Waa in qof walboo dumar ahiba kaalinteeda ka
        qaadataa difaaca magaalada. Kuwo dhagaxaan derbiga la fuula, kuwo
        cuntada u keena askarta dagaalamaysa, kuwo dhaawaca iyo maydka gura …
        Hawli ma yara hooyo, ee kac oo haweenka baraaruji oo horkac intaan anna
        ragga horkacayo.”</p>
      <p>“Afkaaga caano lagu lis, hooyo!” ayey ugu jawaabtay hooyadii, “Waa
        wax caqliga gala, sidaad igu amartay baanan yeelayaa. Ii soo dir
        gaadhifaras intaad sii socoto, oo bal adna wax cun, hooyo.”</p>
      <p>Halkii buu Amuba waxoogaa cunta ah oo qol kale tiilay afka ku
        dhuftay. Deeto wuxuu u cararay xaggii dayrka.</p>
      <p>Markuu u baxay dayrka dushiisii ayaa wuxuu sheedda ka arkay
        gaadhifarasyadii Masaarida oo badidoodii xagga magaalada u soo jeedaan.
        Ciidanka quwadiisiise aanay weli soo dhicin, sababta oo ah kooxo
        ciidankoodii ka mid ah ayaa weli dagaalamayey iyaga oo isla mar ahaantaa
        qun yar dib ugu soo siqaya xagga magaalada. Markay qorraxdii dhacday ee
        dhulkii madoobaaday ayey kooxihiina wixii nolol ku hadhay magaaladii soo
        galeen. Amusis baa dabadeed amar ku bixiyey in raggii dagaalka ka soo
        noqday ay nastaan; raggii magaalada sii joogayna ay darbiga fuulaan oo
        ilaalo qabtaan.</p>
      <p>Hadday subaxnimadii dambe cadceeddii soo boodday dumarkii baa iyagu
        hawshii ay maalintii hore bilaabeen halkii ka waday. Safaf dhaadheer
        iyaga oo isdaba socda ayey masaf waaweyn intay dhagax ka soo buuxiyeen,
        madaxa ku soo qaadeen; deeto derbiga dushiisa ku tuulee xataa carruurtii
        baa hawshaa ka qayb gashay; iyaga oo danbiilo dhooba soo guraya si loogu
        dhiso derbigu meelaha uu ka gaaban yahay.</p>
      <h2 id="qeybta-5aad">Qeybta 5aad</h2>
      <p>Magaalada reer Reebu waxay ku taallay meel ku habboon dagaalka
        isdafaaca ah. Waxay ka dul dhisnayd gunbur yar oo ilaa labaatan mitir ka
        sarraysa dhulka intiisa kale. Geesta bari waxa ka xigtay badda la yidhaa
        Kasbiyan, seddexda geesood ee kalena waxa kaga wareegsanaa gidaar dheer
        oo dhagax ka dhisan, oo dhererkiisa soo wareegihi dhan yahay ilaa seddex
        mayl.</p>
      <p>Duhur ku dhawaad hadday tahay, maalintaa, ayaa waxa bannaankii weynaa
        u soo baxay ciidankii Masar oo siigada iyo gulufka ay soo kicinayaan aad
        mooddo inay oodo jiidayaan. Inkasta oo dadka Reebu ay ku beer
        diiranaayeen derbiga weyn ee ku wareegsan, haddana waxa fajac iyo walwal
        galiyey faraha iyo quwadda cadowga ku soo aaddani leeyahay. Wax ciidda
        oo dhaqdhaqday aan laga garan waranka, gaashaanka, gaadhifaraska kollaba
        seddex boqol oo kun oo nin ciidan aan ka yarayn ayaa Ilaahay bannaankii
        kaga soo daayey.</p>
      <p>“Waxani ciidan lama yidhaahdee, ummad dhan baa inna soo weerartay,”
        ayuu Jetro ku yidhi Amuba oo ag taagnaa oo nafahaantiisu la amakaagsanaa
        balaayadan ku soo foodle.</p>
      <p>Waxanu ugu jawaabay, “Hubaal waa wax la yaable.” Waxase uu u
        raaciyey, “Inkasta oo ay aad u fara-badan yihiin, haddana lagama yaabo
        in ay soo jabin karaan darbigeenna.”</p>
      <p>“Uma eka inay u suurogalayso in ay inna qabsadaan,” ayuu Jetro ugu
        celiyey, “Hasa yeeshee, sareeye, waa inaynaan sidaa isa siin. Waxa
        jirtay inay magaalooyin badan oo teenna ka xoog weyn, kana dayrar
        dhaadheer soo qabsadeen. Markaa waa in aynnu si kastaba diyaar u
        noqonnaa. Berri aroortaanaynnu arki doonnaa sida xaal u dhaco. Kollayba
        lagama yaabo in ay weerarka ku soo degdegaan. Horta waxay iska hubsan
        derbigeenna, intaanay inna soo weerarin. Waxana suurtowda in ciidanku
        nasto maalin.”</p>
      <p>Habeenkii markuu soo galay ayey saraakiishii ciidanka, wadaaddadii
        diinta iyo duqaytidii magaaladu shir iskugu yimaadeen. Waxaa halkaa la
        isku raacay in haddii Amuba iyo hooyadii boqoradda ay oggolaadaan,
        Amusis loo doorto in uu noqdo taliyaha gaashaandhigga ilaa inta halistaa
        ay ku jiraan dhammaanayso. Sidii baanay Amuba iyo hooyadiiba
        ogolaadeen.</p>
      <p>Subaxnimadii dambe, goor aroor hore ah ayaa ciidankii Masaaridu guluf
        weerar soo kiciyey. Markay wax yar u soo jiraan buurtii yarayd ee
        magaaladu ka dul dhisnayd ayey joogsadeen; dabadeed koox askar ah ayey u
        soo direen jarkii buurta.</p>
      <p>“Tolow maxay sameeyn ayey isleeyihiin?” ayuu yidhi Amuba intuu
        qaansadii gees iska yar dhigay.</p>
      <p>Jetro oo ag taagnaa ayaa madaxa lulay kuye, “Ha deg degsan, waynnu
        arki doonnaa. Bal dhegeyso.” Guuxii iyo sawaxankii dadka waxa laga dhex
        maqlayey garaac. “Waxan u malaynayaa in ay isku dayeen in ay buurta soo
        dalooliyaan! Taasi waa wax aan u suurogalayn, may wax kale la
        yimaadaan.”</p>
      <p>Hasa ahaatee goor aan goor ahayn ayey u dhacday sababta ay Masaaridu
        u garaacayeen buurta salkeeda. Waayo, mar kali ah uun baa dhowr madax ka
        soo baxeen jarkii buurta dushiisa show Masaaridu intay qodinno bir ah
        jarka salkiisa ku taag taageen, ayey marka ka hoose ku taagaan ay kaa
        fuulyeen oo haddana ku kale la sii laacayeen; ilaa ay wax aan salaanno
        laga garan jarkii ku taxeen. Deeto kuwii dusha u soo baxay baa xadhko
        dhaadheer u laaladiyey kuwii hoosta joogay. Waxay sidii qudhaanta isku
        daba sunsumaanba ilaa jarka dushiisii la madoobaatay madax dad. Markii
        rag aan dhowr boqol ka yarayn u soo baxay buurta dusheedii, meel la
        siman gidaarkii magaalada ku wareegsanaa salkiisa, ayey haddana xeelad
        kale oo aan meeshaba laga filayn la yimaadeen. Waxay shaw siteen
        salaanno qori ah oo dhaadheer oo ay ugu soo talogaleen in ay ku fuulaan
        gidaarka. Salaanadii ayey dabadeed markiiba gidaarkii ku tiiriyeen oo
        halabsadeen sidii daayeer tiirro ka baxaya.</p>
      <p>Reer Reebu iyagu inta waxaas oo dhami dhacayeen kor bay ka
        daawanaayeen. Markay arkeen waxan sidii koronkorada isa soo wada ag
        salooshay ayey kol kali ah, budh, dhagax, waran, leeb, iyo wax allaale
        wixii qof walba gacantiisu haleeshay la boobeen. Wixii rag gidaarkii soo
        abbaaray wax yar baa dushii soo gaadhay; ha yeeshee reer Reebu oo rag
        iyo dumarba weerarkaa isaga ah u diyaar ahaa ayaa kii gidaarka dushiisa
        u soo baxabe dhakada goosanayey oo isaga duuduuban jarka ka
        tuurayey.</p>
      <p>Muddo dhowr saacadood ah ayey Masaaridii weerarkaa isdaba jooga ah ee
        nafhalaagga ah soo qaadayeen; hase yeeshee rag badan baa kaga hoobtay,
        ugu dambaystiina boqorkoodii baa amar ku bixiyey in weerarka la joojiyo.
        Cadceeddii markay dhacdayna askari kali ah oo cadawgii ka mid ihi oo
        nooli kuma hadhin gidaarka dushiisii.</p>
      <p>Habeenkii baa galay. Wax qulqulad ah oo cusubna lama iman. Raggii
        reer Reebu ee ilaalinayey gidaarka magaaladuse waxay maqleen sawaxan iyo
        buuq ka soo baxaya bannaankii weynaa ee hoostooda ee ciidanka Masaaridu
        degganaa. Waxanay halkaa ka maleeyeen in waagu amuuro hor leh la beryi
        doono.</p>
      <p>Iftiinkii u horeeyey ee cadceeddu markuu ifkii wada gaadhay ayaa
        nimankii reer Reebu hoostoodii ku arkaan aragti la yaab leh. Show
        Masaaridu, qayladii iyo sawaxankii xaggooda ka baxayey habeenimadii,
        waxay magganaayeen xeelad la yaab leh. Habeenimadii ayey intay qoryo iyo
        looxaan soo guureen ayey gidaarka guntiisii ka dhiseen wax aad qolal yar
        moodo oo saqafkoodii ku qabsan yahay gidaarka. waxayna u dhiseen si
        wixii dusha lagaga soo ridaaba ka wilaanwilanayo oo bannaanka hoose u
        shalwanayo.</p>
      <p>“Tolow maxaan yeellaa, Jetro, talo way caddahaye?” ayuu yidhi Amuba,
        markuu arkay waxay Masaaridii meesha ka sameeyeen, “Hubaal waxa ah
        sandaqadahaa ay meesha safeen in rag aan la xisaabin karini ku hoos
        jiraan. Raggaasi wax kale ma qabanayaane waxay hoosta ka qodayaan
        gidaarka. Waqti aan fogaynna, sidaan u arko, waxay bannaysan doonaan
        dalool weyn oo ay si xoog leh uga soo galaan.”</p>
      <p>“Halistu waa taa,” ayuu ugu jawaabay Jetro, “Laakiin ilama aha in wax
        didmo inna geliyaa weli inoo muuqdaan. Waxay ila tahay in ay garansan
        yihiin in hadday gidaarka hoostiisa marriin ka soo jabsadaan oo ay soo
        jiidh isku dayaan in aynnu halkaa kaga hortagi doonno oo halkaa waxa
        xilla ku tusi doonno. Waxase uun kollay aan meesha ka maqnayn in aanay
        iyagu waxaas oo dhib ah dheel dheel u marayn.”</p>
      <h2 id="qeybta-6aad">Qeybta 6aad</h2>
      <p>Reer Reebu waxay isqanciyeen in haddii cadawgu isku dayo in uu
        derbiga hoostiisa ka soo kudaan ama ay intay seeska derbiga oo dhan
        qodaan ay gabigiisaba dumiyaan oo dabadeed soo jiidhaan, in ay sutida u
        qaban doonaan. Sidaa darteedna waxay derbiga hoostiisa oo dhankooda ah
        ku diyaariyeen rag xoog leh oo halkan wixii ka yimaadda ka hor taga.
        Hase yeeshee isku kalsoonaanta iyo sugidda ay cadowga halkaa ku sugayeen
        ayaa jabkoodii ka bilaabmay.</p>
      <p>Nimanka Masaaridu waxay ahaayeen niman balo ah oo aad u yaqaan
        qodidda dhulka iyo buuraha salkooda, kuna bartay markay dahabka
        raadinayaan ama dhagaxaanta waaweyn bixinayaan. Waxaana u dhacsanayd
        hadday meel keli ah uun saani uga abbaaraan derbiga oo ay dabadeed
        halkaa uun ka kudaan in halkaa uun lagu wada gumaadi doono.</p>
      <p>Waxanay markaa yeeleen in marka ay gidaarka waxoogaa saani u qodaan
        ay qodidda bidix iyo midig u wadaan si ay ugu wareejiyaan derbiga
        salkiisa, oo markaa ay daloolinayaan god weyn oo ballaadhan. Ilaa intaa
        saqafkii ay isku hagoogayeenna kolba wey sii durkinayeen oo halka ay
        qodayaan ayey ku dalaalimaynayeen.</p>
      <p>Kolkay qodiddu sii ballaadhatana waxa sii badanayey ragga ka
        shaqaynayey. Markaa intay reer Reebu islahaayeen buulashan yar yar ee
        looxaha ah ee derbiga ku naban waxa ku hoos jira meeshiiba dhawr nin;
        kolkay soo dusaanna waydin gumaadi, baaba show muddo habeen iyo dharaar
        ah waxa qodiddii ka qayb galay ilaa laba boqol oo nin bulkiiba, Boqorka
        Masaariduna wuxuu amray in ciidanka weerarka u horreeyey kicinaya loo
        diyaariyo wax allaale waxa qalab uu u baahan yahay ee uu magaalada ku
        geli lahaa maalin seddexaadda.</p>
      <p>Habeen walbana, intii qodiddaasi socotay, rag cusub ayaa shaqada soo
        galayey oo u shaqaynayey si shayddaanka, marba marka ka dambaysana sii
        durkinayey godka. Waxanay wax ku qodayeen gudmo yar yar oo gaagaaban.
        Nimankaa intaa gidaarka jafayey wax juuq iyo jabaq ah ama sanqadh ah oo
        ka baxaysay ma jirin. Waxay ku shaqaynayeen xasiloonaan iyo
        aamusnaan.</p>
      <p>Mar allaale markii dhulkii madoobaaday ayuu weerarkii isaga ahaana
        bilowday. Masaaridu xeelad daran ayey dabbireen. Ugu horraystii sidii
        caadiga u ahayd ayay sallaanno iyo xadhka ku soo fuuleen jarkii buurta
        oo intaanay qoladii kale waxba dareemin, ku soo ururiyeen darbiga
        salkiisii dhowr kun oo nin deeto intay sallaanadii ag dhigteen gidaarka
        ayey weerarkii maalintii hore oo kale qaadeen.</p>
      <p>Qoladii reer Reebu iyagu markay arkeen cadowgii oo misoole isku
        dayeya in uu derbiga dushiisa ka soo dhaco, ayey jac ku siin xaggii
        derbiga dushiisa, halkii bay misoole wixii gacantoodu haleeshay dhagax,
        qaare, bir, leeb, waran dusha kaga keeneen cadowgii sallaanada soo
        saloolanayey. Intii ay weerarkii derbiga u jilib dhigayeen ayaa waxa
        madaxoogii ka baxday oo ay iska ilaaween, in qayb cadowga ka mid ahi
        derbiga ay dushiisa difaacayaan, hoostiisa soo qodayaan oo ay wax yar ka
        dibna ka soo gali doonaan. Qubta iyo qacda, qaylada iyo buuqa aad u
        weynaa darteed may maqal intii ay Masaaridu soo qodayeen intii godka uga
        hadhsanayd. Ciidankii ilaalinayey meelaha laga filayey in Masaaridu ka
        soo kudaanna markii cadowgu weerarka ku soo qaaday darbiga dushiisa ayey
        u jabeen xagga si ay ugu kaalmeeyaan saaxiibadooda dagaalka xun lagu
        hayo gidaarka dushiisa. Sidaa darteed cidina ma ay tabin cadowga aamusan
        ee sida daadka derbiga hoostiisii uga soo jabay.</p>
      <p>Reer Reebu iyagu si baas ayey derbiga dushiisii uga dagaalameen oo
        halistii halkaa kaga soo aaddanayd way iska dhiciyeen, waxabana gashay
        yididiilo cusub. Laakiinse waanwaanta balaayo ayaa u soo daba martay oo
        kol keliya ayuum ba dhawaaq aanay isagoo kale maqlin ka yeedhay meel
        darbiga agtiisa ah oo xaggii gudaha ah. Labaataan meelood oo kale ayaa
        dhawaaqii la iskaga jawaabay. Markay xaggii dushii ee dagaalku ka socday
        ka soo yaaceen ee u soo jabeen halkii qayladu ka baxaysay waaba ciidan
        laxaad leh oo heegan ah; markiibana fallaadh ayey sida roobka kaga
        dhigeen. Nimankii reer Reebu inkasta oo gaadmadaa fajaca lihi ku
        dhacday, haddana uma ay jixin jixin ee jilib dhig bay u gaashaanka
        daruureen oo geesinimo yaab leh ayey ku dirireen. Ha yeeshee Masaaridu
        weerarkan isaga ah wuxuu ahaa mid raggooda ugu balaysnaa dagaalka ay ugu
        soo talagaleen, oo aan dhib yaraan loo liicin karayn.</p>
      <p>Hadda qafladdii way hirgashay. Ciidan weynihii Masaariduna derbiga
        hoostiisa godadkay ka soo qoteen ka soo galaa iyo dushiisaba intay
        sallaan u soo fuulaan ka soo dhacataba magaaladii ayey sidii daadka dhan
        walba ugu soo qulquleen.</p>
      <p>Dadkii reer Reebuna madowgii habeenimo ee kolna derbiga dushiisa u
        gurmanayeen, kolna xagga hoose u sii jabayeen ayey intay asqoobeen kala
        garan waayeen askartoodii iyo kuwii cadowga.</p>
      <p>Waxayna nimankii reer Reebu ula ekaatay sidii oo ay askarta cadowgu
        meel walboo magaalada ka mid ah ba ay dhulka ka soo biqlayaan. Ugu
        dambaystii, markay arrintii xumaatay ee xaalkii quus noqday, ayaa
        gaashaan dhiggii reer Reebu jabay. Raggii baa deeto badh guryahoodii ku
        carareen oo lafahoodii u dhuunteen, badh xaggii bari ee baddu ka xigtay
        ayey nafla-cararkii u jabeen. Doonyihii xeeliga yaallay baa markiiba la
        buuxiyey oo lagu dafadeeyey xaggii mawjadda. Intii dib u dhacday ee soo
        gaadhi wayday doonyihiina iyaga si kale oo ay u baxsadaan uma muuqan;
        waxanay qaarkood la noqotay in intii hubka dhigaan ee ay gacmaha taagaan
        ay isku dhiibaan cadowga – rag kala tashan oge, kuwana waxay la noqotay
        in ay iyaga oo diriraya dhintaan.</p>
      <p>Dhowr saacadood ka dib ayaa dagaalkii joogsaday. Masaaridu oo iyaga
        nafahaantooda mugdigu asqeeyey, oo mararka qaarkood iyaga nafahaantoodu
        isgumaaday, ayaa markii sanqadhii istaagtay is yidhi bal daya sida xaal
        yahay iyo waxa cadow nool idinku hadhay. Waxay deeto dab qabadsiiyeen
        dhowr guri oo xagga derbiga soo xigay. Markuu ololkii isqaaday ee u
        fagaare idille iftiimiyey ayey isyidhaahdeen hore u socda. Intaanay
        waxba socon baase hadhaa hadhaagii gaashaandhiggii reer Reebu fallaadha
        oogta kaga qaadeen. Boqorkii Masarna markuu arkay in aanu habeenimada
        wada qabsan karayn magaalada, ayuu askartiisii ku amray in nin walba
        habeenkaa halkaa u joogo uun ilaaliyo.</p>
      <h2 id="qeybta-7aad">Qeybta 7aad</h2>
      <p>Waagii markuu dilaacay ayaa kooxo dumar ihi isa soo ururradeen oo ka
        soo dhaqaaqeen badhtamihii magaalada, waxanay u soo kaceen halkii
        ciidanka Masaaridu joogay. Markay in yar u soo jiraayn askartii ugu soo
        sokaysay ayey dhulka isku daadiyeen una qayliyeen ciidanka guulaystay in
        uu intooda nool u naxariisto. Dabadeed qaar saraakiishii ciidanka
        Masaarida ka mid ayaa kaxeeyey dumarkii oo u geeyey boqorkoodii.</p>
      <p>Totmes, boqorkii Masaaridu, haatan aad ayuu dhoolaha uga qoslayey.
        Ilayn waa nin guulaystay, oo laba daraad leh qabsaday magaalo ay
        abbaanduulayaashiisu u haysteen meel aan la qabsan karayn. Magaaladii
        hadda waxay ku soo korodhay oo ay sii ballaadhisay weynaantiisii iyo
        weynaantii Masar oo dhan. Sidaa awgeed qalbigiisu aad ayuu maalintaa u
        furraa una raxmad badnaa, diyaarna ugu ahaa koox dumar iyo carruur ah in
        uu u naxariisto.</p>
      <p>“Raggii oo dhami hubkii ma dhigeen?” ayuu su’aalay dumarkii. Waxay
        ugu jawaabeen in aan nin keli ah oo hub sitaa ku jirin magaalada dhan.
        Hub oo dhanna, nooc kasta ha ahaatee lagu soo ururiyey habeenimadii,
        barxadda weyn ee ku taal magaalada badhtankeeda.</p>
      <p>“Sidaa hadday tahay, waan wada nabad galinayaa,” ayuu yidhi boqorkii.
        “Markaan rag liita oo fulay ah la dagaalamo, naxariisi agtayda ma
        taallo, maxaa yeelay, nin hadduu marba fulay yahay uma qalmo nolosha.
        Markaan rag rag ah la dagaalamose waxan ula macaamilaa sidii rag sharaf
        leh. Ragga reer Reebuna waa rag geesiyaal ah si baasna waxay u difaaceen
        magaaladooda sidaa darteedna giddigiin waa la idin wada nabad gelinayaa—
        rag, dumar iyo carruurba, oo waxaan idin waydiiyey boqorkii aaway?”</p>
      <p>“Wuxuu ku dhintay dagaalkii maalin afraaddii,” ayey ugu jawaabeen
        dumarkii.</p>
      <p>“Oo boqoraddiina?” ayuu haddana waydiiyey.</p>
      <p>“Xalay bay sun cabtay, oo waxay tidhi geeri aan ninkaygii ka daba
        tago ayaa iiga roon in aan guuldarrada inna haysata nolol ku
        gaadho.”</p>
      <p>Totmes wuxuu markan iyo haatan amar ku bixiyey in dadkii la qabsaday
        oo dhan loo saaro bannaan weynaha xagga galbeed magaalada ka xiga oo
        halkaa lagu ilaaliyo. Dabadeed rag buu ku fayliyey guryihii iyo
        bakhaaradii kaydka ee reer Boqor si ay uga soo guraan wax allaale wixii
        qiimo leh. Markii wixii oo dhan hortiisa lagu soo tuulay, ayuu alaab
        dahab ka samaysan oo ay ka mid yihiin warmo, waysooyin, barkin iyo wixi
        la mid ah gees u dhigay si u hadyad ugu geeyo xarunta ilaahyada. Badh
        kale oo alaabtii ka mid ahna isaga ayaa iskugu talogalay; waxna
        saraakiishii ciidanka ayuu ku maamuusay; intii kalena wuxuu yidhi
        askarta ha loo qaybiyo.</p>
      <p>Dabadeed wuxuu amray in konton wiil oo dhalin yaro ah iyo konton
        gabdhood oo giddi dad dhalad ah, laga soo sooco dadkii reer Reebu ee la
        qabsaday, deeto la soo daba kaxeeyo xaashiyadiisa si ay isaga addoon
        gaar ah ugu noqdaan. Waxa kale uu sheegay in reer Reebu qadar lacag ah
        oo cashuur ah bixin doonaan sanad walba. Intaa hadduu bogtay wuxuu
        ciidankii ku amray in ay magaalada ka baxaan wax yar maahee, dadkuna
        guryahoodii iskaga noqdaan.</p>
      <p>Amuba wuxuu ka mid noqday kontonkii dhalinta ahaa ee boqorku u
        doortay addoonta gaarka ah. Amusis, abbaanduulihii ciidanka reer Reebu,
        isagu markuu habeenimadii arkay in aan rajo danbe hadhin ayuu fakaday oo
        lafihiisa u baxsaday. Jetro isna wuxu ka mid noqday addoontaa la xulay.
        Amuba, in cabbaar ah, isaga geerida iyo noloshu iskugu mid ayey
        ahaayeen. Warkii ahaa in hooyadii dhimatay wuxuu ku abuuray anfariir.
        Halkaasaanu ku waayey wax allaale wuxuu jeclaa; aabbihii, hooyadii,
        dalkiisii, mansabkiisii ina-boqornimo… Waxaas oo dhami ha jiraan wuxuse
        ku yara dursaday markuu arkay Jetro oo isna ka mid ah addoontan la soo
        xulay, oo ay isku xaal yihiin; waxanu ku yidhi, “Waxay iila eg tahay gaf
        Jetro in aan sina ugu farxo in aad adna tahay adoon; waxaase aan aad ugu
        beer diiranahay, wax kasta aan waayee, in aan meel adiga kaa ag dhow
        joogo. Waxa ii suurtoobi doonta in aanan cidloon oo aan kaala sheekaysto
        hooyaday, aabbahay iyo dhulkeenii.”</p>
      <p>“Uurkutaallo sidaas ihi igama hayso in la igu daray addoonta la soo
        soocay,” ayuu ugu celiyey Jetro, “Sababta oo ah anigu oori iyo ubad
        midna ma lihi. Mar haddii dalkeenii iyo dadkeeniiba la qabsadayna sinaba
        naf xalaal ah uguma noolaadeen halkan. Waxana laga yaabaa, walow aynnu
        addoon nahay, in aan noloshu sidaa ahaan innoogu qadhaadhaan. Imikana
        bal aynnu uurxumaanta isku ilowsiino oo aynnu saaxiibadeen u kaalmayno,
        urugadana ka bi’ino, wixii kartadeena ah.”</p>
      <p>Dabadeed, Jetro iyo Amuba waxay dhexgaleen maxaabiistii kale. Kuwii
        oo qaar ooyayaan, qaar tiiraanyo iyo coloolyow la qammuyeysan yihiin.
        Markiise ay dhegaysteen dhiirigalintii Amuba waxa gashay yididiilo iyo
        diiranaan. Wuxuu ku guubaabiyey oo yidhi, “Haddii cadowgu arko inaga oo
        si geesinimo ah dhibteena u xamilayna, waxay inoola dhaqmi doonaan si
        fiican. Markaa waa inaad guntiga isku giijisaan. Waxanad xusuusnaataan
        in jidka aan mari doonno ilaa inta an gaadhaynno dhulka la innagu wado
        uu aad u dheer yahay una dhib badan yahay; kartideena oo dhanna aynnu
        iskugu gaynno sidaynnu dhibta u mari kari lahayn. Kollayba siday
        dumarkaa jilicdasani ugu dhib mudan doonaan innagu noqon mayno. Innagu
        waxaynu ku barbaarnay dhibta iyo adkaysiga, iyaguse weli socoto dheer
        iyo shiddo may arag. sidaa ahaan waxa allaale wixii aynnu gacan siin
        karno way u baahan yihiin; xag gubaabin iyo dhiirigalin, iyo xag
        dhaqaalayn labadaba.”</p>
      <p>Ereyadaa qumman ee Amuba kula hadlay saaxiibadii waxay galisay dabayl
        nololeed. Dhalinyaranimadiisii ayaa waxay u noqotay iftiin ay soo
        eegtaan; umanay qaadan addoon ka mid ahee waxay maqaamkiis ka dhigeen in
        uu boqorkoodii yahay. Xasiloonaantiisii iyo hadalkiisii deggenaana waxay
        laabtooda galisay yididiilo iyo waawaan. Waxanay markaa iyaga oo
        niyaddoodu sidii hore yar dhaanto, bilaabeen socdaalkii dheeraa;
        hareerahana waxa ka ilaalinayey askar badan.</p>
      <p>Halkii buu ciidanwaynihii sii tukubay ilaa Masar oo kolba meel
        sahayda ka kordhistay. Intii hore oo dhan socdaalku wuu iska
        wanaagsanaa, sababta oo ah dhulka ay marayeen baa ahaa dhul barwaaqo ah
        oo beero iyo kaymo hadh weyn leh. Markayse soo gaadheen dhulka
        lamadegaanka ah ee u dhexeeya koonfurta dalka hadda loo yaqaano Suuriya
        ilaa woqooyiga bari ee Masar ayaa dhibaatadoodii bilaabantay. Ciidanka
        intiisa kale waxay siteen sibraarro waaweyn oo biyo ah. Biyahaase wax
        yar ayaa ka soo gaadhayey maxaabiista. Qorax aad naartii mooddo oo kor
        ka haysay iyo siigo jay dhinbilo ah saydhaysa iyo harraad wadnago’ ah oo
        iskugu biiray ayey ku mudteen dhib cadaabkii oo ifka loogu soo saaray
        ah. Waxasay naftoodii qabowday ka dib markii seddex bilood oo dam ah ay
        socotadaa saancadka qabta ku jireen, markay ku soo baxeen bustaanadii
        iyo beerihii agagaarka wabiga Niil, iyo dhulkii noqon lahaa hooygooda
        inta noloshooda ka hadhay.</p>
      <p>Markay soo galeen Masar ayaa habkii ay u socdeen la beddelay.
        Safafkii maxaabiista ayaa waxa la daba mariyey oo lagu xijisiiyey
        gaadhifaraskii uu boqorku fuushanaa. Amuba oo isagu ku jiray safka ugu
        horreeya ee maxaabiista waxa fajac iyo yaab galiyey weynaanta iyo
        quruxda daaraha magaalooyinka ka dhisnaa, iyo astaanta raaxada iyo
        qaninimada ee meel kasta wadhnayd. Magaaladii u horreysay ee ay galeen
        wuxuu dadkii isasoo tubay jidadka; dadkaasoo marka uu boqorku hor marayo
        sujuud dhulka isku daadinayey. Show warkii ahaa in uu dagaalkii kusoo
        guulaystay ayaa horeba dalka u soo gaadhay. Markan iyada oo taasina
        farxad gooni ah sii galisay dadka, ayey riyaaqid kusoo dhawaynayeen. Il
        yaabitiin ah ayeyse ku dhugteen maxaabiistii reer Reebu ee u watay;
        sababta oo ah waxay arkeen rag iyo dumar dhul fog laga keenay,
        dhulkaasoo boqorkoodu soo qabsaday, dadkana addoon ahaan uga keenay.</p>
      <p>Uuggaankii boqorka, maxaabiista iyo ciidanka ee iswada daba joogay
        waxay socdaanba, aroor ayuun baa qaylo baadhaadho-qaylis ihi dayaantay.
        Amuba oo intii ay Masar soo galeen dhowr eray oo af Masri ah bartay ayaa
        askari askartii barbar socotay ka mid ah weydiiyey sababta qayladaasi u
        dhacayso.</p>
      <p>“Waxaynu soo gaadhnay,” buu ugu jawaabay askarigii, “Tebis oo ah
        magaala madaxda Masar. Halkaasaanu ku dhamaan doonaa socdaalkii dheeraa
        ee dhibta badnaa ee aynnu soo marnay.”</p>
      <p>Markay magaalaweyntii mudh ku soo yidhaadeen baa dadkii isasoo shubay
        sida daadka si ay u soo dhoweeyaan boqorka iyo ciidanka guusha sida.
        Durba danankii muusikada iyo sacabka soo dhoweynta ah ayaa ifka wada
        gaadhay. Safaf dheer ee wadaaddadii kaniisadda ah ayaa iyaga oo talaabo
        gaaban oo qiyaasan ku socda, u kacay xaggii kaniisadaha si ay ugu soo
        mahad naqaan ilaahyadooda, soo nabad-noqoshada boqorka iyo guulaha badan
        ee uu soo hooyey.</p>
      <h2 id="qeybta-8aad">Qeybta 8aad</h2>
      <p>Fantasiyihii iyo damaashaadkii loo samaynayey soo noqodka boqorka
        ayaa dhawr maalmood beledkii oo dhami ku eedanaa. Markii xiisaddii
        dabbaaldeggu yar kala fadhiistay baa deeto la xusuustay wixii
        maxaabiistii laga yeeli lahaa. Maxaabiistii qaar ka mid ah waxa hadiyad
        loo siiyey abbaanduulayaashii iyo saraakiishii ciidanka ee geesinimada
        dheeraadka ah muujisay intii dagaalladu socdeen. Qaarna waxa la siiyey
        wadaaddadii waaweynaa. Intii soo hadhayna waxa loo diray meelaha daaraha
        iyo waddooyinka laga dhiso.</p>
      <p>Maxaabiistii reer Reebu oo iyagu maxaabiisaha kale ka yar midab
        duwanaa waxa gaar ahaan loo siiyey raggay boqorka isku dhadhawaayeen.
        Gabdhihii intii badnayd waxa loo geeyey boqoradda iyo hablaha reer boqor
        si ay uga shaqeeyaan guryaha reer boqor. Qaar kalena waxa la siiyey
        wadaaddadii sare iyo saraakiishii dawladda. Ragga intii badnaydna waxa
        la raaciyey wadaaddadii si ay meelaha wax lagu caabudo uga
        shaqeeyaan.</p>
      <p>Cawadiisa iyo ayaankiisa Amuba wuxuu nasiib u helay in isaga iyo
        Jetro la israaciyo. Siddeed ay ku jireen waxaa loo direy in ay ka
        shaqeeyaan kaniisadaha wax lagu caabudo tii ugu weyneyd. Iyaga oo jid
        suuqweyna ah maraya oo ku socda hoygoodii cusbaa ayuu Jetro, intuu Amuba
        yara jaleecday ku yidhi, “Waa in aad xusuusnaataa in aynu hadda nahay
        addoon la leeyahay. Imika halkaynnu ka bixin jirnay amarka waa in aynnu
        innagu amarka qaadanaa. Nasiib wanaag qoladan inna leh afkooda wax baynu
        ka baranay, Sidaa darteedna wixii amar ee la inna siiyo waynnu kasi
        karaynaa waxana lagama maarmaan ah in aynnu degdeg u fulinaa. Haddii aan
        sidaa ku wadnana waxay ila tahay in la inoo naxariisan doono.”</p>
      <p>Hadday kooxdii yarayd ee addoonta ahayd kaniisaddii soo gaadheen,
        waxa islamarkiiba la hor keenay wadaadkii weynaa oo magaciisu ahaa
        Ameres, kaasoo ay ka muuqatay haybad iyo dhaladnimo. Sidaas ayuu u hor
        maray safkii addoonta oo isha la raacay. Cabbaar hadduu aamusnaa ayuu
        Amuba ku amray in uu horo u soo baxo.</p>
      <p>“Waxad noqon doontaa,” ayuu ku yidhi Amuba, “adeegahayga. Waa inaad
        shaqadaada si wanaagsan u qabsato; si wanaagsanna waa lagula
        dhaqmi.”</p>
      <p>Amuba ayaa dhulka isku tuuray oo wadaadkii weynaa cagihiisa madaxa
        dhigaya; yidhina, “Sareeyahaygii! Ii ogolow inaan hadlo. Waxan kaa
        codsanayaa in aad ninkaa i ag taagnaa isna xulato. Wuxuu ahaa saaxiibkay
        ilaa carruurnimadaydii. Waa ninkii gaashaankiisa i huwiyey goobtii
        dagaalka, waxanu ii ahaa aabbahay oo kale. Sarreeyahaygii, markaa, waxan
        kaa baryayaa in aanad na kala kaxayn. Waxannu ballan ku qaadaynaa in
        aannu hooseeyayaal dlran kuu noqono.”</p>
      <p>Wadaadkii baa dhageystay erayadii murugada lahaa ee Amuba waxanu
        yidhi, “Sidaad codsatay baa laguu yeelay.” Wuxuuna raaclyey, “Waa
        waajibka nin kasta in uu u naxariisto dadka ka hooseeya. Saaxiibkaana
        waa nin xoog leh; wuxuuna iila eg yahay nin daacad ah. Iminkana
        labadiinuba isoo raaca gurigaygii baan idin geynayaa.”</p>
      <p>Adoontii kale ayaa Amuba u sujuudday markay isaga iyo Jetro daba
        kaceen wadaadkii.</p>
      <p>Wadaadka oo show arkay siday addoonta kale Amuba u sameeyeen ayaa ku
        yidhi, “Ma waxaad ahayd qof meel sare ka dhashay, markaad dhulkiinnii
        joogtay? Waxan arkayey addoontii oo kuu foorarsatay adiga; saaxiibkaa oo
        kaa da’ weynna aan sidaa oo kale u yeelin.”</p>
      <p>“Waxan ahay boqorkoodii dhintay inankiisii,” ayuu Amuba ugu jawaabay
        wadaadkii, “Wuxuu aabbahay ku dhex dhintay askartiisii isaga oo
        dagaallamaya. Haddii aan magaaladaydii jabin oo aan ummaddaydii la
        qabsan, waxan ahaan lahaa boqorkooda.”</p>
      <p>“Siday nolosha bani’aadamku isku bedelaysaa, runtii, waa si amran;
        waxanse la yaabay, haddii aad ina boqor ahayd maxa Totmes nafahaantiisu
        kuula hadhi waayey.”</p>
      <p>“U malayn maayo in uu sidaa og yahay,” ayuu Amuba ugu celiyey.
        “Maanaan garanayn caadooyinkiinna. Sidaa awgeedna saaxiibaday waxay la
        noqotay in haddii la ogaado in aan ina boqor ahay in lay dilayo. Deeto
        darajadaydii waa la qariyey.”</p>
      <p>“Waxaaba laga yaabaa in sidaasi sidii u habboonayd tahay,” ayuu yidhi
        wadaadkii ka dib markuu cabbaar fikiray. “Ha yeeshee,” buu raaciyey,
        waxan u malaynayaa inaan noloshaadu agtayda marnaba ku xumaan doonin.”
        Deeto intuu Jetro kujeestay buu ku yidhi, “Adna afkayaga wax makaga
        hadashaa?”</p>
      <p>“Wax yar baan ku hadlaa,” ayuu ku jawaabay Jetro, “Laakiinse marnaba
        sida Amuba uguma hadli karo. Nin weyn baan ahay oo carrabkaygu sida
        kiisa af cusub dhakhsahaa kuma baran karo.”</p>
      <p>“In kugu filan oo waxa lagu yidhaa aad ku kasto waad ku hadlaysaa.”
        buu wadaadkii yidhi, “Si fiicanna waad ugu hadli doontaa.”</p>
      <p>Hadduu hadalkii uun dhameeyey wadaadkii, yaa wiil dhallinyar ah oo
        qiyaastii Amuba uun la da’ ah irridda ka soo galay gurigii wadaadka.
        Orod intuu labo ugu soo booday jaranjartii ibrinka ayuu soo qayliyey
        kuye, “Aabbo! Alla! Ma addoontii dhulka fog laga keenay ee qalaad baad
        inagana gurigeenna keentay? Waxannu ku soo aragnay markii jidka la soo
        waday; waxana i yaab galiyey midabka timahooda iyo indhahooda. Aniga iyo
        Maysaa ayaa markiiba indhahaygu ku dhaceen wiilkan aad timihiisa dahabka
        mooddo… Iminka, Aabo, ma halkan bay inala joogayaan?”</p>
      <p>“Haa, halkaanbay inala joogayaan, Jebron,” ayuu Ameres ku jawaabay,
        “Waxan ka soo xulay lafcadan kuwii kaniisaddeenna loo soo diray. Kan yar
        waxan u soo doortay waayo waa kula da’. Way u habboon tahay inamada in
        ay saaxiib ay isku da’ yihiin oo ay wado koraan ay yeeshaan. Waxaan
        rajeeynayaa in aad saaxibo noqon doontaan. Magaciisa waxaa la yidhaa
        Amuba in kasta oo iminka uu addoon yahay hadduu dalkiisii joogo wuxuu
        ahaan lahaa ina-boqor oo laga yaabo inuu marka dambe isaga nafahaantiisu
        boqor noqde. Xusuusnow taa oo ula dhaqan sidii aad jeclaan lahayd in
        laguula dhaqmo haddii aad addoon noqoto oo aad gacanta cadowgaaga ku
        dhacdo.”</p>
      <p>“Hubaal in aannu saaxiibo noqon doonno,” ayuu yidhi Masrigii
        Yaraa.</p>
      <p>“Jebron,” ayuu yidhi aabbihii, “Qofna ha u sheegin in uu Amuba ina
        boqor ku ahaa dalkoodii. Ha u sheegin xataa hooyadaa, ama walaashaa
        Maysa. Haddii xog la rabo in ay qarsoonaato, waxa ugu habboon in inta
        ogi yaraato.”</p>
      <h2 id="qeybta-9aad">Qeybta 9aad</h2>
      <p>Wadaadkii markaa deeto irridii weyneyd ee gurigii ayuu qoladii ka
        galiyey. Waxay soo galeen barxad weyn oo ay fadhiday haweeney. Waxa
        gadaasheeda taagnaa laba gabdhood oo addoomo ah; gabadh yar oo laba iyo
        toban jir ihina kursi yar oo gaaban ayey ku ag fadhiday haweenayda;
        waxna way akhriyeysay. Gabadhii yarayd baa markuu wadaadkii soo galay
        boodday oo istaagtay.</p>
      <p>“Alla, Aabbo!” yey gabadhii hadal istidhi wayse aamustay markii ay
        aabbaheed wajigiisii aragtay.</p>
      <p>“Gacaladay,” yuu haweenaydiisii ku yidhi, “Waxaan keenay gurigeenna
        laba addoon oo ka mid ah kuwii boqorku la yimid markii uu dagaalka ka
        soo noqday. Labadaana anaa la i soo siiyey in ay kaniisadda iyo gurigaba
        iigu shaqeeyaan. Waxay ahaayeen rag dhalasho leh markii ay dhulkoodii
        joogeen ee waxa habboon markaa in aynaan waxba iska hagran sidii aynu u
        ilowsiin lahayn isbedelka murugada leh ee ku dhacay. Wiilka waxan gaar
        ahaan ugu doortay in uu Jebron rafiiq u noqdo; walise ma aan goosan
        waxaan kan kale ka yeeli lahaa.”</p>
      <p>“Alla, aabbo miyaad aniga i siisid,” ayey codsatay Maysa, “Faadumo ma
        aha gabadh dabac fiican. Dolmamana maba garato waxaan ku idhaa.”</p>
      <p>“Oo maxaad Rabusigan weynida badan ku fali?” buu yidhi wadaadkii,
        intuu yar ilka-caddeeyey.</p>
      <p>“Mooyaan hadda; aabbo,” yey tidhi intay madaxa dhan u qaloocisay oo
        Jetra kor iyo hoos u fiirisay.</p>
      <p>“Laakiinse aabbo wuu wanaagsan yahay. Kollay waxyaalo badan buu
        yaqaanaa; wuu i daba socon doonaa markaan meelaha u baxo. Markaan webiga
        aadana doonidu ayuu igu kaxayn oo waliba kubadda ayuu ii soo qaqaban;
        shimbirahaygana hadhuudhkuu u daadin.”</p>
      <p>“Si fiican weeyee, Maysa. Jetro wuxuu noqon doonaa addoonkaaga gaarka
        ah. Markaanu waxba kuu qabanaynna – taasoo ah kollay maalinta inteeda
        badan, wuxuu ka shaqayn doonaa digaagga; waayo addoonka Sanbo si fiican
        ugama shaqeeyo. Sidaas ma kastay Jetro?” ayuu Jetro weydiiyey.</p>
      <p>Jetrona intuu tallaabo hore u soo qaaday oo yartii gacanta soo qabtay
        ayuu foorarsaday ilaa u wajigiisii gacanteeda taabtay.</p>
      <p>“Waa taa jawaabtaadii, Maysa,” ayuu yidhi wadaadkii markuu arkay sida
        uu Jetro yeelay, “Imikana dhalin yarta waad tegi kartaan. Kaxeeya
        saaxiibadiinna cusub oo tusa shinbiraha iyo xayawaanka aad ku
        ciyaartaan.”</p>
      <p>Wiilkii iyo gabadhii walaalaha ahaa ayaa horkacay labadoodii addoon
        ee cusbaa. Waxay dhexmareen beertii oo deeto waddo yar oo geedo khudrad
        ihi ku heero yallaan qaadeen. Halkay wadiiqadu ku dhamaatay waxa ahaa
        afaaf weyn oo loo marayey meel xero ah. Xerada waxa ka dhex dhisnaa
        dhowr buul oo looxaan ah; gal weyn oo biyo ah oo ay dul sabbaynayeen
        shinbirbadeed wiiro, hareerihiisa oo dhul doog qurux leh lahaana waxa
        marna duulayey marna soo degayey shinbiro jaad-jaad ah.</p>
      <p>“Ma’aha xilligii wax la idin siinayey,” buu Jebron ku yidhi
        shinbirihii markay waaqwaaq-da gureen ee ay boodboodeen baalashana
        luleen. Deeto intuu Jetro oo ag socday eegay buu buulashii mid ka mid ah
        farta ku fiiqay oo yidhi, “Eeg Jetro, halkaasaanu cuntadooda ku
        kaydinaa.”</p>
      <p>Deeto intuu horkacay ayey buulkii galeen. Gudihiisa waxa ku sarbanaa
        saxaarado badan.</p>
      <p>Jebron baa furay mid saxaaradihii ka mid ah oo soo cantoobiyey
        midhihii ku jiray oo ahaa dlgir cagaar ah oo aan aad u bislaan. “Maalin
        walba beertaa laga soo guraa oo gaar ahaan baa loo beeraa. Saxaaradaha
        kalena galleey iyo hadhuudh… Maysa, walaal, bal shinbiraha midhahan wax
        u daadi wayna wareeriyeene.”</p>
      <p>Dabadeedna wuxuu tusay suxuun caano iyo hilib yar yar ku jiraan oo
        bisaaska loogu talo galay. Waxa kale oo yaallay lafo iyo hilib googo’an
        oo eeyda loo dhigayo. “Khafaskanna,” ayuu yidhi Jebron, “Waxaannu
        xayawaan yar yar ugu haynaa yaxaaska. Isagu kelidii buu ballayga ku
        jiraa. Xayawaanka oo dhan seddex jeer baannu maalintii wax siinnaa.
        Markaannu maqannahayse, hadda ka dib, adiga ayaa wax siinaya.”</p>
      <p>Buul kale ayey galeen. Waxa ku jiray seddex bisadood oo waaweyn;
        kuwii yar yaraa ee ay dhaleenna ku ag ciyaarayaan. Markay wiilashi u soo
        galeen ayey bisaaskii intay soo kaceen, Jebron iyo Maysa lugahooda isku
        xoqeen. Amuba wuxuu dareemay in saaxibadood muujiyeen astaan iyo hab
        ixtiraam iyo xushmayn, markay soo galeen guriga bisaaska. Sidaa si la
        egna waxay muujiyeen markay u tageen yaxaaska. Shaw bisadda, eyga iyo
        yaxaasku waxay qoladan reer Masar u ahaayeen kuwo amran oo la xushmeeyo;
        wax mudira ahna aan loo geysan.</p>
      <p>Halkaasay Amuba iyo Jetro ku billaabeen nolol cusub. Sanad aan saxal
        iyo dhib mldna aanay arag ayaa ugu dhamaaday gurigii wadaadka. Hawlaha
        loo diri jireyna waxay yaalaa ahaayeen kuwa fudud. Haddii uu Jebron
        xagga bustaanada u mijobaxsado Amuba ayaa raaci jirey. Haddii ay
        wadaadka iyo xaaskiisu habeenkii xaafad soo bariidinayaan, Amuba iyo
        Jetro waxay hor qaadi jireen faynuuska u iftiiminaya dhulka.</p>
      <p>Amuba wuxuu gaar ahaan aad u jeclaa in uu barto ilaa inta awooddiisa
        ah xikmadda iyo aqoonta Masaarida. Sidaa awgeedna Jebron baa baray sida
        loo akhriyo fartoodii sawirada ahayd. Wax yar dabadeedna waxa u
        suurtowday in u akhriyi karo waxa ku qoran gidaarada kaniisadda iyo
        looxaanta wax ku qoran yihiin ee taala guryaha cilmiga.</p>
      <p>Waqtigaa boqorkaa la odhan jirey Totmes Saddexaad uu xukumi jirey
        Masar, ma jirin wadaad ay dadweynaha Masar uga xushmo badnaayeen Ameres.
        Wuxuu ahaa wadaadka weyn ee ugu sarreeya kaniisadda ilaaha ay caabudi
        jireen ee la odhan jiray Osayris. Sidaa awgeedna boqorku Ameres aad buu
        u lctiraafsanaa, ra’yigiisana ugu kalsoonaa. Ameres wuxuu ahaa nin maal
        badan oo qaninimadiisa si gobanimo ah ugu macaamila. Dadka dhexdiisa
        wuxuu ugu noolaa tastuurta wadaadka kaniisada laga filayey in uu u
        noolaado. Hase ahaatee wax yar buu maalkiisa Isagu isticmaall jirey;
        inta kalana wuxuu u qaybin jirey masaakiinta.</p>
      <p>Inkasta oo waxaas oo wanaag ah uu Ameres dadka dhexdiisa ku lahaa
        wadaaddada kale ee kaniisaddu ma jeclayn. Waxay dhexdood ku xaman
        jireen, in kasta oo uu yahay nin aqoon dheer leh aadna loo jecel yahay
        kollayba in uu yahay nin ay ra’yiga ku kala duwan yihiin iyaga. Ameres
        wuxuu si hubaal ah isku qanciyey in Osayris iyo Aysis, iyo ilaahyada
        kale oo dhami ay yihiin madaxyo xayawaan oo dadku sameeyeen oo been been
        ah. Ilaahyana aanay noqon karayn. Wuxuu aaminsanaa in ay yihiin
        calaamado u taagan quwadda, xikmadda, cadhada, iyo wanaagga Ilaahay –
        Ilaahaa oo weyn oo aan magaciisa la garanayn.</p>
      <p>Arrimahaas iyo kuwo kale oo badan ay Ameres iyo koox yar oo wadaaddo
        aqoon leh ihi ka ogaayeen arrimaha diinta, dadweynaha kalase waxay si
        dhab ah oo daacad ah u caabudi jireen ilaahyadaa sanamka ah ee madaxa
        xayawaanka leh, iyo xayawaanada amran.</p>
      <p>Ameres wuxuu ra’yi ahaan aaminsanaa in ragga sarsare oo dhan la
        fahamsiiyo xaqiiqada ka danbeysa ilaahyada ay u tukanayaan. Wadaaddada
        kalese ra’yigiisa way ka cadhoon jireen. Waxay ku doodi jireen: haddii
        sirta kaniisadda iyo ilaahyada la inala ogaaddo ixtiraamka la inoo hayo
        iyo baqdinta la innaga baqayo ayaa lumi doonta oo haddii taa la waayana
        dalka oo dhami wuu baabi’i doonaa.</p>
      <p>Hadaba markuu ogaaday in aanu kalidii waxba beddeli karayn ayuu
        Ameres arrintaa iyada ah afkiisa ka xidhay, oo waajibkii uu bulshada u
        hayey halkiisii ka watay.</p>
      <h2 id="qeybta-10aad">Qeybta 10aad</h2>
      <p>“Waxaan u baxayaa socdaal,” ayuu ku yidhi Ameres wiilkiisii maalin
        maalmaha ka mid ah, “Waanad i raaci doontaa. Waxan rabaa in aan bal soo
        fiiriyo beeraheennii ku yaalay Goshen.”  Waa meel woqooyi ugu toosnayd
        halkay Tebis ku taallay.</p>
      <p>“Waad mahadsan tahay, aabbo. In aan tago aad baan u jeclahay,” ayuu
        ku jawaabay Jebron isaga oo fikradda u riyaaqaya; sababta oo ah meeshaa
        iyada ah ee ay beeraha ku lahaayeen waligii muu arag. “Amubana ma inna
        raaci karayaa?” ayuu raaciyey.</p>
      <p>“Haa, waan ku hayey maskaxda; waa inna raaci karayaa,” ayuu ku
        jawaabay Ameres, “Jetrana waynnu kaxaysan; iyo waliba kuwa kale. Siday
        caadadu tahay mar haddaan ahay wadaadkii weynaa, waa in aan dad badan
        kaxaystaa. Runtiina markaan Goshen u socdaalayo waa in aan sidaas oo
        kale yeelaa. Dadka halkaa joogaa waa dad innaga duwan. Waanay adag tahay
        siday innoogu shaqeeyaan; ilaa ay arkaan weynaanteenna iyo
        haybaddeenna.”</p>
      <p>“Waan maqlay sheekadooda aabbo,” ayuu Jebron yidhi, “Waxa weeyaan
        Ummaddii boqorrada balaayada ihi xukumi jireen. Sidayse aabbo ku dhacday
        in ay kuwani soo hadhaan, markii kuwii kale dhulka laga eryey?”</p>
      <p>“Waa isla ummaddaa,” ayuu yidhi Ameres, “Laakiinse lama ay socon
        iyagu ciidanadoodii wax qabsanayey ee balaayada ahaana kuma ay jirin.
        Kuwani waxa weeyaan qolo la odhan jiray reer Yuusuf; kaas oo sidaad
        taariikhda ku akhrisatay, barigaa samada maray oo nin sharafle ahaa —
        ilaa u gaadhay in uu boqorka u xukumo wadanka. Yuusuf kaasi baa
        dadkoodii oo dhan ka soo raray dhulka badda weyn bari ka xiga.
        Barigaasaa dhul la siiyey oo deeto halkii bay ku tafiirmeen.”</p>
      <p>Maalintii dambe ayaa wadaadkii iyo intii la socotay u baxeen
        socotadii ay ku lahaayeen Goshen. Deeto hal toddobaad ayey doonyo ku
        marayeen webiga ilaa ay gaadheen Memfis, halkaasoo ay ku nasteen dhawr
        ayaamood. Ka dibna waxay bilaabeen socdaal dhulka ah. Ameres iyo Jebron
        waxay fuuleen gaadhifaras. Amuba iyo Jetrona waxay fuuleen gadhifaraskii
        ku xigay; intii kalena iyaga oo saf dheer ah ayey daba lugeeyeen.</p>
      <p>Laba maalmood ka dib ayey nabadqab ku yimaadeen gurigii uu Ameres ku
        lahaa duleeddada Goshen meelaha ay beerihiisu ku yaalleen. In kasta oo
        uu ka yaraa guriga weyn ee ugu yaallay Tebis, wuxuu ahaa mid si fiican
        loo dhisay oo raaxaysi loogu talo galay.</p>
      <p>“Waxa ila socda wiilkaygii,” ayuu Ameres ku yidhi ninkii maamulaha
        uga ahaa beeraha, “Waxanan doonayaa kalluumaysi, ugaadhsi iyo kolba
        wuxuu jeclaysto inuu helo si uu waqti fiican u qaato inta uu halkan
        joogo.”</p>
      <p>Subaxnimadii dambe ayaa Jebron la kulmay Rabah oo ahaa ninkii soo
        tusayey dhulka laga ugaadhsado iyo meelaha laga kalluumaysto.
        Socdaalkaasi wuxuu qaadanayey hal maalln. Dabadeed ilaa labaatan addoon
        baa horkacday, kuwaasoo madaxa ku siday cunto, teendhooyin iyo
        waxyaalihii kale ee tamashle iyo raaxo looga baahnaa. Jebron waxaa loo
        keenay faras, hase yeeshee wuxuu ka doorbiday in uu lugeeyo oo ay Amuba
        is barbar socdaan.</p>
      <p>Maalintii ay yimaadeen meeshay dalxiiska ku qaadan lahaayeen
        maalintii ka dambaysay, ayaa Jebron iyo koox yar oo addoontii ka mid ihi
        ugu baxeen kalluumaysi meel wabiga ah. Hadday wax yar socdeen ayaa waxay
        maqleen qaylo ka baxaysay meel hortoodaas ku toosan.</p>
      <p>“Waa maxay qayladaasi?” ayuu yidhi Jebron, “Waxay u eg tahay qaylo
        ruux dumar ah.”</p>
      <p>Jebron iyo Amuba ayaa baba’ ku siiyey xaggii codku ka yeedhayey.
        Markay hal cabbaar ah yaacayeen baa waxay arkeen yaxaas weyn oo xagga
        webiga u walwaalaya gabadh qaylo hayaada haysa. Inkasta oo yaxaasku ka
        mid ahaa xayawaanka amran ee Masaaridu xushmeeyaan, haddana inankii
        Jebron markuu arkay maqtasha meesha ka dhacaysa ayuu intuu warankii la
        fah yidhi yaxaaskii dhakada kaga taagay. Yaxaaski baa sii daayey
        gabadhii oo cartankii kula booday Jebron. Hase ahaatee Amuba iyo Jetro
        oo daba yaacayey baa la boobay warmaha. Yaxaaskii markuu arkey in laga
        badan yahay ayuu xaggii wabiga u cararay.</p>
      <p>“Dabadiisa iska jir!” baa mid colkii ka mid ah oo markaa uun oradkii
        ku soo gaadhay yidhi.</p>
      <p>Digniintaasi waxay noqotay waxba kuma taal. Shaw, ilbidhiqsi waxaan
        ahaynba bahalkii baa inankii Amuba bahal dhirbaaxo ah candhada u galiyey
        oo dhulka beerka ugu dhuftay. Rabah baase markiiba bagcadka oo barbar ah
        yaxaaskii waran kaga dhuftay. Jetrona isla markiiba wuu ugu geemaalay.
        Bahalkii baa halkaa ku talax gabay oo isaga oo ilgeeriyaad leh dabada
        kolba dhan u dhuftay.</p>
      <p>“Iska jira!” ayuu ninkii ku qayliyey, “Si xun buu u dhaawacmay;
        loomana baahna in wax kale lagu dhufto.”</p>
      <p>Run ahaantii bahalka si ba’an bay wax ugu dhaceen. Dabadii u markii
        hore sida baas u lulayey buu qun yar uu u laadlaadiyey ilaa uu
        dhaqaajinta kari waayey. In kasta oo wixii u dhawaa, naf xaraarihii uu
        kolba ilkaha la laacay; tiisii baase gashay oo halkii buu ku dhintay.
        Jetro baa Amuba oo weli dhulka yaalla ku soo cararay. “Waar bal iska
        warran sidee wax kuu gaadheen?” buu waydiiyey.</p>
      <p>“U malaynmaayo inaan wax badan qabo,” ayuu isaga oo hiinraagaya ku
        jawaabay Amuba, “Wallee waxad moodaysay in buudh beerka la igaga dhuftay
        waxase igaga darraan lahayd isaga oo lugta igu jiida, Hubaal waan jabi
        lahaa. Waar bal ka warran gabadhii u qabsaday? Ma dhimatay mise wey
        nooshahay?”</p>
      <p>“Waqti aan ku fiiriyo uma aan helin,” yuu ugu celiyey Jetro, “Ee ka
        baydh aan ku teegaree; iyada waan u danbayne.”</p>
      <p>Markaasay dabadeed u soo kaceen xaggii Jebron oo isna markaa dul
        yimid gabadhii oo hadda mayd ahaan u taalla. “Alla! Waa gabadh yare,”
        ayuu yidhi.</p>
      <p>“Oo walaashaa waxba kama weynee, Jebron, Waxa khasab ah in aynnu
        qaadno oo aynu meel gayno. Xaawalay inala caawisana hello. Guri yar baa
        meel halkaase ka muuqday; waxan u malaynayaa in uu koodii yahay,” ayuu
        ku taliyey Jetro. Deeto intuu labo nimankii ka mid ah diray inay u
        yeedhaan dumar, ayuu gabadhii oo weli miyir la’ qaaday ilaa gurigii
        meesha ka muuqday.</p>
      <p>Markuu Jetro, isaga oo gabadhii sida la galay gurigii ayaa wuxuu
        arkay oday gaboobay oo gadhka iyo timuhuba cira la caddaadeen oo soo
        fadhiya xagga shishe qolkii yaraa. “Waa maxay?” ayuu yidhi odaygii, “Ma
        Ilaahii aabbayaashay baa mar kale dhirbaaxadiisii igu dhacday? Ma
        inantaydii yarayd buu iga qaaday? Waan maqlayey waraaqeeda, ee ma lugo
        aan ugu soo gurmadaan haayaa? Weyii,” isaga oo cod murugaysan ku
        hadlaya.</p>
      <p>“U malayn maayo in ilmuhu waxan daran qabo,” ayuu Jetro odaygii
        qalbiga ugu qaboojiyey, raaciyeyna, “Annaba waxaan ku soo yaacnay
        qayladeedii; waxannuna aragnay iyada oo yaxaas weyni u sii sito
        laakiinse markiiba waannu ka ridnay. Dumarna waannu u qaylo dirray… Haa
        waa kuwan biyo.”</p>
      <h2 id="qeybta-11aad">Qeybta 11aad</h2>
      <p>Jetro baa gabadhii sariir yar oo gees taallay dhigay. Dabadeed
        biyihii buu ku yar rusheeyey; Amubana madaxuu u salaaxay. Cabbaar ka dib
        bay indhaha kala qaadday oo ay soo miiraabtay. Isla markaa waxa soo
        galay laba dumar ah. Markaasay qoladeenii iyagu iska baxeen oo kaga
        tageen dumarkii. “Waxan rajaynayaa,” buu yidhi Amuba, “in aan yartu
        dhaawac badan qabin. Oo dharkeedu waxabu iila ekaa dadkii waa reer
        Yuusuf la lahaa. Inkasta aan moodayay in aynnu dhulkoodii geestaa ku soo
        dhaafnay. Kollayba yartu waxay u maryo ekayd dadkii aynnu kaga nimid
        Goshen.”</p>
      <p>Wax yar ka dambow ayaa waxa gurigii ka soo baxday mid ka mid labadii
        dumar ahaa waxanay u sheegtay ragii in gabadhii ladan tahay oo aanay wax
        nabaro ah qabin. “Yaxaasku,” bay tidhi “gabadha maradeeda uun buu
        qabsaday ee jidhkeeda aad uma gaadhin. Awoowgeedna wuxuu doonayaa in uu
        idinku mahadnaqo wanaagga aad u fasheen.” Waxay markaa dib ugu noqdeen
        gurigii. Waxay arkeen gabadhii oo awoowgeed hoos fadhida oo gacantiisana
        labadeeda gacmood ku haysa.</p>
      <p>Dumarkii oo iyaga markaa hawshoodii dhamaatayna dibadda ayey u
        baxeen. “Kumaa yartayda nolosheeda nabadgeliyey?” ayuu yidhi odaygii.
        “Annaga oo dhan. Anigu waxaan ahay Jebron, wiilka Ameres, wadaadka weyn
        ee kaniisadda Osiris ee Tebis ku taalla. Kuwanna waa saaxiibaday Amuba
        iyo Jetro, oo ah labo ka mid ah dadkii reer Reebu ee la keenay Masar.
        Iminkana guriga aabbahay ayay addoon ahaan u joogaan.”</p>
      <p>“Run ahaantii waxannu nahay addoontiisii in kasta oo u na yidhi waa
        saaxiibaday,” ayuu yidhi Amuba. “Waa arrin la yaab leh,” ayuu yidhi
        odaygii, “in ayaamaha noloshayda u dambeeya wadaad ilaaha Osiris u
        tukadaa wiil uu dhalay ka dhigo kuwa farxada leh; oo nabadgelyo nolosha
        inantayda yar. Sidaa waxan u leeyahay waan necbaa weligayba in aan u
        sujuudo oo aan u tukado ilaahyada Masar. Haddaad dhan kale ka eegtaanse
        waxaba malaha u habboonayd in uu yaxaasku la tago. Sababta oo ah
        noloshaydii wax yar baa ka hadhay. Markaan ifka ka tagana keli bay ku
        noqon doontaa.” Yartii markay hadalkaa maqashay bay intay jilbaha isku
        taagtay oo odaygii laabtiisa isku tuurtay ayey oohin qadhaadh
        hiqlaysay.</p>
      <p>“Runtii waa sidaas, awoow,” ayuu ugu caqli celiyey odaygii yartii,
        “waxan soo jirey boqol iyo toban sanadood. Imikana noloshaydii waa
        dhamaad.” “Waxan ugu yeedhayaa awoow,” ayuu ku yidhi dhalinyaradeenii,
        “runtiise waxan u ahay awoowgii labaad. Waxa alla waxay dunida ku
        haysataa waa aniga. Aabbo ma leh, hooyo, awoow iyo ayey midna ma lahaa
        labadayadaana isku kali ah. Laakiinse waxay aaminsantay Ilaaha midka
        keli ah ee awoowyaashayo caabudi jireen. Isagaana ilaalin doona.”</p>
      <p>Cabbaar ayaa la wada aamusnaa markuu odaygii hadalkii dhameeyey,
        Dabadeed Jebron baa hadlay, waxaanu yidhi, “Aabbahay waa nin wax garad
        ah. Cilmigana fiqi ku ah; wax walbana si xaq ah ayuu u eegaa; siday
        saaxiibaday iiga markhaati yihiin. Wuxuu og yahay in dadkii reer Nebi
        Yuusuf Ilaah kali ah caabudi jireen. Haddaan markaa Aabbahay weydiisto
        in u yartaada gurigayaga in ay joogta u oggolaado; wuu yeeli doonaa.
        Waxan hubaa inuuna waxba ka qabi doonin in ay siday doonto wax u
        caabudo. Waxannu walaalo nahay gabadh yar oo ay Ruut isku da’ yihiin, oo
        wanaagsan, naxariis badanna, oo ay rafiiq noqon doonaan.”</p>
      <p>Odaygii baa Jebron cabbaar dhugtay. Deetana yidhi, “Hadalkaaga,
        inanyahow, waxa iiga dhadhamaya wanaag iyo naxariis. Waxaanad ila
        leedahay weji daacad ah. Dhowr sano ka hor waxan odhan lahaa gabadhayda
        geeribaa u dhaanta inay u shaqayso Masri; laakiinse markay dhimasho soo
        dhawaato waxa inoo caado ah in aynnu bedelo ra’yigeenna. Ruut, waad
        maqlaysaa soo dhaweynta lagu siiyey. Adiguun baana ku tashanaya sidaad
        jeceshahay. Ma waxaad raaci sayidkan yar ee Masriga ah oo aad walaashii
        u shaqayn, mise waxaad tegi reerihii dadkeenu deganaayeen?” Ruut baa
        sara joogsatay oo aad u eegtay Jebron, deetana waxay ku jeedsatay Amuba
        iyo Jetro.</p>
      <p>Markay seddexdoodaba isha kala dheregtay ayey tidhi, “Waxan rumays
        nahay in Ilaahay ii soo dooray oo iigu soo diray in ay noloshayda uun
        nabad galiyaan kaliya maahee waliba inay ii kaalmeeyaan inta aan
        noolahay. Nimankan wejigooda waxan ka arkaa wanaag. Haddii markaa ninkan
        yar aabbihii ii oggolaanayo, awoow markaad dhimato, waan raaci. Sidii
        roonna Rabbaa og.”</p>
      <p>“Waa si wanaagsan,” ayuu yidhi odaygii, “Imikaanan si fudud u dhiman
        karayaa oo aan luxudka qabanayaa; waayo, ducadaydii baa Ilaahay aqbalay.
        Waxaanan ninyohow yari Ilaahay kuu baryayaa in uu sidaad ilmahayga ka
        yeeshay adigana kaa yeelo.”</p>
      <p>“Iminkana waanu idin ka tegeynaa, waayo adna waad iska daallan tahay,
        Ruutana yaxaaskii baa si ba’an uga bajiyey oo nasasho ayey iskaga baahan
        tahay. Waxannu degney oon kaam ka dhiganay meel hal mayl inoo jirta oo
        wabiga uun la siman; bari baanannu idinku soo noqoneynaa.”</p>
      <p>Dhallinyartii markii ay gurigii ka baxeen ka dib in muddo ah
        midkoodna eray kama soo bixin. Jebron baa hadlay oo yidhi, “Waan in aan
        aabbahay warqad u qoraa, oo aan wax alla wixii dhacay oo dhan uga
        warramaa. Waxan u dhiibi doonaa mid addoonta ka mid ah. Odaygu wuxuu ku
        farxi doonaa wax alla waxaa aynnu u samaynay yartaa miskiinadda ah.
        Aabbahay waa inaan waliba uga warramaa mushkiladda i haysata.”</p>
      <p>Amuba ayaa yaabay oo weydiiyey, “Oo waa maxay mushkiladda ku
        haysataa?” “Miyaadan garanayn. Amuba, in aan ka qayb galay dilkii
        yaxaaska oo taasina tahay arrin ku xaaraan diintayada. Maxaase kaleen
        yeeli lahaa? Ma bahal qof cunaya ayaad dayn karaysaa?”</p>
      <p>“Hubaal wax kale oo aad yeeshaa meesha ma ool. Kol haddaanad ku odhan
        karteen intaad dhegta ugu qabato: ‘Waar waa khalad inaad yarta cuntaa.’
        Adigu wixii kula gudboonaa uun baad yeeshay. Haddaad si kale u eegto
        adiguba maaddiline, wuxuu ku dhintay tumaatidii Jetro iyo ninka kale,”
        ayuu yidhi Amuba.</p>
      <p>“Ma fahmaysid Amuba, sida arrintu tahay. Walow aanan lahayn nafta
        yaxaaska ayaa ka muuhiimsan naf qof baniaadam ah; waxase jirta in
        yaxaasku yahay xayawaan xagga diintayda ku dheer, qofkii wax yeelana ay
        balaayo ku dhacayso.”</p>
      <p>“Sidaas hadday tahay,” buu uga daba qaatey Amuba, “Jebron, balaayadu
        waa in ay ku dhacdaa dadkan jooga dhulkan la ogol yahay in yaxaaska la
        dilo. Marnaba u malayn maayo in balaayada ku dhacda iyaga tu ka badani
        kugu dhacayso.”</p>
      <p>“Waa laga yaabaa in sidaasi jirto, Amuba, laakiinse eeg ilaahyada
        qaar baa meelo badan oo dalka ah lagu cabudaa,” ayuu ku dooday Jebron.
        “Waa yahay. Dee markaa saaxiib dhiiggaaga qabooji. Waayo kol haddaan
        halkan lagu caabudin wax kugu dhacyaana ma jiraan. Aabbahaana waxba
        odhan maayo, waayo adigu waxba maad yeelin bahalka.”</p>
      <p>Jebron baa warqad dheer aabbihii u qoray. Wuxuu u yeedhay Rabah oo ku
        amray in uu warqadda addoon orad badan u dhiibo. Subaxnimadii dambe ayuu
        addoonkii oo cararaya oo jawaabtii Ameres sidaa yimid. “Aabbahay wuu ila
        waafaqsan yahay,” ayuu yidhi Jebron isaga oo faraxsan markuu dhameeyey
        akhrigii warqadda, “Waan iska garanayey in uu sidaa igu raacayo.
        Iminkana waxan u tegi doonaa odaygii. Saaka idinka idiima baahni. Markaa
        haddaad doontaan iska kalluumaysi taga.”</p>
      <p>Jebron baa dabadeed u ambabaxay xaggii gurigii odayga iyo inanta yar
        ee uu awoowga u yahay joogeen. Markuu meeshil yimid gabadhii Ruut waxay
        ka shaqaynaysay beer yar oo guriga hortiisa ku taallay. “Aad buu u jecal
        yahay awoowgay,” bay ku tidhi Jebron, “in uu ku arko. Laakiinse saaka
        sidii hore wuu ka sii liitaa.” Deeto waxay u horkacday xaggi guriga.
        Markay qolkii odayga soo galeen ayuu Jebron odaygii ku yidhi, “Ruut baa
        ii kaa sheegtay in aadan saaka roonayn; ee bal iska warran.” “Waxan la
        yaabay,” ayuu odaygii yidhi, “waxaan naxdintii shalay i gaadhay ugu
        dhiraan waayey. Saa saaka haayoo ma fiicni.”</p>
      <p>“War wanaagsan baan kuu hayaa,” buu Jebron odaygii ugu bishaareeyey;
        “shalay baan aabbahay warqad u diray ku saabsan arrintii, jawaabtiina
        saaka ayaan ka helay.”</p>
      <p>Markaasuu warqaddii qaybtii Ameres kaga hadlayey ogolaanshaha Ruut,
        kor ugu akhriyey odaygii. “Aad baan kuugu mahad naqayaa,” buu odaygii
        Jebron ku yidhi; “Ilaahaygana waxan kuu baryayaa in uu ku taageero.
        Waxaanse doonayaa in ay gabadhu ila joogto ilaa inta ayaamahan.” “Waa
        sidaas Aabbahayna wuxuu sheega in uu kharashka ku bixin doono ilaa ay
        gaadhayso Tebis u qalqaaliyey.”</p>
      <p>Labo maalmood bay Jebron iyo kooxdii la socotay sii joogeen jiiddii
        webiga agtiisa ee ay kalluumaysiga iyo ugaadhsiga ugu tamashlaha
        yimaadeen. Markay ka xiiso dhaceen taasina waxay ku noqdeen Goshen
        halkii ay Ameres kaga yimaaddeen.</p>
      <p>Meeshaasoo ay giddigood laba bilood oo kale sii joogeen; isaga oo
        Ameres gaar ahaan u indha indhaynaya habka shaqada beeraha laga
        qabanayaa u socoto. Haddii uu ka bogtay kormeeriddaana waxay isaga iyo
        intii la socotay u soo ambabaxeen Tebis.</p>
      <p>Kolkay gurigoodii Tebis ku soo noqdeen baa addoon u yimid Ameres oo u
        sheegay in gabadh yaroo magaceeda la yidhaa Ruut ay guriga timid oo ay
        doonayso in ay aragto isaga. Addoonkii buu ku amray in uu soo kaxeeyo
        gabadha; islamarkaana u yeedho Jebron.</p>
      <p>“Aad baan ugu faraxsanahay gabadh yahay yari, in aan ku arko,” ayuu
        wadaadkii ku yidhi Ruut, markay isa soo hortaagtay, “Waxan filayaa in
        hadda awoowgaa dhintay; mar haddaanad, isaga oo sida wiilkaygu warqadda
        iigu soo sheegay, ahaa nin aad u da’ weyn, ka iman karteen.”</p>
      <p>“Haa, sayidii, wuxuu dhintay bil ka hor,” ayey ugu celisay Ruut,
        “Laakiinse halkan waxan imid laba toddobaad horteed, waayo waxan hore u
        waayey doonni aan halkan u soo raaco.”</p>
      <p>“Jebron,” ayuu yidhi Ameres, “orod u yeedh Maysa.” Jebron baa
        markiiba u yeedhay Maysa oo hore u maqashay in gabadha iyada loogu
        keenay in ay noqoto adeegaheeda gaarka ah; waxanay aad ugu xiiso qabtay
        warka uu Jebron ka sido gabadhu siday uga nabadgashay yaxaaska.</p>
      <p>“Gabadhan waxa la yidhaa Ruut,” ayuu Ameres ku yidhi Maysa markay soo
        gashay, “Rafiiqii kali ahaa ee ay dunida ku lahaydna wuu dhintay, markaa
        waxan aabbo kaa doonayaa in aad u qalbi jilicsanaato. Waxaad ka dhigtaa
        adiga oo dad aanad aqoon lagu dhex geeyo oo kale, sidaad noqon lahayd.
        Waxa laga yaabaa in ay inta hore la socon kari waydo dhaqankeenna; waa
        inaadse ku dadaashaa sidaad u qariib bixin lahayd.” “Waxba iska hagran
        maayo, aabbo,” ayey Maysa ku jawaabtay, “sidii aan joogitaankeeda u
        fududayn lahaa.”</p>
      <p>“Hubaal aad baynnu isku jeclaan doonaa; waxanan rajaynayaa, markaynu
        aad isku baranno, in aanad iga arkayn wax ku dhiba,” ayey raacisay
        Maysa. Ruutna waxay ku kordhisay, “Shaki waxanu ku jirin in aynnu
        saaxiibo wanaaggan noqon doonno. Waligay ma helin qof aannu isku da’
        nahay oo aan saaxiibno. Waxaan isku deyi doonaa in aan ku raali galiyo;
        waayo aabbahaa iyo walaalkaaba waxanan waligay ila wayn bay ii
        tareen.”<br />
        Intaa haddii la isdhaafsaday baa Ameres ku yidhi Maysa, “Imikana aabbo
        israaca oo beerta iyo xayawaanka aad leedihiin soo tutusa, gee oo u
        sheeg waxa hawlaheedu noqon doonaan.”</p>
      <p>Muddo aan badnaynba ka dib ayey Ruut si fiican ula qabsatay hoygii
        cusbaa iyo dhaqankii cusbaa ee maqaadiirtu la soo doontay. Maysa ayay u
        noqotay rafiiq iyo jaariyad labadaba. Waxay u raaci jirtay mijabaxsiga
        iyo tamashlaha iyaga oo Jetro daba gaambinayo, mararka qaarkood waxay la
        caawin jirtay marka tan kale xayawaanka wax siinayso yaalaana waqtigood
        wuxuu ahaa sheeko ay midiba mid ku maaweelin jirtay waxay sheekooyin
        hayso.</p>
      <h2 id="qeybta-12aad">Qeybta 12aad</h2>
      <p>Jebron, intii u socdaalkii ay Goshen ku tageen ka soo noqday isbeddel
        muhiim ah ayaa ku dhacay noloshiisii. Wuxuu gaadhay heerkii u wadaad ku
        noqon lahaa. Sidaa awgeedna waxa laga dhigay wadaad ka mid ah wadaaddada
        kaniisadda. Hawlaha markaa la rabay in uu fuliyo waxay ahaayeen kuwo ku
        cusub. Ugu horreyntiise way fududaayeen oo markaa waqti fiican ayuu u
        heli karayey waxbarashadiisa xagga wadaadnimada.</p>
      <p>Ha yeeshee waxa haatan loo fasaxay in uu kaniisadda gali karo goortuu
        doono iyo meeshuu ka doono. Wuxuu ka gali karayey barxadaha waaweyn iyo
        meelaha muqadaska ah ee aan wadaaddada mooyaane cid kale loo oggolayn.
        Qolqolada kaniisaddu dusha ayey ka bannaanaayeen Jebronna wuxuu jeclaa
        in uu dhex tamashleeyo habeennada uu dayuxu jiro, khaasatan markay
        cidlada yihiin, ee aan dadka faraha badan ee maalintii u soo caabudid
        tagaa, aanay jirin.</p>
      <p>Sanamyada dhagxaanta ah ee ilaahiyada ka dhignaa waxa qaar walba
        hortooda ka shidnaan jiray dab ololaya. Mar mar baa laga yaabaa in
        wadaad maryo cadcaddi meelahaa ka soo baxo oo dabka hadba kii baqtiya
        shido; inta badan Jebron kalidii ayuu iska goobyaali jiray.</p>
      <p>Mararka qaarkood wuxuu kaxaysan jiray Amuba. Hadday wadaaddadu arkaan
        Amubana waxay moodi jireen kuwa ka shaqeeya kaniisadda mid ka mid
        ah.</p>
      <p>Ameres waxay jaar ahaayeen wadaad xagga darajada ka hooseeyey isaga
        hase yeeshee, mid ka mid ah kuwa kaniisadda Osiris. Labada wadaad
        hoostay iskaga yar xumaayeen, sababta oo ah waxay aad ugu kala
        duwanaayeen xagga dabaca iyo ra’yigaba. Wadaadka kale oo la odhan jiray
        Bataylus wuxuu ahaa nin kibir badan oo sanka taaga; aadna ugu naxariis
        daran dadka ka hooseeya. Si qarsoodi ah ayuu u necbaa Ameres; waxana uu
        dhawr jeer damcay in uu ka faafiyo sheekooyin been ah Ameres. Beentaasoo
        uu xataa boqorka in uu ka dhaadhiciyo aad iskugu hawlay; si deeto
        boqorku uu u naco; oo Ameres loogu masaafuriyo dhul fog, isna uu u
        dhaxlo darajada wadaadka sare. Ilaa markaanse Bataylus umay suurogalin
        in uu waxyeello sinaba ugu gaysto Ameres, waayo Ameres dadka oo dhan baa
        jeclaa; boqorkuna wuxuu aad u tixgelin jiray waxgaradnimadiisa.
        Haweenayda Bataylus iyaduna waxaas oo nacayb ah ee ninkeedu u hayey
        Ameres way ka warqabtay, aad baanay ugu dadaali jirtay sidii khiddadaha
        ninkeedu u hirgali lahaayeen. Marka iyada iyo saaxiibadaheed
        sheekaysanayaanna haddiiba la soo hadal qaado magaca Ameres waxay luli
        jirtay madaxa si saaxiibadeed u shakiyaan una moodaan inay siro xun ka
        hayso.</p>
      <p>Ameres, isagu xaggiisa, waligii fikradda uu ka qabo caabudaadda ay
        dadku ilaahyada dhagxaanta ah caabudayaan kagamuu sheekayn gurigiisa.
        Kala duwanaanta xagga ra’yiga ay wadaaddada ku kala geddisnaayeen waxay
        ahayd arrin isaga u gooni ah. Ameres haweenaydiisu waxay ahayd qof kibir
        badan oo darajada odaygeeda ku faanta. Sidaa ay tahay muu faragelin
        jirin arrimaheeda. Waxaanu oggolaan jiray in siday doonto xoolaha ugu
        tarki fasho, ha yeeshee xogtiisa marnaba kalamuu sheekaysan jirin.
        Waxbarashada Jebron iyo Maysana isaga ayaa gaar ahaan uga shaqayn
        jirey.</p>
      <p>Maalin maalmaha ka mid ah ayaa Ameres oo fadhiya qolkii maktabadda u
        ahaa, oo daalacanaya buugaggiisii ayey haweenaydiisii u soo gashay.
        Waxay ku tidhi, “Waan ka xumahay in aan kaa dhexgalo hawshaada, Ameres.
        Waxase aan kuu sidaa war aad u muhiim ah. Waxa weeyaan; Nikotis,
        haweenayda Bataylus, baa galabta halkan iigu timid, oo maxaad u
        malaynaysaa in ay iila timid? Kuye: waxa habboonaan lahayd iyada oo
        wiilkayga Blekso iyo gabadhiinna Maysa la isku arooso.”</p>
      <p>Ameres baa warkaa isaga ihi kana nixiyey kana cadhaysiiyey. Intuu yar
        aamusay ayuu yidhi, “Oo waayo! gabadheenu aad bay u yar tahay.” “Aad uma
        sii yaree adna naga daa,” ayey ugu jawaabtay, “maanta shan iyo toban
        ayey maraysaa.”</p>
      <p>“Gabdhaheena afar iyo toban jirkaa hadda lagu guursadaa,” Ameres baa
        haddana muddo aamusnaa. Xaalka naagtiisu sheegaysaana wuxuu la noqday in
        uu run yahay. Wuxuuse dareemay in aanay arrintu la wanaagsanayn. Wuxuu
        yidhi, “Waa hagaag. Haddii Maysa qaangaadhay waynnu ka fiirsan doonnaa
        arrintaa iyada ah. Haddaan Blekso dabicigiisa eegose waxay ila tahay in
        uu yahay wiil camal xun oo raganimadiisu liidato. Mana aha ninkaan
        kollaba gabadhayda siin lahaa.” Jawaabtaa u bixiyey Ameres may qancin
        haweenaydiisii. Si ahaan way ula oggolaatay in aan gabadha la siin
        Blekso. Waxayse damacsanayd in Maysa loo dhiso nin xoolo badan oo reer
        sare ka dhashay. Si ay markaa iyadu u hesho xoolo badan iyo magac weyn.
        Waxay markaa tidhi, “Aad baan ugu faraxsanahay diiddadaa aad u diiddan
        tahay guurkaas fikrad ahaan. Waanan kugu waafaqsanahay waxyaalaha aad ka
        sheegtay wiilka Bataylus. Laakiin maxaan sabab uga dhigaa diiddadaa
        markay Nikotis ii timaaddo?”</p>
      <p>“Dabcan, runta ugu jawaab,” ayuu yidhi Ameres, “maxaa kaleed
        odhan?”</p>
      <p>Amenes uurkay ka jeclaysatay sidaa xaal u dhacay. Waxay dareentay in
        jawaabtaa ninkeedu aanay kollaba ka farxinayn Bataylus iyo naagtiisa;
        waxayna malaysatay in ay sidaasi u noqon doonto qoladaan reer Bataylus
        darsi ah in aanay carrabka la soo laacin meel ka sarraysa, sida:
        weydiisiga ay gabadheeda dooneen. Waxase jirtay markii Nikotis ninkeedii
        Bataylus u sheegtay diiddadii Ameres u diiday gabaddhiisa in loo dhiso
        wiilkooda, ay meeshaa wax ka dhaceen.</p>
      <p>“Kuma dhacaan!” ayuu yidhi Bataylus, isaga oo bahal cadho ah la
        gubanaya, markii arrintii loo sheegay. “Way arki doonaan in ay sidaas
        inaga yeeli karaan iyo in kale. Waxan ogahay in Ameres khaa’in yahay oo
        aanu ilaahyada aaminsanayn. Dadkuse way jecelyihiin oo waxay u haystaan
        nin wanaagsan oo daacad ah. Boqorka ayuum baana isha ku hayee, beri hore
        ayaan runta ka sheegi lahaa oo laga caydhin lahaa kaniisadda dabadeed
        waxa dhici lahayd in aniga la iga dhigo wadaadka sare, waayo wiilkiisa
        Neko aad buu uga yar yahay darajadaa. Sii joogidda meesha u Ameres sii
        joogayaa marnaba dantayda ma aha. Kolkuu Ameres dhinto waxa u
        bislaanayaa darajada, Neko. Halkaasaanan ku waayayaa himiladaydii oo
        dhan.”</p>
      <p>“Markaa waxa lagama maarmaan ah inaanu Ameres sii hayn darajada
        Wadaadka Sare. Waa in aynu wax kastaa ha dhacaane, xaalkaa wax ka
        qabanaa. Dhowr jeer oo hore ayeynu arrintaa isla soo qaadnay. Waxanad
        waligaaba iigu ballan qaadi jirtay in aan maalin maalmaha ka mid ah
        noqon doono haweenayda Wadaadka Sare ee Masar; wiilkeenna Bleksona
        darajada dhaxlo marka aad dhimato,” ayey afadiisii tidhi.</p>
      <p>“Waad quman tahay Nikotis,” ayuu ugu jawaabay ninkeedi, “kaniisaddana
        waxaan ku leeyahay saaxiibo badan oo iyaga nafahaantoodu rumaysan in uu
        Ameres halis ku yahay kaniisadda iyo ilaahyadaba, kuwaasaanan la kaashan
        doonaa sidii aan u baabi’in lahaa magaca Ameres.”</p>
      <p>“Adigu iska aamus anaa jab la maagane, indhahaaga oo shan ah ayaan
        darajada wadaadka weyn qabsan doonaa Bleksona gabadha Ameres guursan
        doonaa markaan dhintana u mansabka iga dhaxli doonaa.”</p>
      <h2 id="qeybta-13aad">Qeybta 13aad</h2>
      <p>Dhowr maalmood ka dib ayaa Jebron iyo Amuba, goor habeen ah oo
        dayuxuna aad u iftiimayo tageen kaniisaddii. Waxay galeen mid ka mid ah
        barxadihii waaweynaa ee gudaha. Waxay arkeen irrid meel hortooda ah ku
        taalla oo in yar furan. Markay irriddii aad u yar fureen ayaa waxay
        arkeen jaranjar yar oo dhuuban oo kor u socota. “Waxan u malaynaye in
        saqafka loo fuulo jaranjartan,” ayuu yidhi Jebron isaga oo yaabban.
        “Maan moodayn in jaranyar caynkan oo kale loo fuulo saqafka waayo marka
        shaqo samays ihi ka socota dadka ka shaqaynayaa waxay u fuulaan
        sallaanno dibadda kaniisadda ay dhigtaan!”</p>
      <p>“Bal ma yar fuulaan,” ayuu yidhi, “aynnu kaniisadda oo dhan kor ka
        soo daawanee.” “Waa tahay. laakiinse waa in aan la inna arag. Hadday
        innagu arkaan wadaaddadu, kobtaas uun bay inagu dili, sababtuna waxay
        tahay in aan qofna loo ogalayn in uu kaniisadda kor uga baxo oo uu
        ilaahyada kor ka soo eego,” ayuu yidhi Jebron. “Wax badan ku raagi
        maynno. Kollay habeenkiina wadaaddo badani ma joogaan kaniisadda; markaa
        waxa laga yaabaa, haddaynu aayar sanqadh la’aan socono, in aan cidi inna
        arag,” ayuu yidhi Amuba.</p>
      <p>Halkii bay qunyar qunyar haabhaabteen jaranjartii mugdiga ahayd.
        Markay cabbaar fuulayeen ayaa jaranjartii ku dhamaatay qol yar oo kooban
        oo qiyaastii laba qof uuni joogsan karaan. “Shaki la’ waxan aynnu
        dhexjoognaa waa madaxyadii asnaamta mid ka mida,” ayuu yidhi Jebron,
        “waa meel la yaab leh! Tolow! Maxaa sidan loogu sameeyey. Waar bal eeg!
        Halkanna waa meel daloosha.” Daloolkii bay ka fiirsadeen oo waxay arkeen
        barxadihii kaniisadda mid ka mid ah oo iftiinkii dayuxu hayo. Amuba ayaa
        daloolkii gacanta galiyey, “Waxaad mooddaa in uu horay u sii socdo,»
        ayuu yidhi, “wuuse sii dhuubanayaa.”</p>
      <p>Gacantii buu la soo baxay waxanu yidhi, “Daloolku xagga shishe wuu u
        yar yahay waxanan u malaynayaa in qolkan aynu ku dhexjirnaa yahay madax
        sanam; daloolkanina yahay afkii. Sidaa ma kula tahay?” Jebron baa sidii
        ku waafaqay isna. Dabadeed Amuba ayaa yidhi, “Hadday sidaa tahay waxan
        odhan karaa qolkan waxa loogu talogalay in wadaaddadu soo galaan oo ay
        dadka kala hadlaan; daloolkanna hadalku uga baxo. Dadku markaa waxay u
        haystaan in ilaahay la hadlayo. Shaki la’ halkani waxa weeyaan meel
        wadaaddada uun qarsoodi u ah oo cid kale aan loo ogaIayn.” Jebron intaa
        Amuba hadlayey wuu aamusnaa isaga oo aad uga cadhaysan sida wadaaddadu
        dadka waxaan waxba ku jirin ugu khiyaamaynayaan. Waxanu si deg deg ah u
        yidhi, “inna mari meesha ka baxnee waxay ila tahay in aynnu gaf weyn
        samaynay.” “Bal ii kaadi aan dhankan fiiriyee; waxan u malaynayaa in aan
        codad maqlayee,” ayuu yidhi Amuba. Halkii bay dhawaaq dhagaysteen, oo
        daloolkii ka fiiriyeen barxaddii.</p>
      <p>Sanamka weyn ee ay madaxiisa ku dhex jireen waxa hoostiisa taagnaa
        toddoba ilaa siddeed nin; ahaana wadaaddo waayo giddi dhar cad bay
        qabeen. “Waxaan idiin sheegayaa waa in aynnu dilaa!” ayuu yidhi mid
        colkii ka mid ihi, “anaa u diyaar ah in aan gacantayda ku dilo, haddaan
        sidaa yeelana waxan aaminsanahay in aan waajib weyn ka gutay ilaahyada.
        Waad ogtihiin in aanu si daacad ah u caabudin ilaahyada.”</p>
      <p>Jebron baa Amuba garabka taabtay isaga oo gacantu gariirayso, “Nin
        bay inay dilaan ku tashanayaan ee waan ka bajinayaa si ay uga noqdaan,”
        ayuu yidhi Jebron.</p>
      <p>Dabadeed intuu daloolkii afka u dhaweeyey ayuu codkii wadaadka weyn
        oo kale ku qayliyey, oo yidhi, “Cadhada ilaahyada halis ha u noqonina!
        Ninkaa aad dilkiisa ku tashanaysaan faraha ka qaada!”</p>
      <p>Isaga oo sidii ay dadka u khiyaameynayeen doonaya in u iyaga u
        khiyaameeyo. “Inna keen, meeshan ka yaacnee,” ayuu yidhi Amuba, “Waxay
        ila tahay in qaarkood sirta waxan ka dambeeya og yihiin oo deeto hadday
        halkani inaga helaan qudha innaga jaraan.”</p>
      <p>Labadii wiil halkii bay jaranjartii deg deg uga soo degeen oo ay ka
        soo fudh yidhaahdeen irriddii ay ka soo galeen. Deeto intay hadhkii
        derbiyada isku leexiyeen ayey sharqan la’aan kaniisaddii ka soo baxeen,
        iyada oo aan qofna ogaan iyaga.</p>
      <p>Waxase ay ka baqdin qabeen in ciduuni arkaysay markay kaniisadda ka
        soo baxayeen. Si aan deeto loo soo raad raacin ayey cabbaar ka socdeen
        halkii gurigooda ku toosnayd. Hadday hubiyeen in aan cidina daba socon
        ayey xaggii guriga u soo laabteen, ka dib markii dhowr suqduud oo yaryar
        ay ka soo wareegeen.</p>
      <p>Intii ay guriga u soo socdaan ayay sirtii ay soo ogaadeen iyo
        khiddadii ay maqleen ka sii tashadeen wixii ay ka yeeli lahaayeen, iyo
        bal sida xaal noqon doono hadday Ameres u sheegaan. Markayse dhan walba
        ka eegeen qisadii waxay la noqotay in ay iska aamusaan oo aanay cidna
        uga warramin.</p>
      <h2 id="qeybta-14aad">Qeybta 14aad</h2>
      <p>Subaxdii dambe markay cadceedduuni soo boodday ayaa wadaad ka mida
        kuwii kanisadda u garaacay irriddii guriga Wadaadka Sare; kolkii laga
        furayna dalbaday in uu arko Ameres.</p>
      <p>“Sarreeye waxan kuu sidaa war aad aad u xun,” ayuu ku yidhi wadaadkii
        yaraa. “Wiilkaagii Neko ayaa la dilay.” “Neko baa la dilay!” ayaa ka soo
        boodday afkii Ameres, “Ma dhici karto!”</p>
      <p>“Waa run sarreeye. Siday wax u dhaceenna waxay ahayd: wuxuu isaga oo
        kalidii ah ka baxay gurigiisii subaxnimadii hore isaga oo damacsan in uu
        kaniisadda ku kallaho waayo waxay ahayd kaayihiisi inuu dabka ilaahyada
        kaniisadda ka shido, waxanan filayaa waqtiga uu guriga ka baxay in
        dhulku mugdi ahaa. Markii uu xilligii laga filayey uu kaniisaddii iman
        waayey ayaa waxaa loo soo diray adeege u yeedha. Waxaana halkaa uu arkay
        isaga oo meel wax yar u jirta gurigiisa yaalla oo midiyana laabta kaga
        taagan tahay.” Ameres intuu hadalba ka soo bixi waayey ayuu qol gooni ah
        isku xiray. Inkasta oo aan isaga iyo wiilkiisa cudrad kalgacalo badni ka
        dhexayn sida ay isaga iyo carruurtiisa kale Jebron iyo Maysa ugu
        dhaxeeso, dhimashada deg deg ah waxay Ameres ku noqotay dharbaaxo weyn.
        Qolkii buu deeto cabbaar fadhiyey isaga oo aan far dhaqaajin cidna la
        hadal, ilaa uu maqlay oohin guriga dhankiisa kale ka baxaysa; waxanu
        gartay in afadiisii warkii maqashay oo ay ooyeyso. Dabadeed xaggii
        qolkii ay ka ooyaysay ayuu ku kacay si uu uga bi’iyo tiiraanyada, hasa
        ahaatee kuma uu guulaysan in uu uurka u qaboojiyo.</p>
      <p>Amenes, haweenayda Ameres, waabay maroordilaacday. Jebron iyo Maysa
        iyagu si xasilan ayey warkii u qaateen. muddo saddex sano ah may arag
        walaalkooda weyn waayo wuxuu ku maqnaan jiray kaniisadda oo waxbarashada
        diinta ayuu aad ugu mashquulsanaa. mar marka uu guriga yimaadana aadba
        uma caanayn jirin walaalihiisa yar yar. Run ahaantii yar yarku
        dhimashadiisa kadiska ah ayuun baa fajac ku noqotay, ee waayitaankiisa
        uurkoodu aad ugama murugoon.</p>
      <p>Ameres wuxuu markiiba isku sii daayey gurigii uu Neko gali jiray; si
        uu bal sida wax u dhaceen aad ugu warsado. Halkaa wax intii hore ee uu
        ogaa ka badan kama helin; waxana warkii oo dhammi noqday in Neko
        habeennimadii hore ku raagay kaniisadda, gurigana ku soo noqday goor
        kuwii kale ee kula jiray oo dhami wada seexdeen. Aroortaa kolkuu baxayna
        aan qofna arag; wax qaylo ah ama dagaal ahna aan qofna maqal. Waxana
        male noqotay in mid u gabbanayey in uu gadaal kaga dhuftay middida.</p>
      <p>Waxa guud ahaan la isu raacay in malaha mid adeegayaasha kaniisadda
        ka mid ihi uu dilay Neko; Adeegayaasha kaniisadda oo wada neceb awgeed
        waxa adkaatay sidii loo soo saari lahaa kii dilay. Maalinnimada markuu
        Jebron tagey kaniisadda wuxu maqlay warar jaad walba leh oo ku saabsan
        dhimashadii walaalkii iyo wixii kaniisadda ka dhacay habeenkii hore;
        waxa ii sheegay in cod amaran lagu maqlay Ilaahyada mid ka mid ah. Waxa
        la isla marayay in malaha tuugi gashay kaniisadda kuwaas oo damacsanaa
        in ay xadaan dahabka iyo luulka yaalla oo ay markaa isku dayeen in ay ka
        bajiyaan wadaaddada ilaaliya alaabta; laakiinse la ogaaday oo ay
        baxsadeen intii aan laqaban.</p>
      <p>Jebron markii uu soo noqday isaga oo waxaas oo wara ah soo maqlay
        waxay Amuba ku heshiyeen in ay Ameres u sheegaan runta sidii ay
        habeennimadii wax u dhaceen. Haddii habeennimadii ay casheeyeen uun baa
        Ameres qolkiisii ugu yeedhay Jebron. “Waxba ma ka maqashay xagga
        kaniisadda, waxyaalihii la yaabka lahaa ee xalay dhacay? Waxaaba laga
        yaabaa in tuugtaa la sheegayaa dileen walaalkaa. Midda kale ma maqashay
        cidda ugu hor ogaatay in nimankaasi meesha ku jireen. Waxa la leeyahay
        Bataylus baa ugu hor arkay, inkasta oo ay yaab leedahay waxaa uu isba
        xilligaa kaniisadda ka qabanayey. Dhowr wadaad oo kale waxa la sheegay
        in iyana ay halkaa joogeen hase yeeshee midkoodna saaka ma iman
        kaniisadda. Haddaan addin, u diray guryahoodiina waxa la ii sheegay in
        ay giddigood ka baxeen magaalada.”</p>
      <p>“Waxba ma maqal aabbo,” ayuu ugu jawaabay Jebron, “waxaanse ogahay
        waxa waxaa la isla marayo runtoodu tahay.” Halkaabuu dabadeed, Jebron
        aabbihii uga warramay, sidii ay wax u dhaceen oo dhan.</p>
      <p>“Waa qiso yaable runtii,” ayuu yidhi Ameres markuu sheekadii oo dhan
        maqlay, “waxana laga yaabaa in qoladii shirqoolka samaynaysay ee aad kor
        ka maqasheen ay ahaayeen Bataylus iyo saaxiibbadii, waayo dhaqsahaa
        ugamay tageen kaniisadda. Runtii wax ra’yiya kama haysto qofka ay
        dilkiisa ka tashanayeen, inkasta oo aan u malaynayo in uu kolley yahay
        qof magac leh.” “Miyaanay wax suurtogasha ahayn in qofkay u tashanayeen
        ahaa Neko? Sidaas baannu aniga iyo Amuba isku raacnay markii aannu
        galabta arrintaa falanqaynay,” ayuu yidhi Jebron. “Ilama aha sidaas
        aniga,” ayuu ku jawaabay Ameres ka dib markuu wax yar ka fikiray
        arrintii. “U malayn maayo in shan nin isugu tagayaan in ay dilaan wadaad
        yar oo darajada wadaadnimada aad ugu hooseeya sida Neko; waxanan filayaa
        in shirqool loo samaynayey nin ka sarreeya isaga.”</p>
      <p>“Waxa jirta, Aabbo,” ayuu ku celiyey Jebron, “in Bataylus aad rajo
        uga qabay in uu maalin maalmaha ka mid ah gaadho mansabka wadaadka sare
        ee kaniisadda. Nekona carqaladi buu ku noqon lahaa hadduu noolaado waayo
        waan ognahay iney jirto haddii Wadaadka Sare dhinto in wiilkiisa cudrad
        loo doorto darajada, Neko waxaa jirtay in mansabka aad isugu diyaariyay
        oo aad waxbarashada diinta isugu taxalujin jiray si haddaad dhimato
        aanay darajadu marnaba u seegin.”</p>
      <p>“Maya sidaas maaha. Haddii ay dileen Neko, waxay u dileen waayo waxay
        moodayeen qofkii shirqoolkooda ogaaday. Waad arki doonta, dhawr maalmood
        ka dib marka ay ogaadaan in arrintii la iska ilaaway ayey soo noqon
        doonaan. Adiguse waa in aanad tegin kaniisadda, marka aad waajibaadkaaga
        soo gudanayso mooyaane.”</p>
      <p>Maalintii Neko la aasay maalintii ka dambeysay ayay Maysa iyo
        hooyadeed farriin ka heleen magaalo la odhan jiray Bubeysta. Magaaladaa
        waxa ku taallay kaniisad weyn. kaniisadda waxa lagu hayn jiray bisad.
        Bisaddu waxay ahayd mid amran oo Masar oo dhan lagu maamuusi jiray.
        Bisaddaa ayaa markaa ayaamahaa si lama filaan ah u bukootay oo dabadeed
        dhimatay, Farriintuna bisadda amran dhimashadeeda ayey saabsanayd.
        Arrinta markaa dadkii diinta ku shuqul lahaa hor taallay waxay ahayd
        sidii bisad tii dhimatay lagu beddelo loo heli lahaa. Bisadda markaa la
        doonayaa waa in ay ahaato mid weyn oo aad u qurux badan, isla mar
        ahaantaana waa in ay calaamado gaar ah yeelato. Calaamadahaa bisaddii
        aan lahayn. lama xulan karo. Waxaana laga yaabaa in ay wadaaddada ku
        qaadato muddo badan ilaa mid shuruudaha la doonaya wada buuxisa la
        helo.</p>
      <p>Sidaa darteed mar allaale markii ay dhimatay bisaddii, waxa lagama
        maarmaan noqotay in guutooyin wadaaddo ah laga diro Bubaysta si ay u soo
        raadiyaan bisadda iyada ah oo magaalo iyo tuulo walba u soo maraan.</p>
      <p>Meel allaale meeshii ay kooxahaas wadaaddada ihi tagaanba waxa loo
        keenayey bisaska la isyidhaa jimidhkood qoobkooda, iyo midabkooda ayaa
        tii la rabay ku dhawaanaya. Markii koox wadaaddadaas ka mid ihi
        yimaadeen Tebis ayey Amenes haweenaydii Ameres warqad u dirtay ay ka
        warramayso bisad ay lahayd Maysa oo la odhan jiray Bawkis. Waxay kooxdaa
        wadaaddada ah weydiisatay in ay soo booqdaan oo ay arkaan bisadda.</p>
      <p>Inkasta oo sharcigu ahaa in qofka bisaddiisa wadaaddada u soo
        bandhigayaa uu isagu keeno, haddana wadaaddadii waxay raali ka noqdeen
        in ay haweenayda Wadaadka Sare gurigeeda ugu tagaan.</p>
      <p>Amense si fiican bay wadaaddadii u soo dhaweysay, iyada
        nafahaanteedaana kaxaysay oo gaysay guryihii looxaanta ahaa ee
        xayawaanka rabbaysani ku jireen. Warbixinta ay ka blxiyeenna aad bay u
        raalli gelisey, waayo may arag bisad la baaxad ama la qurux ah.<br />
        Inkasta oo ay calaamadaheedu wax yar ka geddisnaayeen kuwii tii dhimatay
        haddana bisad iyada uga dhaw may arag. Hasa yeeshee, goobtii wadaaddadii
        go’aan kumay gaadhin, waxayna la sugeen inta kooxaha kalena warka iskugu
        keenayaan Bubaysta.</p>
      <p>Dhawr bilood ka dib ayaa waxa timid farriin odhanaysa in Wadaadka
        Sare ee kaniisadda Bubaysta go’aan ku gaadhay in bisaddii Maysa ee
        Bawkis la siiyey maamuuska ah in ay noqoto bisaddii amranayd ee
        kaniisadda. Farriintu waxay intaa ku daraysay in Wadaadka Sare ee
        kaniisadda Bubaysta oo ay la socdaan wadaaddo iyo addoomo fara badan ay
        ka soo kicitimi doonaan Bubaysta iyaga oo wata doonyo wabiga soo mari
        doona si ay u soo qaadaan bisadda.</p>
      <h2 id="qeybta-15aad">Qeybta 15aad</h2>
      <p>Isla maalmahaas waxaasi dhacayeen ayaa waxay Jebron iyo Maysa
        dareemeen in shinbirahoodii carbisanaa. ay yihiin sidii waxay halis ka
        baqayaan; waayo waxay arkeen shinbirihii oo geedaha dhexdooda aan kaba
        soo baxayn. “Shaki la’ wax baa jira shinbirahaan ka bajinaya,” ayuu
        yidhi Jebron. “Fiiri! Dhowr baal baa meesha yaalle; oo qaarkoodna dhiig
        baabay leeyihiin. Bal aniga iyo Amuba ayna berri subaxda ilaalin doonno;
        oo intaanu fallaadho qaadanno bal eegayna waxan shinbiraha innaga
        laynayaa wuxuu yahay.”</p>
      <p>Subaxnimadii danbe ayey Jebron iyo Amuba tageen beertii ay shinbiraha
        iyo xayawaanka kale ee carbisani ku dhaqnaayeen, waxanay ku dhex
        dhuunteen geedo yar yar oo gaagaaban. Cabbaar ayey halkii ku
        qarsoonaayeen oo aan waxba dhicin. Mar uun baa, dabadeed, qaylo iyo buuq
        ka dhacay shinbiraha dhexdoodii, waxaa kol kali ah cirka iska soo
        shubtay bahal dhufato ah (ama dafato) oo markiiba la xaf tidhi shinbir
        yar.</p>
      <p>Ulamabay sugine, labadii wiil ee yar yaraana laba leeb oo daran ayey
        ka daba ganeen. Amuba ayaa isagu dhufatadii oo hawada ula sii kacaysaa
        shinbirtii bogcadka kala helay. Jebronna, inkasta oo isba si qumman u
        dhoogtay, waxa leebkiisii ku dhacay laan; dabadeedna gees buu u leexday.
        Amuba ayaa booday oo farxad la qayliyey. Markiibase wuu istaagay, waayo
        Jebron uun baa isagu qaylo naxdin ah la waraaqay. Markaasaa Amuba inta
        yaabay dib u eegay. Wuxuu arkay Jebron oo wajigiisii naxdin la
        madoobaaday, oo sidii qori meel ku qallalay. “War maxaa dhacay Jebron?
        Oo maxaa ku helay?” ayuu isaga oo fajacsan ku yidhi Jebron. “Miyaanad
        arkayn?” ayuu Jebron ku yidhi cod hoose oo farka naxsan. “Maxay? Waxba
        ma arkayo,” ayuu ku jawaabay Amuba isaga oo hareerihiisa dayaya
        “Leebkaygii! Miyaanad arkayn, waa kii laanta ku dhacay dabadeed u
        leexday xagga guriga basaaska. Waxan arkayey in mid bisaaskii ka mid ah
        uu ku dhacay.”</p>
      <p>Laba sanadood ka hor bisad leeb si lama filaan ah ugu dhacay, Amuba
        waabu ku qosli lahaa. Haddase in kaga filan wuu ku noolaa Masar, oo uu
        ku garto cidhibta camalkaas oo kale ka dambaysa. Bisad uu dilaa waxay
        ahayd danbiga ugu weyn ee nin Masri ihi berigaa sameeyo; waxaana dhici
        jirtay in intaan sharcigaba la gaadhsiin qofka sidaa yeela, dadweynuhu
        kala boobi jireen oo qurub qurub u jarjarayeen, “Si kali ah ayuun baa
        hadda innala gudboon,” ayuu yidhi Amuba, markay arkeen bisaddii oo
        dhimatay, “taasina waxa weeyaan in aynu god dheer qodno oo aynnu bisadda
        maydkeeda ku aasno.” “Ma sidaas baa ugu habboon bay kula tahay?” buu ku
        celiyey Jebron. “Miyaanay kula ahayn in aan aabbahay u soo sheego.”
        “Maya, ilama aha,” ayuu ku jawaabay Amuba, “wax kale oo kasta waa daw
        inaad usoo sheegto. Tanse maya. Waxa ay ku noqonaysaa naxdin, innaga oo
        ka fikirayna darajada Wadaadka Sare ee uu hayo. Waxanay ku khasbaysaa in
        uu wadaaddada gacanta kuu galiyo; kuwaas oo iyana islamar ahaantaa kugu
        xukumi doona in lagu dilo. Sidaas awgeed arrintan waxaynu ka dhigaynaa
        qarsoodi.”</p>
      <p>“Guriga bisaaskaba kuma hagaagi karayo anigu,” ayuu yidhi Jebron
        isaga oo cod muruga leh ku hadlaya. “Aniga igu daa,” ayuu yidhi Amuba,
        “ogobeey, aniga bisadi waa ii bisad.” Dabadeed intuu gurigii bisaaska
        galay ayuu bisaddii maydka ahayd leebkii ka gooyey. Markaasuu
        gabigeediiba hoosta soo gashaday oo maradiisa ku soo qariyey. Deeto
        intuu xamaskii iyo geedihii kala dhex baxay, oo meel aan qofna arkayn
        ula baxay ayuu god dheer qoday. Godkii buu maydki ku riday oo inta
        carradii si fiican ugu buuxiyey laamo iyo xashiish ku dul daadiyey si
        aan cidina u tuhmin meesha. Haddana guriga bisaaska ayuu ku noqday oo
        dhiiggii ayuu dhulkii ka masaxay. Leebkiina biyihii ballayga ayuu ku soo
        maydhay.</p>
      <p>Intaa hadduu dhameeyey ayuu inankii Jebron oo meel halkan ah sida
        qoriga qotoma ku soo jeestay oo ku yidhi, “lnakeen oo calool adayg.
        Irridda guriga bisaaska isaga oo furan baynu ka tagaynaa. Kolkay dadku
        arkaan irridda oo furan oo bisadduna maqantahay; waxay u malayn doonaan
        in ay baxsatay. Adiguna waxaad iska dhigtaa sidii oo aanay waxba
        dhicin.”</p>
      <p>“Laakinse sidee baan iskaga dhigi karaa sidii oo aanay waxba dhicin?”
        ayuu yidhi Jebron, “Adigu, sidaad sheegtay, bisadi waa kuu bisad.
        Anigase dambi ka weyn oo aan geli lahaa ma jiro. Kun jeer buu ka xun
        yahay ninka bisad dilaa ninka qof bani’aadam dila xaggayaga.”</p>
      <p>“Bisadi waa bisad,” ayuu Amuba yidhi, «Waan kasayaa sidaad
        dareemayso, walow ay aniga bilaamicne ila tahay. Kumaankun bisadood ayaa
        Tebis jooga, Qushigooda, kuwaa mid ay kaniisadda geeyaan ha ka doorteen
        laakinse meesha halisi way ku jirtaa, haddii ay wadaaddadu ogaadaan in
        aynnu bisaddii dilnay kimis dambe calaalinmayno.” “Adiga waxba kaagama
        jiraan,” ayuu yidhi Jebron, “Looma baahna in aad danbi aanad galin
        dartay ugu dhimato.”</p>
      <p>“Maya, Jebron,” ayuu ku adkaystay Amuba, “Arrintan weynnu wada
        galnay. Laantu siday leebkaaga u leexisay uun bay kaygaba u leexin
        lahayd ee maqaadiir uun baa meesha ku jirtay. Fikraddaan anigu bisadda
        ka haystay waxba ma kordhinayso. Waxa uun ka xaasil ah in dadka Tebis ku
        nool bisadda ilaah u haystaan. Haddii dhimashadeeda la ogaadana la ina
        laynayo. Sidaas awgeed waa in aanaynnu haba yaratee tusin dadka in aynnu
        arrintaa lug ku leenahay.”</p>
      <p>“Waa in aan aabbahay u tagaa oo aan u soo sheegaa,” ayuun buu Jebron
        kol kali ah la oogsaday, “Ilama habboona in aan aabbahay wax ka
        qariyo.”</p>
      <p>“Waa si wanaagsan,” ayuu yidhi Amuba, “oo waxba kama qabo, anna
        waxaan u tegi doonaa Jetro oo aan uga warrami doonaa sida wax u dhaceen.
        Run ahaantii isaga bisad leeb ku dhacay macne caynkaas uma samaynayso;
        wuuse fahmi doonaa halista meesha inoogu jirta. Haddii in aynnu baxsanno
        ay lagama maarmaan noqotana si weyn buu wax inoola qaban doonaa, Waxbana
        ha ka yaabin xaggiisa sirba daayoo, waa nin aynnu nolosheenna oo dhan ku
        aamini karno.” Jebron baa dabadeed xaggii guriga u dhaqaaqay.</p>
      <p>Hadduu gurigii galay wuxuu markiiba isku sii daayey qolkii aabbihii.
        Deeto intuu irriddii hoosta ka soo xidhay ayuu aabbihii hortiisa labada
        jilib u dhacay oo sujuud wejiga dhulka saaray.</p>
      <p>“Jebron!” ayuu yidhi Ameres intuu buuggii uu akhrisanayey dhigay oo
        uu sarajoogsaday, “Maxaa dhacay aabbo? Maxaa kugu kalifay in aad ii
        sujuuddo?” Jebron baa madaxa kor u qaaday, laakinse hadalba wuu ka soo
        bixi waayey.</p>
      <p>“Waa maxay, aabbo?” ayuu Ameres hadalkii mar labaad ku celiyey isaga
        oo hadda dareemay in arrintu ba’an tahay.</p>
      <p>“Saaka ayaannu, aabbo, aniga iyo Amuba anaga oo gantaalo wadana
        damacnay in aannu dilno dhufato baryahanba shinbiraha carbisan naga
        laynaysay. Markii dhufatadii na soo kor duushay ayaannu labadayadiiba
        kol kali ah wada toogannay, leebkii Amuba ayaa dhufatadii ku dhacay oo
        halkii ku dilay; kaygiise intuu geed laantii cuskaday ayuu gees u
        leexday. Leexashadii ayuu deeto ku dhex dhacay gurigii bisaaska. Halkaas
        oo uu ku dilay Bawkis, bisaddii Maysa ee laba maalmood oo kaliya ka hor
        loo xushay in lagu beddelo bisaddii amranayd ee dhimatay ee Kaniisadda
        Bubaysta,” ayuu warkii ku soo koobay Jebron. Wadaadkii Sare ayaa
        wajigiisii baqdin iyo anfariir dusha uga soo baxay. Markaasuu dib uga
        yar joogsaday wiilkiisii.</p>
      <p>“Wiil yar oo nasiib daran dheh!” ayuu yidhi, “Boqorku awood uu
        cadhada dadweynaha kaga nabadgaliyo malaha, haddii inankiisu taad fashay
        oo kale falo.”</p>
      <p>“Lafahayga uma baqayo aabbo,” ayuu yidhi Jebron, “Tan i gubaysaase
        waa danbiga weyn ee aan galay; iyo ceebta iyo sharaf dhaca aan adiga iyo
        hooyaday iyo walaashay u soo jiiday.”</p>
      <p>Ameres baa isaga oo aamusan oo foorara qolkii kolba gees u
        tallaabsaday, “waa in aynnu sharaf dhaceenna dul u yeelannaa!” ayuu
        yidhi ugu danbaystii isaga oo cod deggan ku hadlaya, oo aad mooddo in
        hadda anfariirkii ka yar damay; “adiga weeyaan kaannu badbaadadiisa ka
        fikiraynaa. Runtii masiibo ba’an baad gaysatay, hasa ahaatee maqaadiir
        uun baa meesha ka dhacday. Inkasta oo ilaahyadu siday wax u dhaceen u
        qaadanayaan oo aanay wax ciqaab ah kuu gaysan doonin. Nasiib darradu
        waxa weeyaan; maqaadiir iyo maqaadiir la’aan dad weynaha waxba ugama
        jiraan. Waxay uun iyagu arkaan in aad danbiile weyn tahay. Su’aasha
        iminka inna hor taallaa waxay weeyaan: maxaynnu yeellaa? Iminkadaa xataa
        waxa laga yaabaa maydkii bisadda in durba la helay.”</p>
      <p>“Ma dhici karto sidaasi aabbo, waayo Amuba ayaa intuu meel aan qofna
        arkayn god dheer ka qoday, ku aasay maydkii.”</p>
      <p>“Si habboon buu yeelay Amuba taasina waxay inna siinaysaa waqti aynnu
        arrinta kaga baaxaadegno,” ayuu yidhi Ameres.</p>
      <p>“Maxay noloshu ii tahay mar haddii…” intaannu Jebron hadalkaa
        calaacalka ah dhamayn ayaa aabbihii gacanta kor u taagay oo ka joojiyey,
        yidhina “Inaad danbi gashay ilama aha aniga; taasina ima dhibayso iminka
        sida dadka badidiisa anigu arrimaha uma haysto; waxana intaa igaga filan
        in aan kuu sheego in aanad waxba taa isku ciilkaambiyini, waa in aynnu
        hadda isla eegnaa sida ugu habboon ee aad u samatobixi lahayd. Haddii
        aad baxsan lahayd waxa suuragal ah in aad dalka ka baxdo inta aan qisada
        la ogaan. Sidaasise dhan baanay ka toosnayn oo waxa laga yaabaa in
        waayitaanka bisadda iyo baxsadkaaga wax laga garto. Haddaba waxay ila
        tahay in aad iska xasiloonaato oo aanad dadkana dareensiin in aad wax
        gaysatay. Iminkana u tag Amuba oo qolkaaga iska fadhi; anigaa kuu yeedhi
        doona marka aan xaalka si fiican uga bogto.”</p>
      <h2 id="qeybta-16aad">Qeybta 16aad</h2>
      <p>Jebron baa qolkii aabbihii ka soo baxay isaga oo aad mooddo in uu
        riyo ku jiro farxad darteed. Waxaa aad u yaab galisay oo marna
        madaxiisii ka bixi wayday naxariis badnaanta aabbihii. Wuxuu filayey,
        marka loo eego dambiga uu galay, in sidii wax wasakh ah guriga dibadda
        looga tuuro. Markuu qolkii soo galay wuxuu arkay Amuba iyo Jetro oo
        halkii ku sugaya. “Aad baan uga xumahay waxa dhacay,” ayuu yidhi Jetro,
        “kollayba aniga qaska ka dhaca bisad la dilay wuxuu ila yahay waalli;
        waanse ogsoonahay dhibaataday ku galin karto waxanan kuugu imid in aan
        kuu sheego inaan diyaar kuu ahay haddii aad rabto in aad baxsato.”</p>
      <p>“Waad mahadsan tahay, Jetro,” ayuu Jebron ugu jawaabay, “hadda
        waqtigan aan joognana garan maayo waxaan ku dhaqaaqayo. Aabbahay waannu
        iska aragnay arrinta; wax walbana waan u sheegay. Isagaana, markaa,
        go’aan ka sugayaa.”</p>
      <p>“Markaa taa macnaheedu waxay tahay in uu waxa kula qabanayo oo aanu
        ku sheegayn,” ayuu yidhi Amuba, “Waa sidaasaan filayey. Aabbahaa waa nin
        maskax leh oo xakiim ah, waxanu ogyahay in aan ilaahyadu kuu cadhoonayn,
        waayo arrintu kas umaad samayn.”<br />
        Halkaa markay sheekadii marayso ayaa waxa qolkii Jebron soo galay
        adeege; waxanu u sheegay in Ameres doonayo inuu Jebron iyo Amuba
        arko.</p>
      <p>“Waxan labadiinaba idiinku yeedhay,” ayuu Ameres ku yidhi dhalintii
        markii ay hor yimaadeen, “inkasta oo aanu Amuba waxba isagu dhimin;
        haddana dadku waxay odhan doonaan dambiga waad u wada jirteen.” Intaa
        kolkuu yidhi ayuu yara hakaday sidii wuxuu iyaga jawaab ka sugayo;
        Amubana si deggan yidhi, “Diyaar waxan u ahay, sarreeye. in aan haddii
        aad damacdo in aad sharciga gacanta noo galiso iyo haddii aad ku taliso
        in aannu baxsanaba, in aannan sinaba uga ag tagin Jebron.” Ameres intuu
        madaxa u ruxay hadalkii Amuba ayuu eegay xaggii wiilkiisa.</p>
      <p>“Aabbo,” ayuu yidhi Jebron, “inkasta oo aan arrintan iyo arrin walboo
        kale aan diyaar u ahay in aanan amarkaaga jabin; waxan haddana ka
        baryayaa in aad ii ogolaato in aan sharciga isku dhiibo. Waxan ahay
        wadaad, waana waajib in aan sidaa yeelaa.” “Waan filayey in aad sidaa
        geesinnimada ah u hadasho, aad baanan ugu faraxsanahay,” ayuu yidhi
        Ameres. “Haddii aan sidaada aaminsanahay in dilka bisaddu danbi weyn oo
        ilaahyada laga galay yahay, markiiba sharciga ayaan kuu dhiibi lahaa;
        waxase jirta in aanan anigu sidaa qabin.”</p>
      <p>Jebron baa indhuhu soo baxeen oo rumaysan waayey erayada aabbihii
        afkiisa ka soo baxay. Ameres baa hadalkii sii waday, “Way jirtay in aad
        su’aalo badan oo ku saabsan diinteenna iyo ilaahyada i waydiin jirtay.
        Wax jawaab ah kuman siin jirin ee waan kaa aamusi jiray. Iminkase waa
        khasab in aan fikrad kaa siiyo. Waa mide ilaahyadan aan caabudnaa waa
        uun dhagaxaan dadku iska samaysteen oo loogu talo galay in ay si uun ugu
        taagnaadaan quwadda iyo tamarta Ilaaha weyn, oo isagu mid kaliya ah.
        Dhagxaantan iyo asnaamtan aynnu samaysannay iyagu wax nool ma aha sida
        dadka badidiisu u haystaan. marka aanu wadaaddo ahaan u tukanayno ama
        qurbaanka u bixinayno kaniisadda, ma aha ilaahyadan dhagaxaanta ah kuwa
        aannu waajibaadka diiniga ah u gudanaa ee waxa weeyaan Ilaah weyn oo
        kale oo aan isaga la arkayn. Sidaas darteed wax xumaan ihi kuma jiraan
        waxa aannu ku samayno kaniisadda, inkasta oo aan ujeeddada runta ah
        dadka badidiisu garanayn. Macnaha meesha ku jiraa waxa weeyaan
        dadweynuhu dhagaxaantaa ayey caabudaan annaga wadaadda ihise waxan
        caduudnaa Ilaah weyn ee aan la arkayn.”</p>
      <p>“Sidaas darteed,” ayuu Ameres hadalkii ku sii waday, “waxba ha ka
        baqan oo ha moodin in aad ilaahyadii kaga cadhaysiisay dilkaad bisaddii
        dishay. Bubaysta, ilaahadda magaalada lagu magacaabay ee kaniisaddaa
        bisadda la gaynayeyna lagu caabudaa naf ahaanteedu waa uun sanam dhagax
        ah.”</p>
      <p>“Alla! Aabbo!” ayaa qaylo kaga soo boodday Jebron, markuu hadalkaa la
        yaabka leh aabbihii kaga soo baxay maqlay. Markaasuu dhulka isku tuuray
        oo aabbihii labada jilib ka dhunkaday, “Aabbo! Noloshii iyo kalsoonidii
        baad ii soo celisay. Iminkaan wax kala garanayaa. Hadday adiga kula
        noqoto waan baxsan; haddii kalena waan joogi oo wax kasta oo iga hor
        yimaada beerkaan u dhigi.”</p>
      <p>Markay Jebron iyo Amuba ku soo noqdeen qolkoodii, bisaddii ay dileen
        iyo halista ku soo foolle labadaba way iska ilaaween oo waxa
        sheekadoodii ka bixi wayday hadalladii Ameres iyo siday uga yaabeen.
        “Waa cajiib,” ayuu yidhi Jebron, intuu qolkii kolba gees u tallaabsaday,
        “kolkaan runtii ogaaday hadda waxaabad mooddaa sidii oo aanan waligay
        marnaba rumaysnayn in asnaamtan dhagxaanta ihi ilaahyadeenna yihiin. Run
        ahaantii waligayba waan ka fikiri jiray; marnabana isma qanci kari jirin
        in waxani runtii ilaahyo yihiin, hase yeeshee haddana in aan shakigayga
        muujiyo waan ka biqi jiray oo waxan is odhan jiray kollay malaha wuxuun
        baa waxan dadka oo dhani rumaysan yahiin ka jira. Iminka waxay iila eg
        tahay sidii oo dadweynaha Masar oo dhami wax aad riyo mooddo ku nool
        yihiin. Maxay, talow, inta yar ee waxan sirta ka danbaysa ogi ay ula
        noqotay in ay aqoontooda mugdi kula jiraan.”</p>
      <p>Islamarkaa halkaa hadalku marayey ayaa waxa si kadis ah qolkii daf u
        soo tidhi Ruut oo cararaysa, kuye “Bawkis luntay! Kolkaannu aniga iyo
        Miise ka soo noqonay tamashlihii ayaannu ku leexanay beerta xayawaanka.
        Waxaanu aragnay gurigii bisadda oo irriddii furan tahay, oo aan
        bisaddiina ku jirin. Miise waxay ii kiin soo fartay in aad deg deg u soo
        yaacdaan oo aad bisaddii baadigoobtaan, anna waxan u soo wada yeedhayaa
        wax alla waxa dumar aqalka jooga si ay raacdada innoola galaan.”</p>
      <p>Warkii ahaa in bisaddii Bawkis luntay ayaa markiiba adeegayaashii iyo
        adoontii guriga wada gaadhay. Hawlihii kale oo dhan baa la wada joojiyey
        oo waxa uu addoon walboo guriga joogay nin, naag, wiil gabadh — ka qayb
        qaatay baadidoonkii.</p>
      <p>Beertii baa sida ayaxa lagu dhagac siiyey oo geed walba iyo xashiish
        walba gun iyo baar la fatashay, iyaga oo intaa u baaqayey bisaddii
        luntay.</p>
      <p>Ameres baa isna markiiba soo baxay oo markuu maqlay in bisaddii la
        la’yahay raggii oo dhan ku amray in guriga iyo inta u dhawba si fiican u
        baadhaan; dumarkiina wuxuu u diray xaafadihii jaarka oo uu ka codsaday
        beeraha guryahooda ku ceersan in ay ka raadiyaan bisadda luntay.</p>
      <p>Habeennimadii baa baadidoonkii socday. Meel bisaddii sal iyo cidhib
        dhigtay baa la waayey, Shaw Amuba ayaa si baas u qariyey meydkeediiye.
        Subaxnimadii danbe ayaa markii bahashii la waayey dadkii baqdin iyo
        caloolyow galay. Waxa la islamaray in malaha bisaddii eey dilay ama
        yaxaas qaatay. Qofna isma odhan bahashii ruux bani’aadam ah ayay
        gacantiisa ku dhimatay, waayo qofna ma malaysan karo nin Masar ah baa ku
        dhacaya in uu danbi kaasa kale ah ku kaco.</p>
      <h2 id="qeybta-17aad">Qeybta 17aad</h2>
      <p>Maalmo badan ayaa sidii ku tegay ilaa la wada rumaystay in bisaddii,
        si ay noqotaba, si uun ku dhimatay. Ameres iyo qoyskiisii iyo intii kale
        guriga la joogtayba, siday caadadu ahayd, ayay u baroorteen. Gurigii iyo
        intii ku noolaydbana waa la nacladay oo sharafdhac weyn bay muteen.
        Maalinba maalinta ka danbaysa ayaa cadaawadda iyo nacaybka dadweynuhu u
        hayeen reer Ameres ay sii weynaanaysay. Kooxo dad ah ayaa ku soo xoomi
        jiray guriga. Dadkaasoo erayo habaar iyo cay ah ku qaylinayey mararka
        qaarkood. Xataa marka uu wadaadka weyni ku socdo kaniisadda ee uu
        dhexmaro dadkaa buuqsan, waa la caayi jirey oo feedha cadho ah loo luuli
        jiray, inkasta oo aan ruuxna ku dhicin in u far saaro. Mar iyo laba in
        ka badan ayaa Jebron isaga oo aad uga xun guuldarro qoyskoodii uu u soo
        jiiday weydiistay aabbihii in uu dadweynaha isku dhiibo oo uu runta
        bannaanka soo dhigo, waxanu odhan jirey, “Aabbo aniga geerida kama
        baqayo, ee waa in aad ka fikirtaa hooyaday iyo walaashay waxa haysta.
        Geerida waxaa aniga igaga daran halista iyo ceebta idin haysta.” Hasa
        ahaatee taa Ameres dheg uma dhigin.</p>
      <p>“Ha moodin in aanan halista aynnu ku jirno arkayn,” ayuu Ameres ku
        yidhi wiilkiisii Jebron, “markii hore waxan u haystay in arrinta si
        dhakhso ah loo ilaawi doono; wayna jirtaa in aan taa ku gafay. Bawkis
        waxay ahayd bisaddii amranayd ee loo xushay in la geeyo kaniisadda
        Bubaysta; taasaana mushkilladda oo dhan innagu kicisay. Laakiin haddana,
        anigu sidaan filayo, taasuun maaha waxa dadkii oo dhan sidan innoogu
        kicisay.</p>
      <p>Meeshatan qof innoo cadow ah ayaa ku jira oo ulakac dadka inoogu
        diraya. Waa laga yaabaa in aan gafo, waxase aan uga baqo qabaa in ninka
        waxaas oo dhan xaggiisa ay innaga yimaaddeen yahay Bataylus. Waad og
        tahay oo dhawaan iyuu ku soo noqday Tebis. Intan uu soo noqdayna aad
        ayuu iskugu keen dhadhaweeyaa; waxayna ila tahay kalgacalo muujiskaa
        been beenta ah wuxuun buu ku qarinayaa. Inuu kuwii habeenkii kaniisadda
        shirqoolka ku dhigayey ku jiray iyo in kale garan maayo; waxasen markii
        horena malaynayey imikana hubaa in qofkaa ay dilkiisa damacsanaayeen
        aniga ahaa. Imikanna bisaddan dhimashadeeda ayuu ka faa’iidaysanayaa, oo
        si dhib yar ayuu dadka uga dhaadhicinayaa in aan si uun wax uga ogahay
        dhimashadii bisadda. Jetro wuxuu shalay iga dalbay in aan u oggolaado in
        uu bisadda maydkeeda halkii u Amuba ku aasay ka saaro oo meel fog ku soo
        qariyo. Taasise, waxay ila tahay in ay halista sii kordhin karto.”</p>
      <p>Ameres hadalkii isaga iyo Jetro dhex maray uma wada sheegin Jebron.
        Waxanu ku yidhi Jetro, markaa hore ee ay wada sheekaysteen, “Jetro,
        anigu waxba lafahayga uma cabsi qabo, waayo waligay ruux bani’aadam ah
        wax xumaan ah uma gaysan. Inta madaxaygu saan lahaana waxan u hawlanaa
        waxtarka dadka liita; Hasa ahaatee, arrinta maanta joogta marka la eego,
        waxa khasab igu ah in aan ka fikiro sidaan Jebron iyo Maysa u badbaadin
        lahaa, shan kasta oo dadweynuhu aad u kacsan yahay haddana waxa laga
        yaabaa in ayna Maysa qofna ku dhicin; waxase aan ka baqayaa dad innoo
        dan lihi in ay dafaan. Adiga, Jetro ah waxan kaa doonayaa in aad sidii
        Jebron iyo Amuba aad u nabadgelin lahayd ku dadaasho. Haddii halistu
        intan ka sii badato waxa lagama maarmaan noqonaysa inaad sidii aad u la
        baxsan lahayd falowgeed qabato. Waxan yaqiinsannahay in kalgacalada
        boqorkiinii dhintay inankiisa aad u haysaa ay kugu kallifi karto in aad
        khatar kasta dartii beerka ugu dhigto. Jebronna waa in aad sidaad Amuba
        iskugu xilqaami lahayd iskugu xilqaantaa.”</p>
      <p>“Ballan baan kuugu qaadayaa in aan sidaa yeello, sarreeye,” ayuu ku
        jawaabay Jetro, “Jebron wuxuu Amuba ula dhaqmay sidii walaalkii oo kale;
        ilaa maalintii aannu halkan nimid; aniguna waxan ugu abaalgudi karaa
        aniga oo sidii wiilkayga oo kale naftiisa intaan badbaadin karo ku
        dirira.”</p>
      <p>“Waa runtaa; waana filayey in aan kugu kalsoonaan karo oo aad tahay
        nin aan wiilkayga ku aamini karo,” ayuu yidhi Ameres. “Waxan lacag
        idinku filan idiinku dhiibay nin la yidhaahdo Jigron. Jebron baa
        yaqaanna oo ku tusi doona; waana nin aad isku hallayn karto. Wuxuu kugu
        garan doonaa oo aad tusi doontaa kaatunkayga (ama faraatigayga); waxanu
        idin qarin doonaa dhawr maalmood ilaa inta aad ugu diyaar noqonaysaan
        socdaal dheer oo aad dalka kaga baxdaan. Haddii ay lagama maarmaan
        noqoto in aad lafihiina u baxsataan waxaad hor iyo horraan foodda u
        dhigaysaan koonfur si aad dadka idin raacdaynaya, haddiiba ay dhacdo,
        aad u jahawareerisaan. Dadku waxay moodi doonaan in aad xagga lama
        deggaanka bari ama badda cas u baxsateen; amba waxay is-odhan doonaan
        waxay aadeen galbeed si ay badda weyn ee woqooyi u gaadhaan.”</p>
      <p>Laba maalmood ka dib ayuu Ameres Jebron iyo Amuba u diray in ay
        tagaan meel magaalada ka baxsan oo uu beero ku lahaa; waxanu faray in ay
        halkaa joogaan ila inta ay isaga war danbe ka helayaan. «Miyaanad adna
        na raacayn ilaa inta uu qalaanqalku xasiloonaayo?” ayuu Jebron ku yidhi
        aabbihii.</p>
      <p>“Kama tegi karo gudashada waajibaadkayga diinta; haddii xataa aan
        tago nafahaanteeda lagama yaabo in wax rooni inoogu jiraan. Waxan hubaa
        dadka cadawga innoo ah ee aan iminka ku dhacayn in ay badheedh waxyaallo
        inoogu geeystaan, ay dadweynaha oo dhan innagu kicin doonaan. Markaa
        anigu idinma raaci karo ee waxaad ogaataa in aan Jetro kaaga tegay oo uu
        mu mas’uul kaa noqon doono; Amuba waa in aad ka dhigataa saaxiib iyo
        walaal labadaba. Nabadgelyo, waxan Ilaaha weyn wax walba isagu abuuray
        ka baryayaa in uu ku ilaaliyo.”</p>
      <p>Habeennimadaa ayaa dabadeed Jebron iyo Amuba oo uu la socdo Jetro ay
        tuugo ahaan kaga gudbeen jidadkii magaalada Tebis iyaga oo ku socda
        halkii uu Ameres faray in ay tagaan. Waxay hadhkii gidaarrada isku
        beegaan oo ay fardihii yar daba socdaanba, cabbaar hadday mugdigii
        socdeen ayuu Amuba gadaal fiiriyey, intuu gaagabsaday ayuu yidhi, “Waar
        waa la inna daba socdaa, Jetrow.” “Haa, waan u jeeday goorahanba,” ayuu
        Jetro ugu jawaabay, “laakiinse hadda innaguma dhacaan, waayo hub innagu
        filan baynu haysannaa kolleyna waxaan filayaa in loo soo diray in ay
        inna basaasaan waxa aynnu ku talo jirro. Waxba ha u baqan haddii ay
        rabshad isku dayaan wax xille ayeynu tusi doonaa.”<br />
        Markii ay magaaladii ka baxeen ayey fardihii ay wateen fuuleen ilaa ay
        meeshii beeraha lahayd gaadheen. Halkaasay dabadeed dhawr maalmood ku
        dhuumanayeen; Jetrona maalin walba magaalada ayuu dhuumasho ku gali
        jiray si uu u soo ogaado kolba halka xaal marayo iyo waxa wararku
        yihiin.</p>
      <p>Maalintii shanaad galabnimadeedii ayaa Jetro oo ordayaa cariishkii ay
        ku dhuumanayeen daf soo yidhi. Labadii inan baa degdeg u sara joogsaday
        daftii uu ku soo galay, waayo markii ay arkeen Jetro labada dhafoor
        dhiigu ka da’ayo, hadalkuna diriq kaga soo baxayo. Shaw lix mayl oo
        magaalada iyo meesha ay joogaan u dhaxaysa ayuu soo orday isaga oo aan
        marna istaagin. Waxaana ka soo baxday, “Dhakhsada! Daqiiqad ma lumin
        karno wax walba waa la ogaaday. Baadidoonkii u horreeyeyna hadday
        xaggeena ku soo maqan yihiin.” “Aabbahayna?” ayuu la warraaqay Jebron.
        “Hadhow baan kaaga warrami, Jebron. Iminka waqti aan hadal ku luminaa ma
        jiro. Amarkii aabbahaa waa in la fuliyaa. Waxba ma ka aragteen kuwii
        inna basaasey?” ayuu deg deg u yidhi Jetro.</p>
      <p>“Mid ka mid ah ayaa meel halkaasa fadhiya. Ilaa intii aynnu nimid
        marna mid wax ka badan ma arag,” yuu ku jawaabay Amuba. “Soo qaataa
        warmihiinna oo isoo raaca,” ayuu Jetro amar ku bixiyey intuu isna qaare
        weyn meel halkana kala booday.</p>
      <h2 id="qeybta-18aad">Qeybta 18aad</h2>
      <p>Haatan cadceeddii baa dhacday oo dhulkli baa soo madoobaaday. Jetro
        iyo labadii inan baa u kacay xaggii ninkii iyaga basaasayey fadhiyey.
        Ninkii baa xaggoodii isna u soo dhaqaaqay si uu u hubsado dadka ku soo
        socdaa waxay yihiin. Hadduu u soo dhawaaday ayuu Jetro hadal la’aan kula
        booday oo qaarihii madaxa ku qaaday, kiina afkuu dhulka daray, isaga oo
        aan juuq yarina ka yeedhin.</p>
      <p>“Haddaanu cidna inoogu soo qaylinayn,” buu yidhi Jetro intuu yara
        qoslay. Deeto intuu qaarihii degta u ritay ayuu orod kadla ah xaggii
        magaaladu ka xigtay u hor qaaday wiilashii. Waddadii weynayd ee
        magaalada tagaysay ma uu marine wuxuu qarda jeex jaantawadhay beeraha
        dhexdoodii waxanu afka u saaray buuro yar yar oo magaalada gees kaga soo
        jeeday. “Xaggeed innagu waddaa, Jetro?” ayuu Amuba waydiiyey ugu
        dhanbayntii. “Waxan innagu wadaa ninka la yidhaa Jigron halkuu deggan
        yahay. Ameres bay ka wada hadleen siduu meel aynnu ku dhuummano inoo
        siin lahaa hadda.”</p>
      <p>Waxay gucleeyaanba waxay gaadheen gurigii Jigron oo ku yaallay
        buuraha hoostooda. Jetro ayaa dabadeed kalidii ku dhaqaaqay irriddii oo
        garaacay. Irriddii waxa ka furay addoon.</p>
      <p>Addoonkii baanu ku yidhi, “Kaatunkan u gee sayidkaaga, una sheeg in
        aan doonayo in aan la hadlo.” Dhowr daqiiqo ka dib ayaa Jigron
        nafahaantiisii isa soo taagay irriddii isaga oo kaatunkiina gacanta ku
        sida. “Soo gala,” ayuu yidhi, markii uu ogaaday wuxuu u socday Jetro,
        “Wax walba waan idiin sii diyaariyey waayo Ameres baannu ka wada
        hadallay in aan aamini karo ninka kaatunka amaarada ahaan u sita.”
        Dabadeed wuu horkacay oo gurigii buu dhex mariyey, waxanu ka saaray
        irrid kale oo xagga danbe ku taallay. Waxay u soo baxeen meel dibad ah,
        hortoodana ku beegan yahay dhagax weyn oo buurta salkeeda ahaa. Jegron
        baa haddana cabbaar sii horsocday, waxanu hor joogsaday god afkiisu
        dhagaxa ku dhexyaallo «Meeshatan waxa samaystay nin maalqabeen ah oo
        reer Tebis ah beri hore. Wuxuu ugu talo galay, baa la yidhi, in lagu
        xabaalo isaga iyo qoyskiisa markay dhintaan. Isagii wax ku dhacay garan
        maayo; meeshase waligeed waxba laguma qabsan. Idinkaanan, markaa, hadda
        idiin diyaariyey, wixii aad u baahan lahaydeenna idiin dhigay. Waxaanay
        ila tahay in ay idin anficayso, halkaa gala oo ku dhuunta.”</p>
      <p>Halkii bay dabadeed galeen oo uu tusay meesha gudaheedii; faynuusna
        meel rako ah u saaray; waxanu ku yidhi, “Maan moodayn in aad dhakhsahaa
        u imanaysaan; sidaas awgeedna casho idiinma sii diyaarin. Imikaanse
        idiin keeni doonaa.”</p>
      <p>Jebron baa dhowr eray oo mahadnaq ah yidhi; hasa yeeshee wuu sii wadi
        kari waayey waayo hadalkii murugo darteed, waana sii wadi kari waayey.
        Mar alla markii Jigron baxay baa Jebron ku soo jeestay Jetro oo ku
        yidhi, “Jetro hadda ii warran sidee wax u dheceen. Aabbahay ma nool
        yahay? Mise waa la dllay?”</p>
      <p>“Jebron,” ayuu ku jawaabay Jetro, “aabbahaagii wanaagsanaa waa la
        dilay; waxana dilay dadweynihii waallaa ee soo xoomay ee ay hor socdeen
        wadaaddadii khaa’iniinta ahaa. Anigu markaa waxaan joogay beerta guriga
        ka dambaysa. waxan maqlay qaylo iyo sawaxan guriga xaggiisa hore ka
        baxaysa. Haddaan soo wareegayna waxaan arkay dad aan xaddigooda la
        qiyaasi karayn oo irriddii weynayd ee dibadda isku soo maqiiqay. Markay
        irridii soo jabiyeen ee ay guriga hortiisa isa soo tubeen ayuu aabahaa
        soo baxay oo ku yidhi dadkii, “Dadyahow soo ururay, maxaad
        doonaysaan?”</p>
      <p>Kuwii hortiisa taagnaa ayaa yar aamusay; hase yeeshee kuwo xagga
        danbe ka soo cidhiidhiyay ayaa qayliyey oo yidhi, “Aaway bisaddii
        muqaddaska ahayd illaa waa illaa waa in aannu helnaa!” Ameres baa ugu
        jawaabay, “Haddaad doontaan meesha oo dhan baadha. Waxanse idinka
        rajaynayaa in aydaan aqalka galin. Waxa ku jira dumarkii qoyskayga oo
        aan ka baqayo in ay idinka cabsoodaan. Waxan ballan idiinku qaadayaa in
        aanay bisaddii ku jirin aqalka; lyadda oo nool iyo iyada oo dhimatay
        midna.” Dabadeed waxay ku dhawaaqeen, “Beerta ka raadiya.” Waxan arkayey
        in qaarkood ay wateen eey, waxana markaa i gashay baqdin ah in ay kollay
        soo heli doonaan. Deeto mid shaqaalaheenii ka mid ah ayaan u diray in uu
        askar u yeedho; anna waxaan dhexqaaday buugii. Dhaqaaqii aan dhaqaaqay
        ayaa waxan dareemay gacan garabka i taabatay. Haddaan soo jeestayna
        waxan arkay Ameres, waxanu cod deggan igu yidhi, “Xusuusnow, Jetro,
        wixii aan kufaray.”</p>
      <p>Intaanu hadalkiiba ii dhamayn ayaa waxanu maqallay qaylo cadho iyo
        dagaal ah oo ka yeedhaysa xaggii dadku u jabay. Markiiba waxa ii
        caddaatay in eeydii ay wateen mid ka mid ihi helay maydkii bisadda,
        waayo sawaxankii waxa laga dhex maqlayey dhawaaq ah, “Bisaddii muqadaska
        ahayd waa la dilay.” Waxana ku xigtay in dadkii haddana xaggayagii u soo
        jabeen, “Baxso Jetro, baxso. Waa amarkiisii u danbeeyey,” ayuu yidhi
        Ameres. Wayse ila noqon wayday in aan amarkiisii addeeco. Waxan arkayey
        dadkii oo cadho iyo dhagari indhahooda ka muuqato, waana la isla kaaya
        soo jiidhay oo dhowr jeer baa dhulka la i dhigay oon kolba kacay.
        Dabadeed sidii waxan riyo ku jiro ayaa waxan ahaa sidii oo aan maqlayo
        amarkii aabbahaa ee u danbeeyey. Dadkii baan isku qaaday oo aan damcay
        in aan ka dhiciyo Ameres, waase la iga xoog roonaaday. Kol kali ah ayuun
        baa gabigiisiiba la jiidhay oo la dul maray; waxana iigu arag danbaysay
        isaga oo dhulka yaalla, oo mayd ah. Askartii aan u cid diray baa iyana
        timid— maxayse ka tari, waa goor lagu kala tegay. Sidaa markii xaal u
        dhacay ayey aniga ila noqotay in aan xaggiina u soo cararo oon warka
        idiin soo gaadhsiiyo, si aynnu markaa lafaheena ula baxsanno.”</p>
      <p>Intii Jetro sidaa u warramayey, Jebron si murugo leh ayuu u ooyayey,
        Amubana isaga oo nafahaantiisa ilmo ka da’aya ayuu ag taagnaa oo u ka
        baabi’inayey uurkutaallada. Dhowr daqiiqo kadib ayaa waxa soo galay
        Jigron oo sida cunto. Markuu Jigron dhigay cuntadii, ayuu Jetro yidhi,
        “Bal waan baxayaa oo waxan soo fiirinayaa sida waxa u dhacayaan. Waxay
        ila tahay in ay habboon tahay in aynu si dhakhso ah u bilowno
        socdaalkaynu ku baxsan lahayn.” “Laakiinse sidaa aad tahay kuma bixi
        kartid hadda; waayo waxa lagugu garan timahaaga casuusta ah iyo dubkaaga
        cad. Waxa loo baahan yahay in wajiga iyo timahaba aad madoobaysato;
        dharkayaga oo kalena aad xidhato.”</p>
      <p>Wax yar ka dib ayuu Jigron u ekaysiiyey Jetro nin Masri ah oo kale.
        Isaga oo aan cidina waxa u yahay soo saari karayn ayuu Jetro u baxay
        magaaladii si uu u soo ogaado waxa ka dhacaya. Wuxuu islahaa waqti yar
        ayaad ku noqon doontaa. Hase ahaatee maalintii iyo habeenkiiba way
        tageen isaga oon soo noqon. Labadii wiilna waxay la noqotay in malaha
        wax ku dhaceen.</p>
      <h2 id="qeybta-19aad">Qeybta 19aad</h2>
      <p>Habeennimadii danbe goor cawaysin ah ayuu Jetro isaga oo kaga
        duulinaya soo dhacay. Hadduu daf soo yidhi godkii dhagaxa ahaa ee ay ku
        jireen labada wiil ayuu warkii uu siday dhiibay, kuuye, “Qas kale ayaa
        dhacay, Maysa ayaa la qafaashay.”</p>
      <p>Jebron iyo Amuba ayaa mar kali ah istaagay, “Maysa ayaa la
        qafaashay!” ayey kol kali ah ku wada dhawaaqeen, “Yaa sidaa yeelay?
        Goormaa la qafaashay? Sideed ku ogaatay?”</p>
      <p>“Markaan idinka tagay, waxan toos dhuumasho ugu galay magaaladii
        waxana halkaa ka ogaaday wixii dhacay oo dhan. Hawlihii oo dhami way
        istaageen; dadkuna waxaan dhimashadii aabbahaa iyo bisadda ahayn kama ay
        sheekaysanayn. Boqorkiina wuxuu amar ku bixiyey in labadiinan iyo kuwii
        aabbahaa dilayba la soo qabto. Baadhis baa tuulooyinkii iyo
        magaalooyinkiiba lagu hayaa wixii la garan waayena inta la xidho, ayaa
        la itixaamayaa oo la maraanmayaa.”</p>
      <p>“Dabadeed waxan tagay gurigeennii. Kolkaan beertii yarayd ee guriga
        hortiisa ku taalay sidaa ugu baxay ayaa waxan arkay habar addoomihii
        guriga ka mid ah oo ooyeysa. Markaan u dhawaaday waxan gartay in ay
        addoontii Maysa tahay deeto dhegta aan ugu qabtay ciddaan ahay,
        markiibana way i garatay. Si aynu u hadlin baan dabadeed farta u taagay,
        waxanan u kaxeeyey meel yar oo doc ah oo aan cidi na arkayn.</p>
      <p>“Alla! Jetro,” ayey tidhi, “sayidaddii yarayd ee Maysa waa la
        waayey!” “La waayey!’ ayaan idhi, “Maxaad u jeeddaa?” “Markii dadkii
        badnaa ee bisadda raadinayey u jabeen xagga beerta guriga ka dambaysa
        ayaa afar nin galeen guriga. Waxan deeto maqlay qaylo, wax yar ka dibna
        waxa soo baxay afartii nin oo sidda wax aad qof mooddo oo maro weyn ku
        duuban.” Cabbaar baan hadli kari waayey, dabadeedna waxan xusuustay
        Ruut.</p>
      <p>Markaasaan habartii waydiiyey, oo Ruutna aaway? ‘Garan maayo,’ ayey
        iigu jawaabtay, Kollayba lama raacin Maysa. Haddaan qolalkii oo dhan ka
        raadinayna, il iyo baar maanaan saarin.” Halkaa markuu Jetro hadalkii
        marinayo ayuu Jebron yidhi, “Laakiinse maxay Ruut u baxsatay? Sidaad
        sheegtay, kolkay askartu guriga yimaaddeen ka dib wax halis ah oo ku soo
        foolahaa ma jirine.” “Taa waxba kama odhan karo,” ayuu ku jawaabay
        Jetro, “Habartu wax arrintaa ku saabsan iguma kordhin. Meel kaloo aan
        war ka heli karayeyna ma jirin; waxanay ila noqotay in aan dhakhso u soo
        noqdo.”</p>
      <p>“Ilaa intii aan socday oo dhan waxan yar goobayey sidii aan wuxuun
        uga ogaan lahaa ciddii Maysa qafaashtay.” “Waxan u malaynayaa in aynnu
        socdaalkii aynu ku baxsan lahayn maanta bilaabi karayn,” ayuu yidhi
        Jebron, “sina uma tegi karno ilaa aynnu ogaanno waxay Maysa ku eeddan
        tahay.” “Waa runtaa,” ayuu raaciyey Jetro, “waa waajib i saaran in aanan
        meella u bixin ilaa la helo gabadha, Aabbahaa aad buu iigala ballamay
        nabadgelyadeeda in kasta oo aanay markaa isaga u muuqan sidii aynnu wax
        ugu tari lahayn waayo wuxuu filayey in mar haddii ay iyadu hooyadeed ka
        ag dhawdahay aan wax dhib ihi gaadhayn. Imikase waxaa cad in ay aad
        innoogu baahan tahay.”</p>
      <p>“Sida ii muuqata arrintaa Bataylus uun baan eedeed saari kamaa,” ayuu
        yidhi Amuba, ujeeddadiisa oo dhami waxa weeyaan in ay Maysa u xidhnaato
        ilaa darajada Wadaadka Sare la siinayo. Dabadeed markaa haddii boqorku
        guurkaa ogaado, Maysa sinaba kuma diidi karto.” “Waxay ila tahay waa
        runtaa Amuba. Su’aasha inna hortaallaase waxa weeyaan: Maxaan yeellaa?
        Illayn iyada oo gacanta Bataylus ku jirta kama tegi karnee,” ayuu yidhi
        Jebron. Jetro baa dabadeed dhaar xaf ku siiyey oo yidhi, “Ballan waxaan
        kuugu qaadayaa Jebron, in wax kasta hadday dhacayaan, aanay reer
        Bataylus gabadhaa guursan. Haddaynu Maysa wayno, kollay ma Blekso iyo
        aabbihii ayeynu waayi. Intaynaan Masar ka teginna waa inaan labadaba
        gacantayda ku dilaa; waayo iyaga ayaa u sabab ahaa dilkii aabbahaa.”</p>
      <p>Iyaga oo hadalkii halkaa marinaya ayaa Jigron u soo galay, “Waxan
        doonayey in aan ogaado in Jetro soo noqday iyo in kale,” ayuu yidhi,
        “Waxanan u malaynayaa in aydaan dhuumashadii halkan ku sii raagi karayn.
        Askarti baa meel kasta baadhaysa; mar aan dheeraynna halkan bay imaan
        doonan. Waxay markaa ila tahay meelo kale oo godad xabaalo loogu
        talagalay oo buurta dhankeeda shishe ku yaalla in aad gashaan. Intaan
        cadceeddu soo bixin baanaynnu tegi halkaa oo aan idin tusi doonaa.”</p>
      <p>Markuu waagii dillaacay ayuu haddana u soo galay. Buurtii ayey
        koreen. Cabbaar markay socdeen ka dib ayaa waxa ka soo hor baxay dhagax
        weyn. Dhagixii ayey dhanka kale ka mareen; waxayna arkeen god afkiisu
        dhagax ku yaallo oo gudihiisa marka hore loo sii eego qol weyn oo kale
        la moodo. Meeshu waxay ahayd xabaal nin sare samaystay.</p>
      <p>“Waa halkan meesha aan is idhi way ugu habboon tahay in ay ku
        dhuuntaan. Xabaalaha kale way ka yar durugsan tahay, oo cidina in ay u
        soo dhowaato lagama yaabo. Dhagaxan ag yaallana waxa loo dhigay in
        afafka lagu awdo. Markaa marka aad gashaan ayeydin god afkiisa ku awdi,
        si aan waxa ku jiraba loo tuhmin. Meesha ninkii samaystay beri dhaweyd
        ayuu dhintay oo maydkiisii la dhigay. Wiilkiisa ayaa ii sheegay in aanu
        dhababayn waayo hooyadii oo iyana aad u bukta ayuu filayaa in aanay sii
        noolaan doonin oo u markaa maydkeeda halkan dhigi doonaa. Maalintu waa
        in aanaydin ka soo bixin habeenkiisa meesha aad doontaan ayaad mari
        kartaan. Waxan idiin keeni wixii aad cunto iyo dhar u baahan tihiin.
        Waxa kale oo aan idiin hayaa lacagtii uu Ameres iigu kiin dhiibay.”</p>
      <p>Markii uu Jigron ka baxay ayey seddexdii saaxiib xabaasha ibrinkeedii
        soo fadhiisteen oo kor ka daawadeen magaaladii oo bannaanka weyn ee ka
        hooseeya ku taallay. Cabbaar ayey deeto halkii falanqeeyeen tabaha ay
        wax ku qabsan lahaayeen.</p>
      <p>“Waxaan rumaysanahay,” ayuu yidhi Jebron, “in muhimaddeennu horaysaa
        tahay in aynnu daba galno Blekso. Bataylus waxa laga yaabaa in uu ku
        mashquulsan yahay sidii looga dhigi lahaan Wadaadka Sare. Waxana markaa
        suuragal ah in uu Blekso kol kol tago halka ay ku qariyeen Maysa.
        Sidaynu ognahay haddaanay ku qarsoonayn gurigiisa isaga uun baa inoo hor
        kici doona meesha ay ku eeddan tahay.”</p>
      <p>“Waa flkrad wanaagsan,” ayuu yidhi Jetro. Jebron baa hadalkii sii
        watay oo yidhi, “Si aynaan ugu baahan in aynnu goor walba gurigiisa ka
        ag warwareegno, waxay ila tahay in aynnu dhakhso u ogaano meelaha uu
        maro oo dhan. Waxaan soo iibsan doona danbiil ubax ah oo aan la hor
        fadhiisan doonaa irridda weyn ee gurigiisa; idinna iridda danbe iyo
        dhinac ayeydin iska taagi doontaan. Waxaan filayaa in uu casarka ka soo
        laaban doono kaniisadda: saacad ka dibna laga yaabo in uu u baxo meesha
        qarsoodiga ah. Waxan anigu markaa ogaan doonaa jidka uu raaco. Marka
        habeennimada aynnu isku nimaadno ayeynu seddexdeenuba jidkaa uu maray,
        seddexmeelood oo labo labo mayl isku jirta kala joogsan doonaa. Waxaynu
        markaa ogaan doonaa ilaa inta, uu jidkaa u raacay hore u sii socday.
        Maalintaa ayeynu ka qiyaas qaadan doonaa.”</p>
      <h2 id="qeybta-20aad">Qeybta 20aad</h2>
      <p>Maalintii danbe ayuu Jebron iska soo dhigay habar gabowday oo soo
        xidhay dhar habareed; waxanu soo qaatay danbiil ubax ah oo la hor
        fadhiistay irriddii guriga reer Bataylus. Siduu filayey ayey Blekso iyo
        aabbihii ka soo laabteen kaniisaddii, saacad ka dibna Blekso ayaa intuu
        fuulay gaadhifaras yar oo laba faras jiidayso, ayuu ka baxay gurigii.
        Jebron halka uu fadhiyey waxa uga muuqday meesha uu jidku ku kala weecdo
        waddo woqooyi toos ugu baxda iyo laba bidix iyo midig u kala baydha —
        mid xagga webiga u baxda iyo mid buuraha u leexata. Blekso markaa wuxuu
        qaaday waddadii xagga buuraha u baxaysay. Waxaaba suurta gal ahayd inuu
        muraad kaleba u socday hase yeeshee Jebron waxay la noqotay in uu kollay
        ku socdo halka ay Maysa ku qarsoon tahay.<br />
        Fiidkii markay labadii kale isu yimaadeen ayuu Jebron ku yidhi, “Casar
        dheer ayuu baxay; waxanu u toosay xagga buuraha.” “Waa in aynnu halkaa
        isku sii taagnaa,” ayuu yidhi Jetro, “Waxa laga yaabaa in uu hadda soo
        dhaw yahay. Jebron, adigu aayar soo soco ilaa halka uu jidku ka weecdo.
        Amubana laba mayl ayuu ka sii shishayn doonaa. Aniguna meel laba mayl
        Amuba ka sii durugsan ayaan isa sii taagi. Haddii uu, sida aynnu
        filayno, halkaa maanta marayna, berri ayeynu kobtaa ka sii wadi.”</p>
      <p>Mar allaale markii uu Jetro gaadhay halkii uu joogsan lahaa ayaa
        wuxuu maqlay gariir meel ka baxaya; wax yar kadibna waxaba soo galay
        gaadhifaraskii oo kaga duulinaya. Jetro deeto wuxuu u noqday xaggii
        magaalada waxayna dhexda ku kulmeen Jebron iyo Amuba, oo iyana xaggiisa
        u soo socda.</p>
      <p>Habeennimadii dambe ayey Amuba iyo Jetro midha meeshii uu
        habeennimadii hore joogsaday meel hal mayl ka durugsan joogsaday;
        Jebronse halkii hore ayaa loo daayey. Nasiib darrose habeenkaa
        gaadhifaraskii meeshiiba ma soo marin.</p>
      <p>Afar habeen markay sidaa habeen walba ilaaladii u ahaayeen ayaa
        habeen shanaadkii Blekso jidkii soo maray. Waxase dhacday in aanu halkii
        u Jetro joogay aanu soo marin. Markaa waxa saaxibadeen u caddaatay in uu
        meel halkaa ay Amuba iyo Jetro kala joogaan u dhaxaysa ka leexday. Waxay
        mugdigii raad gaadhifaras meel uu ka leexday raadiyaanba ugu danbaystii
        ayey heleen. Hase yeeshee waxay la noqotay in habeenkaa ayna ku noqon
        godkii buurka ee ay geedo meesha ka dhawaa ku dhex dhuuntaan, si marka
        cadceeddu soo baxdo ay si fiican raadka uraacaan. Kama ay filayn in ay
        halkaa gaadhifarasyo kale maraan; waxayna la noqotay in arroornimada si
        fiican ay u arki doonaan raadka.</p>
      <p>Subaxdii ayey arkeen halkii uu gaadhifarasku ka leexday; hasa yeeshee
        waddada uu maray oo dhagax ahayd awgeed raadkii ayaa markiiba ka lumay.
        Halkii bay dabadeed maalinba maalinta ka danbaysa ka wadeen ilaalladii
        oo ay gaadhifaraskii ku sugayeen. Toddoba cisho markii laga soo
        wareegay, ayaa Jebron, isaga oo halkii fadhiya, sheed ka arkay
        gaadhifaras soo socda; gaadhifarasyada halkaa mara oo badnaa awgeed
        shaki baa kaga jiray in uu kii Blekso yahay iyo in kale. Markuu soo
        dhawaaday ayuuse gartay in uu kii uu sugayey yahay. Farduhu waa kuwii
        Blekso. Dharkiisii wadaadnimaduna aad bay bayaan u ahaayeen.</p>
      <p>Markan imika ah addoon ma soo raacin ee waxa la socday nin uu u
        maleeyey inuu Bataylus nafahaantiisa yahay. Gaadhifaraskii baa xuf ku
        dhaafay oo ku libdhay waddo wax yar u jirta buuraha sintooda. Mar alla
        markii uu ka qarsoomay ayuu tow yidhi oo isku sii daayey halkii uu Amuba
        ku sugayey. Halkii bay ka wada yaaceen oo tageen meeshii uu labadooda
        Jetro u sii taagaan.</p>
      <p>“Ma aragtey?” ayuu deg deg u waydiiyey. “Waan arkay geestay u
        tooseenna waa amaaradsaday,” ayuu ugu jawaabay Jetro. “Ma u jeeddaan
        geedaha dhexdooda, meesha guriga la moodo? Halkaasay u leexdeen oo ku
        libdheen. Waxayna ila tahay waa innoo halkaa iyo sidaynu muraadkeennii u
        dhamayn lahayn.”</p>
      <p>“Sidee ugu habboon ee aynnu yeellaa? Ma waxaynnu sugnaa ilaa inta ay
        soo baxayaan, oo markaas baynnu u dhaafnaa?” ayuu yidhi Jebron. “Maya,”
        ayuu ugu jawaabay Jetro, “laba xaalo ayaa imika inna hor yaalla. Waa
        mide waa in aynu Maysa badbaadinaa. Ta labaad waa sidii aynnu Bataylus
        iyo wiilkiisa wax uga qaban lahayn. Kollay Bataylus meesha wax kale uma
        imaan ee wuxuu isku dayayaa in uu u hanjabo gabadha, si uu ugu qasbo in
        ay ogolaato guurka Blekso. Miyey gabadh yar oo da’deeda ihi iska dhicin
        kartaa ninkaas oo kale? Waxa laga yaabaa bahalkan Blekso in uu dhawr
        jeer isku dayey in uu is jeclaysiiyo, ayse diidday; sidaas awgeedna
        Bataylus u yimid in uu u kaalmeeyo.”</p>
      <p>“Amuba iyo aniga waxaanu qaadan doonaa laba budh oo waaweyn; adna
        ablayda ku qarso maryahan habarteed sidato abadeed gebegoodba kedis
        baynu ku qaban. Waxaa laga yaabaa in qarinta uu sirtiisa qarinayo awgeed
        aanu ciidan badan soo kaxaysan, ee laba ilaa seddex nin, iyo ama naag
        addoon ah, wallow ay suuro gal tahay in afartii nin ee soo qafaashtay ay
        ayana la joogaan. Xataa haddii ay laabaatan yihiin, waxba ha ka baqanina
        waynu u bir dhigi doonaaye.”</p>
      <p>Halkii bay deeto ku dhaqaaqeen xaggii guriga meesha geedaha leh ee
        buuraha sintooda ah ku yaallay ilaa ay soo gaadheen guriga dabadiis.
        cabbaar ayey la rafteen hasa yeeshee way iska shubeen dayrkii. Deeto
        qunyar ayey gaadgaatyeen ilaa darbigii guriga. Jetro baa markaa intuu
        gacanta u taagay labadii kale, dhegta u dhaweeyo dariishadii oo dhawaaq
        dhegeystay; waxanu maqlay cod uu gartay in kii Bataylus yahay oo leh:
        “Anigu ma doonayo niicniicdan, Maysa. Hubaal guurka Blekson waad ku
        badhaadhi doonta. Markaa jawaab dhakhso ah ayaa kaa sugayaa. waxaan kaa
        rabaa in aad ku ballan qaado in aad ilaahyada hortooda sidaa ka qirran
        doonto. waxaa kale oo aan kaa doonayaa in dadka aad ka hor qirato in aan
        sidaa cidina kuugu khasbin joogiddaada halkan ee aad adigu iska timid
        adiga oo ka xun kana cadhaysan dhiilada uu walaalkaa gaystay. Haddii aad
        sidaa yeeli waydo waxa kugu dhaca anigu kuma jiro.”</p>
      <p>Dabadeed cod ay qoladeenii dhawaaq dhegaysanaysay ay maleeyeen in uu
        kii Ruut yahay ayaa hadlay, oo yidhi, “Ha maqlin, Maysa. Waa beentii,
        dheg ha u dhigin.” Haddana waxay ku jeedsatay Bataylus, “Ma sidaasaad ku
        tahay Wadaadka Sare. Ilaahayada aad leedahay waan caabudaa hadday waxaad
        inantan yar ku samaynayso kula oggol yihiin ilaahyo ma aha. Hadday
        ilaahyo yihiin oo aanay dhagaxaan aad meesha qotomiseen uun ahayn,
        kobtaa aad imika joogto ayey kuugu dili lahaayeen oo kuumay oggolaadeen
        in aad waxaas oo kale ku kacdo.” Intaa hadday cod dhiirran ku tidhi ayuu
        Bataylus cadho la oogsaday oo intuu garabka soo gundhigay, gabigeediiba
        gilgilay. Iyana lamaba ay sugine, dharbaaxo ayey la tiigsatay oo labada
        indhood hadhsatay. Dib intuu u booday isaga oo cadho wajigii ximirkaa
        cas noqday, kuye, “Blekso! Iisoo qabo! Wasakhadda.” Halkaa markay arrin
        marayso ayey qoladeenii dhawaaq dhagaysanaysay intaa ka badan sugi kari
        waayeen, oo irriddii ayey xoog ku daafa deeyeen.</p>
      <h2 id="qeybta-21aad">Qeybta 21aad</h2>
      <p>Inkasta oo qaflad lagu qabtay haddana uma liicin Bataylus ee
        seeftiisii ayuu la baxay oo wuu soo booday, kuye, “Waar darmaa tihiin?
        Oo yaa halkan idin keenay?” Waxay ugu jawaabeen, “Waxaannu nahay kuwa
        aad dhiiggooda doonayso. Annana waxannu u nimid in aannu xaqa meel
        marino. Sidaad Ameres geeridiisa ugu sabab noqotayna in adna ku
        dillo.”</p>
      <p>Bataylus baa seeftii la booday. Intaanu laba tiigsanba Jetro baa
        budhkii weynaa uu sitay u taagay oo seeftii laba ugu kala jabiyey.
        Bataylus baa intuu labadii gacmoodba laalaadsaday oo Jetro si xun isha
        ugu gubay yidhi, “Ma waxad ku dhacdaa in aad disho Wadaadka Sare ee
        ilaaha Osiris?”</p>
      <p>“Waxba igama galin waxaad tahay. Waxaanse hubaa in aad tahay ninkii
        sayidkaygii dilay!” Deeto intuu budhkii mar labaad u taagay ayuu
        Wadaadkii Sare madaxa laba isle’eg ka dhigay.</p>
      <p>Isla waqtigaa ayaa Blekso oo qaylo doon ku maqnaa soo galay isaga oo
        saddex kale wadaa. Jebron iyo Amuba waxay ku eedanaayeen dagaalkii
        Bataylus iyo Jetro dhexmarayey oo may dareeminba ee shaw Blekso ayaa
        middi kula soo maqan xagga Jebron.</p>
      <p>Qaylo ayaa dayaantay waaba inantii Ruut oo dhexda iskaga martay
        Blekso. Labaduba dhulka ayey iskula dheceen. Ruut iyadu markiiba way
        kacday; Blekso isagu far danbe ma uu dhaqaajin.</p>
      <p>Wax yar ayey seddexdii nin ee Blekso la soo galay ka fajacsanaayeen
        sida saaxiibadood loo galay dabadeed midbaa bahal waran ah ayuu la soo
        booday; markiibase Jetro ayaa budka u dhigay oo madaxa dhan qaaday.
        Labadii kale ayaa intay baqdeen dib isku taagay, “Warmaha daadiya,
        waar!” ayuu ugu hanjabay Jetro, iyana deg deg ayey amarkiisii u maqleen.
        Jebron isagu hadda intuu maryihii habarta ee uu xeetadda awgeed u
        gashanaa iska bixiyey oo uu middidii iska dhigay ayuu xagga irridda
        gaadh ka qabtay. Jetro iyo Amuba iyagu raggii ayey garbaduub u
        xidheen.</p>
      <p>Amuba iyo Jebronba waxay garteen in uu doonayo in aan nimankani ogaan
        cidda ay yihiin. Maysa iyadu farxad — qayliskii u horreeyey dabadeed,
        kursi meesha yaallay ayey ku dhacday. Intii dagaalkii yaraa socdayna
        indhaha ayey ka qaraanaysay. Ruut baase iyadoo aamusan ag taagnayd;
        markii ay Blekso ku boodday mooyaane. Ruut nafahaanteedu waxay kastay
        ujeeddada uu Jetro magacyadooda u qarinayo sidaasaanay hoos ahaan ugu
        sheegtay Maysa.</p>
      <p>Jetro markii xidhiddii labadii nin uu dhameeyey ayuu Bleksa oo wali
        dhulka yaalla, ku jeestay. Hadduu jirjircadka u rogay ayuu foodhi
        yaabtiin hoos u yeedhshay. Dabadeed Jebron ayuu la hadlay intuu magac
        kale ugu yeedhay, “Waar gabdhaha dibadda u saar oo halkaa la joog ilaa
        inta aannu kuu imanayno.” Jebron baa markaa Maysa iyo Ruut dibaddii u
        saaray.</p>
      <p>Hadday dibaddii uun u baxeen ayey inantii Maysa isku duubtay oo
        farxad la hadaaqday, “Jebron! Alla walaal! Kolkay ugu darrayd ayaa
        Ilaahay idin keenay, Waxaan yeelaba maan garteen haddii aanay Ruut ila
        joogin. Laakiinse! Walaal, alla! Maxay waxyaalo xun xun iiga idin
        sheegayeen — waxaase kollaba run ma aha. Waxay igu yidhaahdeen aabbaheen
        waa la dilay, waxa kale oo ay lahaayeen adiga ayaa dilay bisaddii
        Bawkis. Maanse rumaysan anigu — waayo waxan ogahay in ay giddigood rag
        xun xun yihiin.” “lska ilow waxaasoo dhan hadda,” ayuu ku yidhi Jebron,
        “Imika waxa inna horyaal waa sidii aynnu meeshan ugu baxsan lahayn.
        Jetro iyo Amuba ayaa sida ugu habboon inoogu talin doona. Oo waxaan ku
        weydiiyey dad kale ma joogaan guriga?” “Wax rag ah nin baa jooga.
        Habarina guriga xaggiisa kale ayey joogtaa. Waxan u malaynayaa in ninku
        gaadhifaras irridda weyn ee bannaanka ku ilaalinayo,” ayey Ruut ku
        jawaabtay. “Waxay ila tahay in aan intaa u soo sheego Jetro,” ayuu
        yidhi, deeto wuxuu ku noqday qolkii oo Jetro ayuu warkii u soo sheegay.
        “Horta habarta aynu ku horayno,” ayuu yidhi Jetro markii loo sheegay.
        “Dabadeedna intaynu guriga gadaashiisa ka soo wareegno ayeynu ninka
        qaflad ku qaban doonaa. Waayo waxa laga yaabaa in uu maqlayey qayladii
        iyo buuqii oo markaa haddii aynnu xagga irriddu uun kaga nimaanno waxa
        suurtowda in uu baqdo oo deeto ku baxsado gaadhifaraska.”</p>
      <p>“Laakiinse waxaad ilowday in aad Blekso gacmaha ka xidhi,” ayuu la
        soo booday Jebron. “Blekso wuu dhintay,” ayuu ugu jawaabay Jetro,
        “middidii uu damacsanaa in uu adiga kuugu dilo ayuu ku dul kufay oo
        isagii dishay.” “Maxaadse Amubana ‘wiilkaygayow’ u lahayd; anigana
        magaca kale iigu yeedhay,” ayuu haddana yidhi Jebron. “Waxay
        ujeeddadaydu ahayd in nimankan aan maxaabiista ka dhignay aanay garan
        cidda aynnu nahay. Marka la arko waxa aynnu meesha ka gaysanayna la
        moodo in ay tuugi u soo dhacday oo ay laysay Blekso iyo aabbihii.”</p>
      <p>Markiiba dabeed waxay soo qabteen habartii. Afartii maxbuus ayey
        midba qol gooni ah ku xidheen. “Waligaa laba maxbuus meel laguma wada
        xidho,” ayuu yidhi Jetro, “goor walba waa inaad taa xusuusnaataa.
        Maxbuus kaligii meel ku xidh, waligiiba wuu kuu xidhnaan. Laba maxbuus
        meel ku wada xidh, hubaal waa kuwii baxsada. Kol uu midba midka kale
        xadhiga ka qanqaniino iyo kolba si ay yeelaanba, kollay waa kuwii
        baxsada.”</p>
      <p>“Hadda maxaan yeelaa?” ayuu yidhi Amuba. “Adigu, Jebronow, gabdhaha u
        tag, inta aniga iyo Amuba kannu ka gaadhifaraska lagu ag sheegayo
        arrimihiisa farasamaynno,” ayuu yidhi Jetro.</p>
      <h2 id="qeybta-22aad">Qeybta 22aad</h2>
      <p>Jebron baa deeto u tagay gabdhihii, “Madax furashadayda adaa leh,
        Ruut, waligay ilaawi maayo,” ayuu ku yidhi Ruut.</p>
      <p>“Adba waadigii yaxaaska iga nabadgeliyey.” “Anigu Blekso waan legday
        ee si wax u dhaceenba garanmaayo,” ayey Ruut ugu jawaabtay. “Adaa
        naftayda nabadgaliyey,” ayuu Jebron ku celiyey. “Blekso oo igu soo maqan
        maan dareemin ilaa aad qaylisay kolkaana waxba iskama dhicin kareen
        haddaanad adigu legdin. Waxaanse ku weydiiyey sideed halkaan ku timid?
        Markii Maysa la soo qafaashay wax ku arkayey lama sheegine.”</p>
      <p>“Si kasta ha u dhacdee waxa lagama maarmaan ahayd oo khasab igu
        noqotay in aan Maysa agteeda la iga waayin,” ayey tidhi Ruut. Intaanay
        Ruut hadalkii dhamayn ayey Maysa la soo booday, “Oo adigu sideed halkan
        ku timid, Jebron?” “Taasi waa sheeko dheer, walaal. Mar danbaanan kaaga
        sheekayn doonaa ee waa kuwan kuwii kalena soo socda. Runta haddaad
        doonayso labada nin baa nabadgalyadaada leh,” Maysa ayuu ugu
        jawaabay.</p>
      <p>Maysa ayaa xaggoodii ku dhaqaaqday markii Jetro iyo Amuba soo
        dhawaadeen. Kuye, “Jetro, aad baan u dareemayaa waxa aad ii gasheen.
        Haddii aan Ruut ila joogin si aan ahayba ma garteen. Ma malaynaysid
        sidaan u farxay markaan codkiina maqlay.”</p>
      <p>“Taannu faraxnay ayaa ka weyn markii aannu idin hellay,” ayuu ugu
        jawaabay Jetro, “Amuba iyo anigu aad baannu ugu riyaaqsan nahay in aannu
        naftayada kuu hurno. Imikana gidigeen ina mariya aan guriga geesta kale
        ka marno. Halkaas baynu ku sheekaysan doonaa isla markaana sheedda ka
        eegi doonaa; wixii guriga u soo dhawaanaya.”</p>
      <p>Halkii bay gurigii geesta kale oo geedo kuraasi hoos taallo lahaa u
        wareegeen. Wax waliba markaa nabad iyo xasiloonaan ayuu ku sugnaa.
        Jebron isaga waxay la ahayd waxyaalihii ayaamihii u danbeeyey dhacayey
        inay ahaayeen riyo xun oo yaab leh.</p>
      <p>“Hadda, wax walba ka hore waxan doonayaa in su’aalahaygii la iiga
        jawaabo. Aabbahay iyo hooyaday sidee xaalkoodu yahay?” ayey tidhi Maysa.
        Jetro baa Amuba gacanta qabtay oo gees ula yar dhaqaaqay, Jebronna ku
        yidhi, “Annagu waannu kaa yar tagi doonaa ee uga warran Maysa sida ay
        wax u dhaceen. Waxay ila tahay in ay habboon tah ay inaad adiga oo kali
        ah u warranto.” Ruut baa iyana kursigii ka kacday oo damacday in ay
        labada walaalaha u faqdayso. Hase yeeshe Maysa ayaa gacanta ku dhegtay
        oo ku tidhi, “Ha iga tegin Ruut waan farkanaxsannahaye.” “Waxad ii
        sheegtay,” ayuu ku bilaabay Jebron, “in ay kugu yidhaahdeen aabbaheen
        baa dhintay; iyo in aan anigu u sabab ahaa dilkii bisaddii Bawkis.”
        “Haa; ee laakiin maan rumaysan — kollay taada. Haddana markaan xusuusto
        raggii badanaa ee gurigeenna irriddiisa tubnaa waxan ka yaabayaa waxay
        ii sheegeen in ay run tahay – laakiinse Jebron, alla! walaal, ma run
        baa?” “Maysa! Waa run sidaasi! Waxaan jeclaa in aan agtiisa ku dhinto;
        waxaadse ogtahay oo jirta in aniga iyo Amuba aannu maqnayn. Jetro baa
        aad ugu dagaalamay, jeclaana in uu ku ag dhinto. Aabbaheen baase ku
        amray in uu aniga i ilaaliyo. Inaan dilay Bawkis? Taasina waa run,
        Maysa.” Maysa ayaa argagax waraaqday. Ruut baa ku soo booday oo bogga ku
        qabatay oo ku tidhi, “HubaaI, Maysa, walaalkaa kas uma dilin bisadda.
        Sidaa haddii loo eegana danbi kuma lahaan karo.” “Si kasta ha ahaato,”
        ayay Maysa la oohin warraaqday, “haddana kollay waa bisaddii amranayd —
        Bisaddii Bubaysta!”</p>
      <p>Jebron baa deeto si tifaftiran walaashii ugaga shoekeeyey sida ay
        bisaddii u dhimatay iyo sida isaga iyo Amuba ay maydkeeda u qariyeen.
        “Markaan aabbaheen u sheegay. wuxuu igu yidhi, waxba ha ka baqan cadha
        ilaahyada,” ayuu ku soo gooyey Jebron. “Waan arkaa in aadan ulakac u
        dilin bisadda, oo aadan sidaa ahaan danbi ku lahayn; ee sidee bay ku
        dhacday in aabbaheen ku yidhaa ilaahyadu cadhoon maayaan?” ayey
        weydiisay. “Kuuma wada sheegi karo wixii uu yidhi oo dhan hadda; in
        kasta oo aan maalin uun kaaga wada warrami doono. Waxaad ogaataa
        aabbaheen in uu nin wanaagsan oo caqli leh ahaa. Sidaasaanan doonayaa in
        aad xusuusnaato markaan tago, oo aanad danbi isaga saarin.”</p>
      <p>“Alla!” ayey tidhi oo qoorta iskaga duubtay isagii, “Maxaad u
        tageysaa oo aad cidladan nooga tageysaa?”</p>
      <p>“Dadkii Masar oo dhami aniga iyo Amuba ayey raacdeysanayeen. Markaa
        waa in aannu lafahayaga la baxsanaa. Imika hadda meel fog ayaanu sii
        socon lahayn haddii anan dartaa u joogin in aanu ku hello oo ku
        badbaadinno,” ayuu ugu jawaabay.</p>
      <p>“Haddii wax kasta oo ay ii sheegeen ay run tahay,” ayey tidhi Maysa,
        “Markaa waxa iyana in ay run tahay laga yaabaa warqaddii ay i tuseen ee
        ay igu yidhaahdeen hooyadaa ayaa kugu soo amraysa in aad Blekso
        guursato. Markaa waxan la yaabay sida ay arrintaa iigu amri karto iyada
        oo og sidaan Blekso araggiisa u necbaa.” “Oo maxay warqadda ku soo
        tidhi,” ayuu su’aalay Jebron. “Waxay soo tidhi; sharafdhac weyn baa
        qoyskeenii ku dhacay; markaa waa in aad mabsuud ku noqotaa guurka
        Blekso.” Jebron baa cabbaar aamusnaa markuu intaa maqlay.</p>
      <p>Waxa uu xusuustay in aan hooyadii labadooda midna aad u jeclayn;
        deeto wuxuu yidhi, “Waxan ka yaabeyaa in warqaddaasi run tahay, Maysa.”
        “Laakiin, waligay guursan maayo Blekso,” ayey ku dhawaaqday iyada oo
        cadhaysan, “aabbaheen goor walba waxa uu i odhan jiray waligaa ha
        guursan nin aad naceb tahay.” “Waa runtaa,” ayuu ayuu ugu celiyey,
        “waligaa guursan maysid Blekso — waayo waabu dhintay.” “Oo markaa maxaa
        hadda sameeyaa?” ayey tidhi. “Waxaad ku noqonaysaa hooyadeen, wax kale
        oo aad samaysaa ma jirto.” “Maya! Waligayna joogsan maayo meel ay
        joogto,” ayey tidhi, “waligeed imay jeclayn. Imika hadda aniga oo aan
        doonayn ayey Blekso ii dhisi lahayd — iyada oo og sidaan u necbahay.
        Maya, Jebron, wax ii gayn karaa ma jiro. Iyada ayuumbaa iska fikirta,
        waligeed sidaas ayey ahayd waanad og tahay in sidaas tahay, Jebron.”</p>
      <p>Jebron baa aamusay. Wuxuu ogaa in waxa ay Maysa sheegaysaa run yahay.
        Ugu danbaystii ayuu Jetro oo ku soo laabtay yidhi. “waxase dhibaatadu
        tahay, xaggeed tegi, Maysa? Meel allaale meeshii aad tagtaba, hooyadaa
        ayaa maqlaysa; markaana khasab bay kaaga dhigi in aad ku noqoto.”
        “Waxaan raaci Jebron, adiga iyo Amuba,” ayey ugu jawaabtay. “Ma
        suurtoobayso taasi,” ayuu yidhi Jetro, “waxannu u baxaynaa socdaal aad u
        dhib iyo halis badan. Waxannu sii maraynaa dad iyo dhul aynaan waxba ka
        aqoon.” “Intaad martaanaba waan mari. In aan dhinto iyo in aan dhulkan
        sidaad uga tagteen uga tago. Waa halkii aabbahay lagu dilay; hooyadayna
        damacsan tahay ninka ugu horreeya ee xoolo badan ii dhisto. Adduunyadii
        markaa Jebron baa iigu hadhay; halkuu tagaanan tagayaa; halkaa ku
        dhintaanan ku dhimanayaa.”</p>
      <p>“Maysa,” ayuu Jetro cod murugo leh ku yidhi, “arrintani waa arrin
        culus. Haddii aadna raacdo oo ay taada noqoto waa in aad beerka u
        dhigayso wax allaale wixii dhib iyo shiddo ah ee aan la kulanno; gaajo,
        oon, dugaag, dadqalato, wax walba way innaga horreeyaan. Waxa haddaa
        dhici kara in gabigeenaba la inna qabto oo addoon la iibsado lagaa
        dhigo. Waa socoto raggu dhib ka muto, dumarna hadalkooda daa. Laakiin
        hadday taasi kaaga soo go’day oo aad calool adayg iyo dhiirranaan la
        imanayso, waxaan filayaa waad na raaci kartaa.”</p>
      <p>Intaa hadday maqashay ayey farxad la qaylisay kuye, “Ballan baan ku
        qaadayaa, Jetro, wax kastaa hadday dhacayaan; dhib, halis, dhimasho — in
        aan beerka u dhigo, oo aan calool adayg iyo geesinnimo la imaado.”</p>
      <h2 id="qeybta-23aad">Qeybta 23aad</h2>
      <p>“Iminka iyo haatan, Jetro,” ayuu yidhi Amuba, “maxay kula tahay in
        aynnu yeello? Hadda durbaba waa habeen; waxaana ila habboon in aynnu
        baxno. Ma kula tahay in aynnu gaadhi faraska ka faa’iideysan karno?”
        Jetro ayaa cabbaar yar aamusnaa oo ra’yigii ka yar fikiray. Deeto yidhi,
        “Waxaan u malaynayaa intuu aad u yar yahay oo aanu inna wada qaadi
        karayn. Hase yeeshee mid baynnu yeeli: Waqooyi ayeynnu u kaxayni si
        dadku u moodaan raadkiisa in aynnu geestaa u baxsanay.”</p>
      <p>“Aniga haddaba gaadhi faraska ayaan diyaarin,” ayuu yidhi Amuba,
        “adiguna Jetro hawla badan ayaa berri ku sugaya. Waana lagama maarmaan
        ah in aynnu doonni iyo sahay badan iibsanno. Imika sida ugu habbooni
        waxaa weeyaan in aad labadiinnu gabdhaha kaxaysaan oo gaysaan gurigii
        Jigron; idinna meeshaynnu ku dhuumanaynay aaddaan. Sida muuqata, lagama
        yaabo in durba la inna raacdeeyo, waayo kolka wadaadkan iyo wiilkiisan
        aynnu dillay caawa gurigoodii laga teebo, waxaa loo qaadan donaa in ay
        halkan u hoydeen. Ugu horraynna waxaa suurtagal ah in maqnaashahooda
        laga shakiyo ilaa berri galinka danbe, Markaana u malayn maayo in warku
        magaalada ku faafin doono wax ka horreeyaa subaxnimada danbe. Haddana
        anigu gaadhi faraska ayaan hal maalin socod waqooyi u kaxaynayaa ka
        dibna waan soo lugayn doonaa oo habeen dambe ayaan idiin iman
        doonaa.”</p>
      <p>“Waxay ila tahay in fikradaasi aad u fiican tahay,” ayuu yidhi Jetro,
        “imikana horta intaynaan tagin waa in aan guriga wixii dhexyaalla oo
        dhan qulaba geddiyaa oo aan u ekaysiiyaa sidii oo ay tuugo u soo
        dhacday. Inna keen, Amuba aad ila caawisid hawshee.” Jetro iyo Amuba
        ayaa gurigii dabo iyo dacal u rogay oo u ekeysiiyey sidii oo tuuga
        jabsatay. Dahabkii iyo alaabtii kale ee qaaliga ahaydna ceelkay ku
        gureen. Deeto kuwii ay xidheen ayey hubsadeen in ay furan karayaan iyo
        in kale. Amuba ayaa dabadeed, intuu labadii faras ee gaadhifaraska
        jiidayey ceelka ka waraabiyey gaadhifaraskii woqooyi ula ambabaxay.
        Kooxdii kalena waddaday cagta saareen ilaa gurigii Jigron.</p>
      <p>Habeenkii oo intii badnayd tagtay ayey gurigii u soo dhawaadeen,
        waxayna la noqotay in waqtiga oo aad u dambeeya awgeed ay habeenkaa
        dibadda baryaan, labadii gabdhood waxay galiyeen god dhagax laga dhex
        qoday. Jetro iyo Jebronna godka afaafkiisa ayey seexdeen. Waa ku dhawaad
        hadday tahay ayuu Jetro u kacay xaggii guriga. Sanqadhii u horraysay
        hadduu dareemayna irridii ayuu garaacay. Markii laga furay ayuu uga
        warramay Jigron wixii dhacay oo dhan. Jigron markuu maqlay geeridii
        Bataylus iyo wiilkiisa, aad ayey fajac iyo baqdin u galisay waxaanu
        yidhi. “In kasta oo ay niman xun ahaayeen haddana dhimashada Bataylus oo
        kollay noqon lahaa Wadaadka Sare ayaa laga yaabaa in ay cadhada
        ilaahyada Masar ku riddo. Inanta yari iyadu danbi kuma lahayn; aad
        baanan raali uga ahay inaan qariyo ilaa inta aad baxsanaysaan.”</p>
      <p>Jigron, dabadeed, wuxuu iskugu yeedhay khaadimadiisii: waxanu u
        sheegay in qolo saaxiibadii ah oo marti ihi yimaadeen; waxanu ku amray
        in ay qol u diyaariyaan. Deeto labadii gabdhood ayuu qolkii galiyay
        iyaga oon cidina arag, waxanu u yeedhay habar addoon ahayd oo gabawday
        oo uu isyidhi waad ku xog qarsan kartaa. Waxaanu habartii ku amray in ay
        addoomaha oo dhan galiso warka ah in qoladan martida ahi yihiin qolo
        saaxiibadii ah oo xagga beeraha u socota, ayna joogi doonaan dhawr
        saacadood ka dibna qolada ay u socdaan ay u keeni doonto gaadhifaras ay
        ku gaadhaan, meesha ay u socdaan.</p>
      <p>Markuu intaa dhameeyey wuxuu ku soo noqday Jetro si uu ula diyaariyo
        waxay ambabaxa uga baahnaayeen. Ugu horraystii waxay u kaceen xagga
        webiga. Halkaas oo ay joogeen, doonyo badani. Mar alla markii la maqlay
        in dooni kira ah ay raadinayaan ayaa waxa ku soo xoomay kuwii doonyaha
        lahaa; iyaga oo mid walba doonidiisa xayeysiinayo – orodkeeda,
        nabadgalyadeeda, habboonaanteeda iwm. Cabbaar markuu indha indheeyey
        Jigron ayuu ugu danbaystii doortay mid uu is yidhi tanaa ugu habboon.
        Waxay ahayd mid aan cuslayn oo gudaheeduna waasac yahay; laba qayboodna
        leh. Waxa fuushanaa hal naakhuude iyo afar nin oo shaqaala ah. Markiiba
        waxa lagu heshiiyey qiimihii. Dabadeed Jigron iyo Jetro ayaa israacay,
        waxayna soo gadeen wixii socdaal webi ay uga baahnaayeen oo dhan. Waxay
        soo gadeen bucsharad ay ugu talo galeen in ay uga ganacsadaan dadka ay
        sii marayaan, iyo qalab kale oo aad u muhiim ah oo ay ka mid yihiin
        fallaadho, warmo, seefo iwm. Goor casar gaaban ah ayaana wax walba u
        dhamaadeen. Dabadeed waxay ku noqdeen gurigii. Halkaas oo Jetro
        gabdhihii kula kulmay; ka dibna wuxuu u kacay xaggii buurta ee ay ku
        dhuuman jireen; waxanna uu arkay Amuba oo soo noqday, “Wax walba ma
        hagaagsan yihiin?” ayey labadii will warsadeen markuu u soo galay.
        “Haa,” ayuu ugu jawaabay. “Waxaan soo diyaarinnay doonidii iyo wixii
        aynnu u baahnayn oo dhan. Waxaa kale oo aan soo iibiyey bucsharad aan
        ugu talo galay in aynnu kaga ganacsanno dadka deggan Merow iyo Badda Cas
        dhexdooda.”</p>
      <p>“Imikana adigu ma gurigii ayaad ku noqonaysaa,” ayuu yidhi Amuba.</p>
      <p>“Haa,” ayuu ugu jawaabay Jetro, “Waayo waxaynnu bixi doonaa marka
        cadceeddu soo baxdo. Idinka, waxaa habboon, in aad meel guriga ka yar
        durugsan nagu sugtaan; ka dibna sheedda naga soo daba socotaan. Doonnida
        marka hore meel magaalada ka yar durugsan ayaa la innoo soo taagi doonaa
        si aynaan magaalada u dhexgalin. Laakinse waxaa loo baahan yahay in aad
        dhar kale xidhataan si aan la innoo garan.”</p>
      <p>Isla habeennimadii oo goor danbe ah ayuu Jetro ku soo laabtay meeshii
        ay ku dhuumanayeen, waxanu labadii inan u sheegay, “Magaaladii, oo dhami
        warkii mooyaane wax kale ma hayso. Waxase aad mooddaa in aan dadku
        labada gabdhood ee guriga ku xidhnaa aanay kaba warqabin. Sidaa darteed
        waxba kuma jabna haddii Ruut iyo Maysa ay Jigron iyo aniga doonida noo
        raacaan; idinkuse waxaa ila habboon in aydaan isla mar nala fuulin
        annaga. Waxaa idiin halis yar idinka oo ilaa tuulada Mita oo labaatan
        mayl koonfur inooga jirta u sii lugaysaan. Halkaasay deeto doonnidu soo
        joogsan doontaa habeen danbe oo aydin marka dhulku madoobaado naga raaci
        doontaan. Waxanan kala ballami doonaa naakhuudaha si aanaan idiin,
        dhaafin.”</p>
      <p>“Hubaal waa fikrad wacan,” ayuu yidhi Amuba, “Waayo Jebron aad bay
        dadku u yaqaanaan, oo isaga oo sidiisaas ah oo dharkiisaa gashan
        markaaba waa la garanayaa. Marka waxa habboon in sidaa uu Jetro ku
        taliyey aan yeello. Iminka iyo haatan anigu maanta iyo xalay ayaan socod
        ku soo jiray oo waxaan u baahnahay in aan waxoogaa yar seexdo.”</p>
      <p>“Iska seexo, anigaa maanta oo dhan hurday oo ku toosin doonee,” ayuu
        yidhi Jebron. Dabadeed intuu dibadda fadhiistay ayuu xiddigaha fiiriyey.
        Markuu muddo fadhiyey ee ay la noqotay in waqti laba saacadood lagu
        qiyaaso ay xidhigihii cirka gudbeen ayuu toosiyey Amuba. Dabadeed
        labadoodii waxay xidheen dharka ganacsatadu xidhato; waddada ayeyna
        cagta saareen oo waxay gaadheen wabiga daantiisa. Kolkay qiyaastii labo
        mayl u jiraan tuuladii Mita, ayey meel geedo badan oo webiga daantiisa
        ah u leexdeen oo geedaha hoostoodii seexdeen. Wax yar ka dibna waxay la
        kulmeen Jetro oo raadinayey. “Wax walba ma hagaageen?” ayuu yidhi Amuba.
        “Wax walba,” ayuu ugu jawaabay, “dhakhsadase aan fuullo doonida e.
        Gabdhihii baa wali ka shaki qaba in aad soo nabadgasheen iyo in kale.
        Inkasta oo aan u sheegay in aan wax dhib ihi jidka idinka helayn.”</p>
      <p>Dabadeed wuxuu u hor kacay ila doonnidii oo ay ku xidheen meel
        tuulada halka webiga kaga toosan ku yar durugsan. Markay doonnidii
        fuuleen ayuu Jetro yidhi, “Waa kuwan walaaladiin. Waxaan soo helay iyaga
        oo iska wareegaya oo ilawsan in aad idinna la sii sugaysaan
        cashadii.”</p>
      <p>Wiilashii markay qaybtii doonnida ay gabdhuhu ku jireen oo ahayd qol
        yar oo ah ilaa afar mitir iyo saddex mitir oo gudub ah, ay soo galeen
        ayey Maysa farxad la warraaqday, kuye, “Ilaahyadaa mahad leh, mar labaad
        isku keen wada keenay, imikay ii tahay aniga.”</p>
      <p>Kolkaasaa nin shaqaalihii ka mid ihi soo galay isaga oo cunto u sida.
        Markuu ninkii tagay ayuu Jetro u xanshashaqay saaxiibadii oo yidhi,
        “Arrin baa jirta aan doonayo in aan idiin sheego. Waxay ila tahay in
        aynaan magacyadeen runta ah isugu yeedhin, si aan loo garan cidda aynnu
        nahay. Aniga waxad iga dhigaysaan aabbihiin, waayo waan idinka weynahay,
        Aabbo inaan ahayna waa la imoodi karaa. Amuba isaga waxaynu u
        bixinaynaa, AMaysan; Jebronna, Jefo.”</p>
      <p>“Anigana Miitas ii bixiya. Ruutna Miita ayeynnu odhanaynaa,” ayay
        raacisay Maysa.</p>
      <p>Sidaasaani saaxiibadeen magacyo cusub ula wada baxeen si ay dadka u
        khaldaan oo aan loo garan ilaa iyo intii ay Masar ka baxayeen.</p>
      <h2 id="qeybta-24aad">Qeybta 24aad</h2>
      <p>Markay casheeyeen ayey shantii saaxiib qof walba meeshiisii bixiyey,
        iyaga oo dayax shan iyo tobnaad ihi dusha ka ifinayo. Waxaanay iskaga
        sheekeeyeen amuurihii la yaabka la’aa ee ayaamihii u danbeeyey ay soo
        mareen. “Hadda,” ayuu ku idhi Jetro Ruut, “Bal waxaad nooga warrantaa
        sidaad Maysa uu raaci kartay guriga Bataylus. Waanu ka war haynaa sida
        iyada loo soo qafaashay ee adiga sidee wax kuugu dhaceen?” “Wuxu si deg
        deg ah ayey wada ahaayeen,” ayey ku jawaabtay Ruut, “Markii hore waxannu
        maqallay sanqadh lugeed; deeto isla markiiba seddex nin ayaa irriddii
        soo daafadaysay oo isla qacdiiba xaf soo siiyey Maysa. Intaanay qayloba
        ka gaadhsiinna madax iyo mijoba waxay kaga duubeen maro. Mid ka mid
        ihina aniga ayuu igu soo jeestay oo wax uu igu dhuftay garan maayo
        dhulka ayuu iigu riday. Iminka ma qiyaasi karo waqtiga aan meeshii
        aallay. Hasa yeeshee markii aan soo miiraabay ee hareerahayga dayey ayaa
        waxan arkay qolkii oo madhan. Dirqi iyo tu xun ayaan ku kacay; waxanan
        furay irriddii oo gurigii ayaan dhexqaaday, ilaa irriddii weynayd ee
        bannaanka. Kolkaasaan arkay afar nin oo Maysa gaadhifaras ku tuuraysa.
        Isla markiiba xaggeedii ayaan isku sii daayey. Raggii, mid ka midaa se
        intuu middi iila soo baxay xaggaygii isku soo malmalay. Markaasaan ku
        qayliyey oo idhi, “Anna i raaciya haddii aad doonaysaan in aan aamuso,
        haddii kale inta aan qaylo afka gacanta galiyo ayaan askarta idiinku
        yeedhi.” Markaasaa raggii intay wax ay yeelaan garan waayeen ayey
        xaggaygii soo eegeen. Anna intay aamusnaayeen ayaan waydaartay oo
        gaadhifaraskii koray, waxaanan ag fadhiistay Maysa. Waana la nagu
        kaxeeyey.”</p>
      <p>“Si geesinima ah ayaad yeeshay, Ruut,” ayuu ku yidhi Jetro intuu
        gacanta garabka ka saaray, “La’aantaa hadda halakan maynu wada joogneen,
        innaga oo socdaalkan dheer u baxayna. Haddana waxay ila tahay labadiina
        gabdhood qolkiina aada oo si fiican useexda.” Cabbaar ayey Jetro iyo
        saaxiibbadii intaanay seexan kasii sheekaysteen socdaalka dheer ee ay
        gelayaan. Naakhuudihii iyo raggiisiina waxay ku hawlanaayeen sidii ay
        ugu diyaarin lahaayeen doonnida in ay ambabaxdo waa ku dhawaadka. Sidaas
        awgeed waxba kama ay maqleyn arrimaha ay Jetro iyo saaxiibbadii ka wada
        hadlayeen. Waxanay taasi siisay Jetro kalsooni in aan socdaalkoodan
        baxsiga waliba dadina ogaan.</p>
      <p>Mar alla markii cadceeddii soo casaatay ayaa doonnidii xadhigga loo
        gooyey. Neecaw fudud baa gadaal kaga dhuftay, waxayna foodda saareen
        xaggay qulqulka biyaha webiga ka soo dhacayeen. Dareen riyaaq ayaa
        saaxiibbadeen laabtooda galay. Gadaal waxay kaga yimaadeen halis
        dhimasho ah, hortoodana waxaa ka muuqday xiddiggii saadaasha iyo nolol
        cuddoon.</p>
      <p>Sidaasay socdaalkoodii webiga ay maaliniba maalin isu dhiibtay.
        Gabdhuhu subaxdii iyo galabtii ayey intay doonnida ka daadegaan webiga
        daantiisa ag lugeeyaan; si luguhu ugu adkaadaan oo ay iskugu diyaariyaan
        socdaalka dheer ee ay lamadegaanka ku mari doonaan.</p>
      <p>Socdaalkii qaybtii hore waxay u dhamaatay markii ay soo gaadheen
        magaalada la odhan jiray Siyeen (oo imika loo yaqaanno Aswaan). Ilaa
        meeshan socodka biyuhu aad bay u degganaayeen, doonniduna si fiican ayey
        u mari karaysay. Wixii halkaa ka roganse dhulka ayaa kor u kaca oo
        socodka biyaha ayaa noqonayey mid halis ku ah doonni-ku-marka. Waxaa
        kale oo jirtay in dadka ay markaa ka dib sii dhexmari doonaan ay
        ahaayeen kuwa laaya socotada.</p>
      <p>Waxaas oo halis ah iyaga oo bogga ku haya ayey Siyeen yimaaddeen.
        Waxanay joogeen seddex maalmood. Waxay iyagu iska jeclaayeen in ay
        maalintaaba hore u ambabaxaan. Waayo in kasta oo xukunka Masar beryahaas
        dhaafsanaa meeshan, haddana waxay Siyeen ahayd magaaladada ugu danbaysa
        ee askartu ku baadho socotada. Hasa yeeshee waxa ku kallifay in ay sii
        joogaan iyada oo caado ahayd in la nasiyo ragga doonnida ka shaqaynaya
        dhawr cisho si ay ugu tabaabushaystaan webi-marka dhibta leh ee ka
        horreeya. Waxaaba kale oo jirtay in ay noqotay in ay habboon tahay in
        aanay iska dhigin kuwo degdegsan oo baxsad ah.</p>
      <p>Intii aanay Siyeenba hagaag uga ambabixin ayuu webigu kor u kacay oo
        doonnidii xawaarihii biyaha ee ka hor imanayey la cifdhabatay.
        Naakhuudihii ayaa qoladeeni rakaabka ahayd u sheegay in ay hadday
        doonaan iska ag socon karaan doonnida webiga daantiisa, gaabinta ay
        doonnidu gaabinayso awgeed.</p>
      <p>Markaasay afartii dhallinyarada ahaa ay ag lugeeyeen. Mar marka ay
        dabayshu yaraato ee shiraaca doonnidu isku dhacana xadhgo ayey ku
        jiidayeen si aan daadku dib ugu celin.</p>
      <p>Bil hadday socodkaa webi marka ah ee gurguuradka ah ku jireen ayaa
        waxay yimaadeen Semneh oo ahayd magaalada ay ku ballameen naakhuudka
        doonnida in uu gaadhsiiyo. Magaaladaa ayuu xukunka boqorka Masar ku
        joogay. Halkaa marka la joogo webigu bari ayuu u gudbaa ilaa boqol iyo
        labaatan mayl; dabadeedna koonfur ayuu u leexdaa; ka dibna galbeed –
        ilaa uu haddana marka uu magaalada Merow la odhan jiray (magaalada
        Khartuum ee maanta) marayo uu koonfur u baxo.</p>
      <p>Ganacsatadu yaalaa halkii ay wareeggaa dheer ee webiga ay soo mari
        lahaayeen ayey socdaal dhulka ku gudbi jireen ilaa ay Merow gaadhaan.
        Inta aanay Semneh ka ambabixin horta waxay isku urursan jireen koox
        dhowr ah oo hubna sidata.</p>
      <p>Sidaa waxa lagama maarmaan ka dhigtay lamadegaanka Semneh iyo Meraw u
        dhexeeya ayaa meel aan Masar iyo Meraw midna laga xukumin oo halis ah
        yaalaana ay dhici jirtay in budhcaddu weerarto ganacsatada, waxa ay
        sitaan ka dhacaan.</p>
      <p>Ganacsatadii Semneh joogtay ayuu ka ogaaday Jetro in jidka ugu
        sahlani uguna dhaw ee ay Badda Cas ku gaadhayaan yahay ka webiga ee u
        dhexeeya Semneh iyo Al-Makhriifa (oo imika Barbar loo yaqaano). waxay
        deeto gadeen waxa ala wixii ay alaabo ay ganacsiga ugu soo talogaleen,
        in yar oo ay kooxda ilaalada ay ku kaxaysan doonaan ugu talo galeen
        mooyaane waxa loo sheegay in uu jidkaasi halis badan yahay sidaas awgeed
        waxay la noqotay in webiga iska maraan ilaa ay Al-Makhriifa gaadhayaan,
        ka dibna ay socdaalka dhulka gali doonaan. Waxa kale oo habboonaatay in
        ay sugaan ilaa lix bilood. Marki ay dhamaadeenna koox doonyo ah oo
        baxaysay ayey raaceen.</p>
      <p>Dhibaatooyinkii socdaalkaa ay kala kulmeen waxay ahaayeen kuwo aan la
        koobi karayn, Qiyaastii ilaa lixdan mayl haddii ay socdeen ayaa waxay
        soo gaadheen meel webigu aad u dhuuban yahay oo labaadiisa daan buuro
        yihiin, biyahana la moodo in ay meel sare ka soo dhacayaan. Doonyihii
        ayey joojiyeen, oo intay daantii webiga u baxeen ayey raggii oo dhami
        isugu tageen oo kolba mid xadhgo dhaadheer ku jiideen ay wada dhaafiyeen
        meeshii halista ahayd. Habeennimadii ayey rakaabkii oo dhami degeen
        webigii daantiisii. Shixnaddii ay doonyuhu sideenna way soo dejiyeen oo
        waxay ka dhigteen derbi ay ku gabbaadaan. Sidaa si le’eg ayey habeen
        walba markay doonyaha joojiyaan u degayeen meel webiga daantiisa ka
        mida. Markay seexdaanna waxay buurta dusheeda dhigayeen ilaalo uga digta
        cadawga.</p>
      <h2 id="qeybta-25aad">Qeybta 25aad</h2>
      <p>Habeen habeennada ka mid ah ayaa waxa kaltanka ilaallada lahaa
        Jebron, Amuba iyo Jetro. Iyaga oo taagii dusha kaga jooga oo sheeko
        iskula maqan ayuu Jetro mar kali ah qayliyey, “Wallaahi wax baa buurtaa
        innagu beegan ka dul dhaqaaqaya dhawr jeer oo hore ayaa maqlay shalaw
        soo dhacaaya. Waxaan hubaase hadda madmadaw soconaya ayaan arkaa
        markaa.” Dabadeed intuu raggii kale oo dhan u qayliyey ayuu yidhi,
        “Hubka qaata. Waa la inna soo galay.” Markiiba gig baa la soo yidhi:
        isla mar ahaantaa ayuu Jetro maqlay sanqadh yar oo agtii qarjaf ka
        tidhi, dhulk uu yar haab haabtay waaba leeb agtiisa ku dhacay, kuye,
        “Waar col baa innagu soo maqan! Dabka damiya oo derbiga ku soo
        gabbada.”</p>
      <p>Intii uu hadlayey baa qaylo buurihii gees ka gees isqabsatay oo
        fallaadhu sida dhibica ugu soo dhacday kooxdii yarayd ee socotada ahayd.
        Markiiba dhawr nin baa laga dhaawacay; hasa yeeshee amarkii Jetro bay
        oofiyeen oo markiiba dabki bay wada bakhtiiyeen. “Ku gabbada derbiga,”
        ayuu Jetro amar ku bixiyey. “Ilaa aad si fiican u arkaysaan; deeto
        warmaha la diyaar noqda marka ay inna soo weeraraan.”</p>
      <p>Raggii socotada ahaa markii ay arkeen degganaantii iyo fikrad
        toosnidii Jetro ayaa waxay garteen in uu yahay nin waaya arag ah oo soo
        arki jiray meel lagu dirirayo; sidaa awgeed amarkiisii ayey markiiba
        fuliyeen. Wax yar ka dib ayaa durba waxaa soo muuqday wax madaw oo col
        aan yarayn qiyaastii ah.</p>
      <p>Socotadii Masaarida ahayd iyagu way sugeen ilaa cadawgii soo
        dhawaanayey, Intaanay ilbidhiqsiba dhammaan baa fallaadho oodda lagaga
        soo qaaday, iyana dhibic fallaadh ah ayey ugu jawaabeen; gigtii labaadna
        gacantaaba la iskula tegay oo warmo, seefo iyo gudmo ayaa isku nacay.
        Xuftay budhcadu derbiga ku soo fuulaan baa tu la mida dib loogu rogay
        ama dhegta dhiigga loogu daraa. Dirir qadhaadh oo muddo gaaban
        soconaysay ka dib baanu weerarkii dhakhsihii uu ku billowday ku la mid
        ah ku dhamaaday. “Ilama aha in ay soo noqonayaan,” ayuu yidhi Jetro,
        “waayo, waxay arkeen in aynnu xoog leenahay aadna isu diyaarinnay.
        Laakiinse mar haddii aynaan aqoon caadooyinkooda waxa habboon in aynnu
        foojignaano.”</p>
      <p>Cabbaar markii ay dhawreen ee waxba sanqadhi waayeen ayey dababkii
        dib u shiteen, oo raggii dhaawaca ahaa baxnaano lagula kacay. Lix iyo
        toban baa laga dilay; kontonna waa laga dhaawacay. Budhcaddii iyaga
        soddon iyo toddoba ayaa derbiga sokodiisii mayd ahaan ugu dhacay; hasa
        yeeshee intii xagga shishe ku dhimatay tiradooda lama aqoon waayo
        budhcaddu maydkii iyo dhaawiciiba dib u jabki bay sii qaateen. Mar alla
        markii dagaalkii istaagay, ayuu Jebron ku cararay xaggii doonyaha si uu
        gabdhihii laabta ugu qaboojiyo, uguna soo sheego in intoodii yarayd wada
        nabadqabaan.</p>
      <p>Maalintii danbe ayey socdaalkoodii halkii ka wateen iyaga oon wax
        qulqulad ah oo danbe la kulmin. Waxay socdaanbaba waxay yimaaddeen
        Al-Makriifa. Halkaasoo ahayd meesha ay socdaalka lugta ah ka billaabeen
        ilaa ay ka gaadhayaan xeebta Badda Cas. Jetro ayaa naakhuudihii doonnida
        iyo ciidankiisii kiradii doonnida siiyey; waxayna markaa ka dib
        billaabeen qabanqaabadli safarkooda qaybtii labaad. Waxay warkii ku
        heleen in jidka ay sii marayaan ceelal jiraan meelaha lagu nasto.
        Qabiilooyinka deggan lamadegaanka ay sii marayaanna yihiin kuwo cawaam
        ah oo halis geliya socotada; waxana caado u ahayd ganacsatada
        degmooyinkaa ka gudbaysa in ay cashuur lacag ama bucshirad ah bixiyaan
        si ay dadka dhulka deggani ugu oggolaadaan in ay dhexmaraan
        dhulkooda.</p>
      <p>Laba nin ayaa xukumi jirtay dadka deggan dhulkaa lamadegaanka ah. Kii
        qaybtiisu sokaysay ayuu Jetro deeto farriin u diray u ku waydiisanayo in
        ay dhulkisaa dhexmari karaan waxanu siday caadadu ahayd ugu sii dhiibay
        ninkii farriinta qaadayey qaddarkii cashuurta ahaa. Waxanay sugeen ilaa
        jawaabtu soo noqonaysay. Toddoba maalmood ka dib ayey afar nin oo reer
        miyigii lamadegaanka ihi yimaaddeen gurigii Jetro iyo saaxiibbadii ku
        soo degeen; waxanay sheegeen in ay u yimaadeen si ay gadhwad ugu noqdaan
        socotada ilaa ay ka baxayaan dhulkooda. Waxay deeto diyaarsadeen laba
        iyo toban nin oo u qaadda alaabta. Isla mar ahaantaa waxay Jetro la
        noqotay in aan socdaalkan oo kale haweenku marin. Sidaa darteed Maysa
        iyo Ruut ayuu dhar inamood u xidhay waayo waxa taa sii dheeraa isaga oo
        ka cabsi qabay marka ay magaalada xeebta ee Masar laga xukumo tagaan in
        dadku shakiyaan oo deeto slrtoodii baxsiga la ogaado.</p>
      <p>Subaxnimo hore ayey dabadeed waddada cagta saareen. Labadii gabdhood
        ugu horaystii aad bay u jeclaysteen socodkii lugta, hasa yeeshee intaan
        maalintiiba dhammaan ayey daal daan rogi waayeen. Qorraxdii baa aad ugu
        kululaatay. Dhulkiina wuxuu isku rogay xaaluf aan geed madaw lagu ogayn.
        Inkasta oo aanay wax harraad an mudan sababta oo ah waxay siteen khudrad
        iyo biyo, haddana gabdhihii lugayskii ayaa ku noqday cadaabtii oo ifka
        loogu soo saaray. “Miyeynaan wax yarna nasan karayn?” ayey Maysa la
        warraaqday iyada oo daal iyo luga-xanuun la ilmaynaysa. Jetro ayaa
        madaxa lulay oo ugu jawaabay, “Waa in aynnu ugu yaraan laba saacadood oo
        kale soconaa ilaa inta aynnu gaadhayno ceelasha innoogu soo horreeya.
        Maalinta innoogu horraysa waxan ugu talogalay ilaa lix saacadood.”</p>
      <p>Maysa waxay damacday in ay sheegto in aanay intaa ka badan socon
        karayn, hasa yeeshee Ruut baa dhegta ugu qabatay oo ku tidhi, “Waa in
        aynnu calool adaygnaa, Maysa. Ogow hadda waa tii aynnu ugu ballan
        qaadnay in haddii ay inna kaxeeyaan in aynnu dhib iyo halis kasta beerka
        u dhigi doonno.”</p>
      <p>Ereyadaa Ruut ayaa Maysa dhiirranaan u kordhiyey oo aamusnaan ayey
        tallaabada hoosta ka giijisay ilaa ay ceelashii ka gaadhayeen.
        “Allaylehe si geesinnimo ah ayaad jid markii uga soo baxday,” ayuu Jetro
        ku dhiirri geliyey Maysa markii ay degeen, “socdaalka berri aad buu uga
        gaabnaan doonaa.”</p>
      <p>Jetro wuxuu ogaaday in gabdhuhu socodkii maalintii aad ugu daaleen oo
        ay lagama maarmaan tahay in ay maalinnimada danbe nastaan. Wuxuu deeto
        raggii u sheegay in labadiisa wiil (waa gabdhihii) aanay socdaalka
        caynkan oo kale ah u baran, sidaa darteed loo baahan yahay in ay
        nastaan. Afartii nin ee gadhwadaha u ahaa ayuu iyagana ogasiiyey sidaa,
        ka dib markuu ugu ballan qaaday in uu mid walba hadyad siin doono marka
        uu socdaalku dhammaado.</p>
      <p>Nasashadii maalintaa ayaa gabdhihii si weyn wax ugu tartay. Cagihii
        dildilaacay ayey marooyin ku duubeen, taasoo uga fiicnaatay kabihii.
        Maalintii danbe ayaa waxay socotadii ku soo dhaceen doox buuro hareeraha
        ka xigaan. Waxay dooxi socdaanba meeliba meesha ka danbaysa ayey buuruhu
        dooxa labadiisa qar ku soo dhawaanayeen ilaa laba derbi oo dhaadheer ay
        noqdeen. “Socdaalkeenna intii ba’nayd hadaa waynu soo dhaafnay,” ayuu
        Jetro ku yidhi gabdhihii markay yimaaddeen meeshii labaad ee ay ku
        nasanayeen, “Waxaan filayaa in inta danbe maalinba maalinta ku xigta ay
        ka sii fududaan doonto. Aad baad uga fiicnaydeen sidii aan filayey,
        waxaan rajo wacanna ka qabaa in uu nabadgelyo ku dhammaan doono
        safarkeennu.</p>
      <h2 id="qeybta-26aad">Qeybta 26aad</h2>
      <p>Maalintii toddobaad markay cabbaar socdeen, iyaga oo meel kayn yacay
        ah maraya, ayaa waxay maqleen sanqadh iyo qarjaf la moodo in geedo la
        jajabinayo. Wax yar ka dibna waxa meeshii ka soo baxay dhawr bahal oo
        waaweyn madaxyadoodii. In kasta oo aan Jetro iyo saaxiibadii weligood
        arag maroodi nool haddana way garteen waayo waxay ku arkeen sawirada
        laga dul qoray dhagaxaanta taalla kaniisadaha. “Ma laga yaabaa in ay
        inna soo weeraraaan?” ayuu Jetro weydiiyey raggii gadhwadka ahaa. “Sida
        badan dadka waxba ma yeelaan,” ayuu raggii midkood ugu jawaabay,
        “waxase. kollay iska habboon in aynnu marinkooda uga baydho.”</p>
      <p>Jetro ayaa dabadeed amray in alaabta badideeda la iska dhigo oo lagu
        dhuuntay jeexjeexyada dooxa dhiniciisa. Markay qolodeennii dhufays
        qarsoon galeen ayaa maroodiyaashiina bacaadkii dooxa u soo dhaceen.
        Kooxdii yarayd shibta ayey galeen oo way sugeen. Wax yar ka dibna waxay
        maqleen jugtii cagta maroodiga. Jetro baa is hayn kari waayey oo madaxa
        kor u qaaday. Wuxuu arkay maroodiyaashii oo fiirfiirinaya alaabtii ay
        meesha kaga yimaadeen. “Wallee waxaynu sidanay oo dhan waxay ila tahay
        in ay cunayaan,” ayuu yidhi. Cabbaar hadday halkii ku sii dhuunteen ayaa
        waxay maqleen jibaax iyo qarqarjaf iyo geedo jajabaya. Jetro baa haddana
        madaxa kor u qaaday, kuye, “Alxamdulillaah! Ilaahay wuu inaga kexeeyey.”
        Maroodiyaashiina iyaga oo cagta marinaya dhirtii sidii oo ay tahay caws
        ayey buurtii dib uga baxeen. Hadday Jetro iyo saaxiibadeena ku soo
        yaaceen xamaantoodii, yaab bay afka la kala qaadeen markay bacaadkii u
        soo baxeen.</p>
      <p>Wax alla wixii ay siteen oo waxay arkeen gobolba meel lagu laalay.
        Taanbuugyadii yar yaraa ee duubnaa iyo dharkii oo waxay arkeen iniba
        laan ka lulato sidii waxay maroodiyaashii cadhadu ku fidheen. Taa waxa
        kaga sii darraa waxa alla wixii cunta ahaa midh lagagama tegin.
        Sibraaradii caanaha iyo biyaha ahaa iyaga badhtanka ayuun baa laga wada
        qarxiyey. Halkii bay wixii cagtii maroodiga ka hadhay isku urursadeen oo
        socodkoodii ka wateen.</p>
      <p>Seddex maalmood ka dib ayey yimaaddeen tuulo yar oo ahayd halka kala
        badha labada nin dhulka ay xukumaan. Afartii nin ee gadhwadka u ahaydna
        halkaasay kaga tageen oo ay kuwo kale ka kaxaysteen ka dib markii ay
        rukhsaddii loo baahnaa ka heleen ninka dhulka xukumayey. Maalin dabadeed
        markii ay nasteen wixii ay sahay u baahnaayeenna gateen ayey misoole
        dawgo cagta saareen.</p>
      <p>Laba toddobaad markii ay socdeen ayey taaggii ugu danbeeyey dusha uga
        soo baxeen bannaan weynihii ishoodu qabatayna waxa ka soo gadaal baxay
        baddii oo ifka qorraxda la walac dhabanaysa. Laba maalmood oo kale oo
        cadceed kulul iyo siigo jay naar ah daadinaysa ayey ku qaadatay intii ay
        bankii badda ka sokeeyey dhaafayeen; waxanay soo gaadheen magaalo Masar
        laga xukumi jiray oo badda ku taallay. Mar alla markii ay magaaladii soo
        galeen baa askari Masri ihi kaxeeyey Jetro oo u geeyey sarkaalkii
        Masriga ahaa ee magaalada xukumayey. Jetro waxa raacay Jebron, Amuba
        waxay kaga tageen si uu u sii qalqaaliyo meel ay ku degaan inta ay
        magaalada joogaan ee ay markab sugayaan. Wax xiisa ahba may galin
        sarkaalkii Masriga ahaa arrintii Jetro iyo saaxiibbadii. Iyaga uun buu
        dib uga waraystay jiid ay soo mareen sida xaalkeedu yahay. “Kooxo
        ganacsata ah ayaa jooga badda xeeligeeda kale; waxanay rabeen in ay
        buuraha ka gudbaan ilaa Semneh,” ayuu yidhi sarkaalkii, “waxanse ku
        amray in ay sugaan inta aan war ka helayo dawgu sida uu yahay. Waayo
        canaan baa iga soo gaadhaysa haddii ay wax dhib ihi ku yimaaddo
        socotada.”</p>
      <p>Toddoba maalmood markii ay nasteen ayuu Jetro soo qalqaaliyey markab
        ay raacaan ilaa magaalada la odhan jiray Arsindo (hadda loo yaqaanno
        Suways).</p>
      <p>Socdaalkli badmarka ahaa wuxuu noqday mid dheer oo dhib iyo shiddo
        badan. Dabaysha oo yar awgeed ayaa markabkii noqday sidii oo uu meel ku
        engegay. Kulaylna hadalkiiba daa; wax alla wixii ay berriga ku soo
        mareen waxa uu ahaa caano iyo biyo marka loo eego kan badda. Dhawr
        magaalo oo xeebta bari ku yaallay ayey ku yar hakadeen. Magaalooyinkaa
        oo uu naakhuuduhu ku iibinayey alaabo Masar lagu sameeyey; kana
        iibsanayey kuwa uu xaggiis u iib geeyo.</p>
      <p>Intii aanay soo ambabixin ayuu Jetro u soo sheegay saaxiibbadii in
        iyagu markabka kaga hadhi doonaan Elana (oo ahayd magaalo ku taallay
        meesha hadda loo yaqaan Khoriga Caqaba) oo aanay u raaci doonin Arsinoo
        siduu kula soo heshiiyey naakhuudaha. Waayo sidaasi waxay u
        suuragalinaysay in aanay ka gudbin waqooyiga bari ee Masar. Halkaasoo
        laga yaabo in askarta Masar ka raadinayaan iyaga. Hase yeeshee
        khiddadooda uma ay sheegin naakhuudaha.</p>
      <p>Hadduu markabkii Caqaba foodda saaray ayey inantii Maysa iska dhigtay
        sidii wax buka in kasta kulkii iyo dhibkii badda ka soo qabsaday aanay
        bukaan run ah ba dhaamin.</p>
      <p>Iyaga oo intoodii kalena aad iskugu hawlaya bukaankeedaa iskayeelka
        ah ayuu markabkii soo galay magaaladii Elana. Jetro baa deeto qaaday oo
        geeyey guri magaalada ku yaallay.<br />
        Magaalada Masaari badani may joogin. In yar oo askar ah iyo sarkaal ka
        sakow. Kuwaasoo socotadii aad u xiiso galisay waayo waxay arkeen in ay
        ganacsato yihiin oo ay kollay waxuun ka dheefi doonaan. Magaalada marka
        laga baxo dhulku wuxuu ahaa lamadegaan aan qiimo lahayn darteed
        magaalada ayuun bay Masar xukumi jirtay maxaa yeelay dhulka intiisa kale
        isku hawlid xukun uma qalmayn.</p>
      <p>Laba maalmood kolkay magaaladii joogeen ayuu Jetro ku noqday
        markabkii; waxaanu u sheegay naakhuudihii in wiilkiisii yaraa aad u
        buko, sidaa darteed in aanay socdaalkoodii halkii ka sii wadi karayn oo
        ay markabkiisa ka hadhayaan. Waxa kale oo uu sheegay naakhuudihii in,
        maadaama ay muddo dheer sugi doonaan, ilaa inta uu markab kale imaanayo,
        uu jecel yahay in uu ka qaato bucsharad uu kula ganacsado dadka dhulka
        deggan. Taa danbe naakhuudihii. markiiba wuu oggolaaday; waxaanu
        alaabtii kaga iibiyey qiimo jaban markuu ogaaday in Jetro nooligii intii
        u hadhay aanu waxba ka weydiinayn, maxaa yeelay markabka waxay Jetro iyo
        saaxiibadii u soo kiraysteen ilaa Arsinoo. Halkii buu deeto Jetro kaga
        iibsaday naakhuudihii dhar iyo alaabo Masar lagu sameeyey. Wuxuu isla
        mar ahaantaa ka iibsaday hub wixii ay u baahnaayeen.</p>
      <h2 id="qeybta-27aad">Qeybta 27aad</h2>
      <p>Markuu markabkii ka shiraaqday magaaladii ayuu Jetro u tegay
        sarkaalkii Masriga ahaa; waxanu siiyey haddiyad habboon. Ka dib markii
        uu la sheekaystay cabbaar, wuxuu arkay in uu yahay nin aan waxba ka
        shakisnayn oo isla mar ahaantaa kala talin kara socdaalkooda ay kaga
        gudbayaan lamadegaanka bari. “Way ii suurtagali weydey in aan la sii
        socdo markabkii,” ayuu yidhi Jetro. “Waayo wiilkayga yar ayaa aad u
        xanuunsanaya. Inta markabka kale imaanayana muddo dheer ayey
        qaadanaysaa, markaa waxay ila noqotay in aan Mo’aab u gaaro si aan uga
        soo iibiyo bucsharaddan aan sito.”</p>
      <p>“Si dhib yar ayey kuugu suurtoobaysaa in aad gaadho Mo’aab,” ayuu
        yidhi sarkaalkii Masriga ahaa, “dhulka ganacsatada aad baa looga soo
        dhaweeyaa. Hase yeeshee jidka aad sii maraysaan ayaa halis miidhan ah.
        Waxad sii maraysaan dhul aan cidina xukumin. Budhcadda lamadegaanka
        wareegaysaana cidday la kulmaanba way weeraraan. Kaaga darane, hadday
        alaabta ay kaa dhacaan uun kaaga tegayaan waxba may ahaateen ee waxaa
        suurtowda in ama ay qudhaba kaa jaraan ama ay addoon kaa dhigtaan oo ay
        ku wataan. Kolse haddii aad Mo’aab gasho dhulku waa nabad. Waxaase
        fiican in aad geesta galbeed ka martaan harta milixda ah ee uu webiga
        Urdun ku soo shubo.”</p>
      <p>“Oo sidee uu yahay jidka harta milixda iyo Mo’aab u dhexeeyaa,” ayuu
        yidhi Jetro.</p>
      <p>“Wallaahi, sidaa uma sii adka in kasta oo loo baahan yahay in aad
        biyo idinku filan sii qaadataan, waayo, ceelashu way kala fogyihiin inta
        badanna waabay qalalan yihiin. Waxayse ila tahay in aad wiilka kaa buka
        isaga tagto waayo waxaan ka cabsi qabaa in uu kuu jid mari kari waayo,”
        ayuu ku jawaabay Masrigii.</p>
      <p>“Maya durba wuu soo yar ladnaanayaa kollayba dhib kastuu qabo in aan
        kaxeeyo waxay ku dhaantaa ma jirto.” ayuu yidhi Jetro. “Haddii aannu
        harta milixda iyo webiga Urdun galbeed ka marno wax badaniba nooma
        hadhin ilaa inta aannu ka gaadhayno magaalada badda weyn ee waqooyi ku
        taaL Halkaana markab ayaannu ka raaci doonnaa ilaa Belisiyam (magaalo
        bariga xeebta waqooyi ee Masar ku taallay) oo aannu ku tegi doonna
        dhulkeennii; kana dhakhso badan haddii aannu halkan ku sugi lahayn
        (ogow: Jetro wuxuu sarkaalka Masriga ah ugu sheekaynayaa sidii oo ay u
        socdaan Masar).</p>
      <p>“Haa waa sidaa,” ayuu yidhi sarkaalkii, “Halistu waxay badan tahay
        qaybta hore ee socdaalka. Ganacsata dawgaa martaa inta badan waay isku
        kaxaystaan gaashaanbuur xoog leh si ay iskaga kaalmaystaan budhcadda,
        sidaa darteed waxaa habboon in aad safar badan oo baxaya sugtaan.
        Toddobaadkii dhawayd mid baa baxay, waxaana laga yaabaa inay ilaa lix
        bilood qaadato inta mid kale diyaar noqonayo.”</p>
      <p>“Oo maxaa gaadiid ah ee aannu raran karnaa?” ayuu Jetro weydiiyey
        Masrigii.</p>
      <p>“Halkani waa dhul lamadegaan ah, markaa awrta ayaa ugu fiican wax la
        rarto. Imika waxaan u malaynayaa in uu magaalada joogo nin lix ilaa
        toddoba awr haysta. Waxaan maqlay wuxuu la socday safar beri dhexdaasa
        yimid; hase yeeshee wuu bukooday oo wuu raaci kari waayey markii uu
        safarkii noqonayey. Waxay ila tahay in uu aad u jeclaan doono in aad
        israacdaan. Bal askari baan ku raacin doonaa gurigiisa ku soo tusa,”
        ayuu ku jawaabay sarkaalki.</p>
      <p>Markii ninkii safarka ahaa loo geeyey ayaa wuxuu Jetro ogaaday in
        ninku aad u doonayey dad uu sii weheshado ilaa dhulkiisii oo la odhan
        jiray Meediya, (imikana loo yaqaanno waqooyiga Iiraan) una dhowaa dalka
        ay Jetro iyo saaxiibaddii u socdeen. Wuxuuse shuruud kaga dhigay Jetro
        in haddii ay doonayaan inuu raaco ay kiraystaan toban nin oo hub sita oo
        sii ilaalisa ilaa inta ay Mo’aab gaadhayaan. Sidii buu Jetrona
        oggolaaday. Wuxuu dabadeed u soo kacay gurigii ay saaxiibbadii ku
        sugayeen; waxanu uga warramay siday ninka awrta haysta ku soo
        heshiiyeen.</p>
      <p>“Waxaan inoo soo qalqaaliyey socdaalkeenna ilaa Balmira,” ayuu yidhi
        Jetro, “inta dambana hadhaw baynu ka tashan doonnaa. Ninku wuxuu iga
        codsaday in aan kiraysanno toban nin waxase aynnu kaxaysan doonaa ilaa
        labaatan. Maxaa yeelay mar hadday kan innagu soo food lihi yahay
        socdaalkeenna kii ugu halista badnaa, waa in aynnu aad uga
        tabaabulshaysanaa. Xagga kharashka, dahabkii Ameres inna soo siiyey
        ayaan weli hayaa. Bucsharaddii aan ka soo iibiyey Semnehne macaash badan
        baynu ka hellay. Kollayba lacagta socdaalkan nabadgalyadeenna ku baxdaa
        waa mid meel u qalanta ku baxday. Waxaan u sheegay ninka awrta leh in
        aynnu diyaar ku noqon karno ilaa toddoba cisho waayo waxaa habboon in
        aan marnaba loo qaadan in degdegsiiye inna haysto. Adiguna, Maysa waa in
        aadan xanuunkaagii been been ahaa dhakhso uga bogsan.”<br />
        Toddobadii cisho markay dhammaadeen ayuu Jetro isku aoo ururiyey
        labaatan nin oo fardahoodii wata. Heshiiskiina wuxuu u dhacay in lacagta
        kiradooda ah loo dhiibo sarkaalka Masriga ah. Taasoo marka ay soo
        noqdaan la siin doono ka dib marka ay warqad uu Jetro soo saxiixay ay
        ula yimaadaan. Warqaddaas oo caddaynaysa in ay waajibkoodii soo
        guteen.</p>
      <p>Gorfagorfayntii tabaabulshaha ayuu ka ogaaday ninkii awrta lahaa in
        ay Jetro iyo saaxiibbadii doonayaan in ay bari ka maraan harta Milixda;
        waxanu sheegay in sidaasi fikrad aan toosnayn tahay, “Waxa habboon,” buu
        yidhi, “in wolow kollay bari la marayo, haddana la raaco dawga mara
        Betra ilaa Hesbo oo Mo’aab ku taalla. Dawgaa oo ah ka yaalaa ay maraan
        safaradu. Waxaana dawga isaga ah ku yaalla tuulooyin isku dhawdhaw oo
        ceelal leh.” “Awrtaydu,” ayuu yidhi ninkii, “waxay socon karaan muddo
        badan oo aanay biyo u baahan; waxaanse u cabsi qabaa fardaha oo laga
        yaabo in ay harraadka iska xajin waayaan.”</p>
      <p>Jetro taladii ninka awrta leh ayuu raacay; isla mar ahaanta wuxuu ku
        farxay markuu maqlay in aan socdaalku siduu moodayey u dhib badnaan
        doonin. Wax walbana dabadeed degdeg baa loo habeeyey; waxayna kooxdii
        dawga cagta saareen markay qorraxdii fudh soo tidhi. Labadii gabdhood
        iyaga oo weli dharkii wiilasha gashan ayaa awr rakuub ah loo salaxay oo
        midba dhinac fadhiisin raaxa leh looga sameeyey. Ninkii awrta lahaana,
        awrkaa gabadha la saaray oo ahaa ka u horreeya xidhiidhka ayuu hoggaanka
        u qabtay. Jetro, Amuba iyo Jebronna iyaga oo giddi ku gaadhan fallaadho
        iyo seefo ayey saddex faras oo la yaqaan ku og kadleynayeen awrta
        gabdhaha la saaray. Labaatankii ilaallada ahaa toban hore ayey ka
        socdeen, tobanna gadaal.</p>
      <p>“Waa meelahee meelaha ugu halista badan dhulkan?” ayuu Jetro
        weydiiyey awr-wadihii.</p>
      <p>“Inta hore,” ayuu ku jawaabay, “mar haddaynu Betra gaadhnase dhulka
        intiisa kale waa nabad. Marka hore waxaa innagu soo bixi doona dhul xoog
        ah oo buuro yar yar leh waana meesha laga yaabo in aynnu dadka guuraaga
        ah ee lamadegaanka kula kulanno, waayo halkaasay maraan marka ay buurta
        Siinaay ku socdaan ama ka socdaan. Buuraha yar yar ee bidixda innaga
        qaban doona ayey ka dhigtaan dhufaysyo ay ku dhuuntaan islamar ahaanta
        ay ka ilaashadaan socotada banka maraysa.”</p>
      <p>“lmisaynu u sii socon doonaa Betra?” ayuu yidhi Jetro.</p>
      <p>“Illaa saddex cisho, awrtaase weli dedertii qabta oo waxaa dhici
        karta in ay laba maalmood oo kali ah innagu qaadato. Haddana waa in
        aynnu hadda dhakhsanno si aynnu hore ugu dhaafno dhulka halista ah.
        Markaynnu Betra gaadhno ayeynnu awrta nasin doonaan.” Qorrax aad naartii
        mooddo ayaa iska soo deldeshay cir aan midh daruur ah lagu ogayn. Holaca
        kulka ee ka soo kacaya buuraha iyo burcooyinka waxabay la noqotay
        qoladeennii sidii waxay meel dab laga shiday dhexmarayaan. Hase yeeshee
        umay jixinjixin ee laba jeer oo kali ah ayey maalintii u joogsadeen
        nasasho iyo cunto. Hadday cadceeddii casar gaaban isku shubtayna, waxay
        qalqaalsadeen halkay habeenkaa baryi lahaayeen. Dhawr qarbad oo waaweyn
        oo ay biyo ku siteen ayey fardihii ka waraabiyeen, Deeto intay awrtii
        weegaar u tu’iyeen; ayey iyaga iyo raradoodii xero ka sameeyeen;
        badhtankeediina waxay ka dhiseen taanbuugii gabdhaha. Dushana waxa isaga
        soo xeeray raggii ilaallada ahaa, oo intay warmihii dhulka ku
        qotomiyeen, fardihii ku xidhay.</p>
      <p>Markii ay casheeyeenba way kala daateen waayo daal buu qof waliba la
        il darraa. Afar nin bayse ilaallo ahaan ku amreen in ay soo jeedaan.
        Jetro, Amuba iyo Jebronna waxay ku tashadeen in aanay ragga isku hallayn
        ee midkoodba mar soo jeedo habeenka; walow nimanka la socdaa ay u
        sheegeen in haddii xataa la soo weeraro in aan subaxda ka hor aan weerar
        dhacayn. “Lagama yaabo in ay qaflad innagu qaban karaan,” ayuu yidhi
        ninkii awr-wadaha ahaa, “maxaa yeelay kollay waxaynu maqlaynaa
        gurxankooda. Haddii ay inna soo weeraraanna waxa laga yaabaa in ay
        noqoto waa ku dhawaadka.” Sidaa darteed Jetro soo jeedka hore wuxuu
        siiyey Jebron ka labaadna Amuba. Waa ku dhowaadka iyo inta ka horraysana
        isaga ayaa isku beegay.</p>
      <h2 id="qeybta-28aad">Qeybta 28aad</h2>
      <p>Habeenkaa nabadqab ayey ku baryeen. Kolkay cadceeddu soo bax tahay,
        fardihii ayey biyihii iyo midhihii siiyeen iyana afurkoodii ayey cuneen.
        Hadday cadceeddii qarka godka kala soo baxdayna waddada ayey cagta
        saareen. Ha yeeshee intaanay hal maylba malaha socon ayaa buuro yar yar
        oo geestooda bidix gudboonaa waxa madaxdooda kaga soo baxay goosan rag
        ah oo ku soo maqan. Waxay ahaayeen ilaa boqol nin oo labaatan ka mid ihi
        fardo fuushan tahay inta kalena daba guclaynayso. Socotadii markiiba way
        istaageen. Jetro iyo laba nin oo kale ayaa deeto intay maro yar oo cad
        qori sudheen, taasoo ah amaraad nabadgalyo, ayey xaggoodii u dhaqaaqeen.
        Qoladii kalena laba nin ayaa soo dhaqaaqday. Cabbaar markii la is
        hortaagnaa dabadeed, ayuu Jetro ku soo noqday saaxiibbadii.</p>
      <p>“Maxay leeyihiin?” ayuu markiiba Amuba degdeg u weydiiyay, kuye,
        «kooga madaxda ah ayaa wuxuu leeyahay waxa khasab ahayd in aynnu cashuur
        bixinno uu innoogu oggolaado in aynnu ku dhexmari karno dhulkiisa. Waxan
        u sheegay inayan raali ka ahayn in aynnu bixinno; nasiib darrose aynaan
        kaba war hayn. Deeto waxan u sheegay in aan hadda siinayo dhawr xidhmo
        oo dharka Masar ah, wuuse igu diiday. Waxaanu si badheedh ah u yidhi in
        uu doonayo in uu wax alla wax aynnu sidanno uu qaato xataa gaadiidkan
        dhahoo. Markaa waxaan idhi saaxiibbaday ayaan kala soo tashanayaa.
        Haddii aan sidaa ku heshiinnana marada cad ayaan kor u sii
        haynayaa.”</p>
      <p>“Hadday arrini halkaaba taagan tahay deji marada,” ayuu yidhi Amuba,
        “maxaa yeelay hantideenna oo la qaataa geerida kama dhacdo. Waxaana
        innoo khayr roon innaga oo ku dhimanaa. Haddaad si kale u eegtaan,
        nimanka waabaynnu u jilib dhigi karnaa; sababta oo ah waxaynu nahay
        seddex iyo labaatan nin oo hub haysta, waanaynnu jiidhi karnaa.”<br />
        “Haa, waa runtaa. Waxanse ka cabsi qabaa in badhkood alaabta innaga
        boobaan inta aynnu qaar la dagaalamaynno,” ayuu yidhi Jetro, “Markaa
        waxay ila tahay in aynnu horta meel isugu ururrinno. Adiga iyo Jebron,
        iyo lix ragga ka mid ihina ilaaliyaan iyaga iyo gabdhaha. Intayada kale
        haddii aannu fardoolaydooda khaarijinno, waxan filayaa in kuwa lugta ku
        socdaa cagta wax ka dayi doonaan. Sidaas baa ugu habboon. Waxaan filayaa
        aniga iyo Jebronna in aannu boqol tallaabo ka badan wax kaga dili
        karaynno fallaadhaha.” Jetro ayaa dabadeed lix nin oo falaadha si fiican
        u taqaan ka soocay raggii; waxannu ku amray inay wax ka dhiciyaan labada
        inan. Gabdhihii iyaga waxa la fadhiisiyey awrtii oo weeqaar loo tu’iyey
        dhexdooda, raraddii iyo bucsharadiina waa lagu soo wareejiyey, fardihii
        intii hadhaysayna intay shakaaleen ayey awrta agtoodii fadhiisiyeen.</p>
      <p>Jebron, Amuba iyo lixdii ninna weegaarka duleedkiisa ayey jilibka
        aasteen. Intaasi hadday dhammaatay ayuu Jetro calankii caddaa tuuray.
        Deeto isaga iyo afar iyo tobankii nin ee kale ayaa dhagac ku siiyey
        budhcaddii.</p>
      <p>Fardoolaydii budhcaduna hore ayey u kaceen. Jetro iyo kooxdiisii
        iyaga oo isku duuban oo warmihiina hortooda qumaati u dhisay ayey daf la
        yidhaahdeen safkii cadawga. Markiiba fardo iyo ragba waa la isla qalaama
        rogtay oo gigtiiba budhcaddii ayaa qaar badan dhulka la dhigay. Jetro
        baa haddana kooxdiisa isku hagaajiyey oo mar labaad rogaal ku laabay.
        Raggii budhcadda qaarkood ayaa isla qacdiiba jaanta wadhay. Jetro iyo
        colkiisii baase kala daba tegay oo madaxooga mijo ka sameeyey; qaarna
        ilaa ugu danbeystii ayey xarbiyeen, dhulkaase la wada dhigay.</p>
      <p>Intaasi hadday dhacday ayaa budhcaddii lugta ahayd soo xoontay. Jetro
        intuu isku duubtay kooxdiisii ayuu dhex jiidhay. Si dhiirran ayey
        budhcaddu u dagaalantay oo mararka qaarkood waabay isku xeereen Jetro
        iyo colkiisa, hasa yeeshee intuu faraskii dhex jiidhsiiyey ayuu bidix
        iyo midig u nacay faas weyn oo uu sitay. Raggii uu wateyna si quman ayey
        agtiisa uga dirireen oo cadawgii ayey geestoodii ka miidheen.</p>
      <p>Cabbaar haddii sidaa la iskula jiray oo gurxanka, tolaayda, iyo
        dhiigga shalaxda haya la yaabay ayaa budhcaddii jabtay oo cagaha wax ka
        dayeen ilaa buurihii ay ka soo dhaceen. Maydkii ay goobtii ka yaaceen
        wuxuu noqday labaatan lug-ku-socotadii ah iyo fardoolaydii oo dhan.</p>
      <p>Jetro hadduu wax kala gartay oo uu hareerihiisii eegay, ayaa wuxuu
        markii ugu horreysay arkay in aanu cadawgii oo dhan la dagaalamayn ee
        shaw ilaa konton ka mid ihi u soo daba waydaaratay awrtii iyo
        dhallinyaradii oo ay ku xeersanyihiin.</p>
      <p>Dhawaaq ba’an intuu ugu dhuftay kooxdiisii ayuu fay ku siiyey xaggii
        dhallinyarada. Markiiba kuwii darafta soo xigay ayuu faashka u nacay.
        Show diqir iyo tii u danbaysay ayuu kusoo gaadhay oo meeshaba. dagaal
        xun baa ka socday. Wuxuu arkay Amuba, Jebron iyo mid raggii ka mid ah oo
        geesta soke sutida u haya dhawr budhcaddii ka mid ah raggii kalena
        geesta shishe si ba’an ayna u dirirayaan. Kolkay Jetro iyo kooxdiisii
        soo kuleen goobtii baaba dagaalkii joogsaday.</p>
      <p>“Allay lehe goortaan u darrayn ayaad na soo gaadhay,” ayuu yidhi
        Amuba. “Run ahaantii kulkii dagaalka ayaa banan xaggiinnaba soo dayin.
        Oo waa sidee si xun baa laguu dhaawacaye? Gabdhihii ma nabad qabaan?”
        Maysa iyo Ruut oo markuu dagaalku joogsaday sarakacay ayaa halkan ka
        yeedhay. “Haa laakiin, alla seddexdiinaba waa la idin dhaawacay.”</p>
      <p>“Waxba haka baqina,” ayuu Jebron ku yidhi cod taag daran, “Waan yar
        dhiig baxay uun baan u malaynayaaye. Inta badan gaashaanka ayaa iga
        dhiciyey tumaatidii cadawga.”</p>
      <p>Markuu labadii fiiriyey wuxuu arkay in labaduba dhaawacan yihiin.
        Jebron isaga seef baa daanka lagu dilaaciyey dhinacana waran baa lagaga
        dhuftay. Amubana labada garab dhexdooda ayaa dhaawac weyn laga
        gaadhsiiyey. Halkii baa deeto Jetro intuu nabarradii maydhay maryo
        nadiif ah ku xidhxidhay. Dabadeed wuxuu u tagey raggii kale oo markaa
        saaxiibbadood gacanta ku hayaan. Nin ka mid ah lixdii ay awrta uga
        tageen isaga waa la dilay seddex kalana si xun ayaa loo dhaawacay.</p>
      <p>Ninkii awrta lahaa isaga waxba ma gaadhin waayo gigtii la isgalayba
        wuxuu hoosta ka galay saabaankii iyo raradii awrta. Markii nabarradii la
        wada dayey ayey sahaydii la soo baxeen oo raggii caano, biyo iyo
        cuntadii kaleba loo qaybiyey; dabadeedna halkii bay ka tukubeen. Seddex
        nin oo si xun u dhaawacnayd ayaa fardihii qaban weyday; deeto waxa la
        saaray awrtii. Waxay tukubaanba waxay yimaadeen Betra. Halkaasoo ay isku
        baxnaaniyeen toddoba maalmood.</p>
      <h2 id="qeybta-29aad">Qeybta 29aad</h2>
      <p>Intii ay ilaa Mo’aab gaadhayeen, safarkoodii wuxuu ahaa mid aan
        shiddo lahayn. Markay Mo’aab yimaadeenna raggii ilaallada ahaa ayaa
        halkaa kaga hadhay, Jetro wuxuu nimankii mid walba siiyey hadiyad fiican
        iyaga islamarahaantaa qaadanayaa lacagtii kirada markay ku noqdaan
        Elana. Markay Mo’aab ka gudbeen qoladeennii waxay foodda saareen daw
        lamadegaanka woqooyi bari badhtanka ku dhufta. Waxay sii mareen Balmira
        ilaa ay ku baxeen webiga la yidhaa Furaat ee mara dalalka hadda loo
        yaqaan Suuriya iyo Ciraaq; waxayna halkaasi qiyaastii noqonaysaa dhulkii
        beryahaa Asiiriya la isku odhan jiray. Waxay gawda hayaanba waxay ku soo
        baxeen buuraha u dhexeeya Asiiriya iyo badda Kasbiyan.</p>
      <p>Shilal dhawr ah ayaa dawga ku helay, waxayse ugu dambeystii galeen
        dhulka la odhan jiray Meediya ka dib markay qiyaastil ilaa lix bilood ka
        sokeeyeen Elana. Dadka Meediya ku dhaqnaa waxay ahaayeen dad guuraa ah
        oo xagga midabka reer Reebu ay isku dhawaayeen; nabadina ka
        dhexaysay.</p>
      <p>Jetro iyo Amuba hadda waxaa galay dareen nabadeed iyo xiise; waxayse
        ku tashadeen in ay iska hubsadaan oo ay horta inta ay ogaanayaan waxa
        dalkoodii ka dhacay labiskii ganacsatada ee ay xidhaayeen sii
        gashanaadaan. Qummaati ayey deeto woqooyi ugu baxeen oo waxay kolba si
        fiican u sii nastaanba waxay galeen tuuladii ugu horreysay ee reer
        Reebu.</p>
      <p>In badan ayey ka sii xaajoodeen waxa ay yeeli doonaan kolkay dhukooda
        galaan. Jetro isagu marka u horraysayba wuu isku sheegi lahaa dadka
        cidduu yahay; dadkuna hubaal aad bay u soo dhawayn lahaayeen, uguna
        farxi lahaayeen nasiibka uu kaga soo fakaday Masaaridii qafaashtay.
        Amubaase isbandhigga dhakhsa ihi ay ku ahayd halis weyn ilaa inta ay
        ogaanayaan cidda dhulka xukunta. Sidaa ahaan Amuba wax damac ihi kama
        hayn in uu jagadii aabbihii qabsado oo uu boqor noqdo; waxanu iskaba
        jeclaa in uu nabadgalyo iyo xasilooni iskaga noolaa dalkiisa.</p>
      <p>Warkii u horreeyey ee dhulka ku saabsanaa ee ay heleen wuxuu noqday:
        in guuto ciidankii Masar ihi magaalo weynta joogaan; dadkuna cashuur aad
        u badan siiyaan Masar sanad walba. Waxa kale oo ay ogaadeen in Amusis
        boqornimadii isa siiyey kadib markii ciidanweynihii Masar dhulka ka
        baxay. Waxanu la heshiiyey saraakiishii ciidanka Masar, sidaa darteedna
        dadkii uu aad u nacay; isna waxa alla wixii ay boqorkii dhintay qaraabo
        ahaayeen oo dhan ayuu wada laayey, si aan cid madaxnimada ugula dooddaba
        aanay meelahaa uga dhawaan.</p>
      <p>Amuba iyo Jetro dhawr goor ayey aad u falanqeeyeen waxa Amuba la
        gudboon in uu ku dhaqaaqo mar haddii ay ogaadeen in boqorka waddanku
        yahay nin aan bixinayn.<br />
        “Laakinse aniga inna damac igama hayo in aan boqor noqdo,” ayuu ku
        dooday Amuba.<br />
        “Waad u dhalatay boqornimada, Amuba,” ayuu ku dhiirriyey Jetro, “Mana
        aha wax aad adigu maanta dooranayso. Waa danta dadkeenna midda khasab ka
        dhigaysa in Amusis meesha laga tuuro adiga oo boqorkii xaqa ahaana lagu
        saaro.” Deeto intuu yara ilkacaddeeyey ayuu raaciyey, “Ilama aha adoo
        waxaas oo dhib iyo halis ah la soo maray Maysa, haddana doonayso in aad
        faraha ka qaaddo. Waxaan cindigayga gashaday, haddaan ku fiirinayey
        lixdii bilood ee ugu danbaysay in aad kollayba waxyaalo badan damacsan
        tahay.”</p>
      <p>“Waa runtaa, Jetro,” ayuu yidhi Amuba ka dib markii cabbaar aamusnaa.
        “Waana waajib i saaran in aan madaxnimada gacanta ku dhigo oo aan dalka
        iyo dadkaba ka xoreeyo. Maxayse kula tahay tallaabada ugu habboon ee
        aynnu qaadi karnaa?”</p>
      <p>“Horta waxaynnu socon doonnaa ilaa magaalo yar oo badda ku taalla.
        Halkaasaynnu guri nin ganacsada ah oo saaxiibkay ihi leeyahay gayn
        doonaa gabdhaha. Ka dib markaasaynnu, dhulka mari doonnaa waxanaynnu
        raadsan odayaasha magaalooyinka iyo tuulooyinka dalka oo dhan iyo wax
        alla wixii kale ee neceb kuwa dhulka xukuma. Kollay waxaynnu la
        kulmaynaa saaxiibadeen wixii ka nool. Lagamana yaabo in aynnu la dhib
        mudanno ururinta col innagu filan oo aynu si qaflad ah magaalada ugu
        weerarro.”</p>
      <p>Markay dalkoodii dhex qaadeen ayuu Jetro dadkii isku sheegay; ugana
        sheekeeyey siday isaga iyo Amuba uga soo baxsadeen addoonsigii Masar,
        iyo waxa ay hadda ku talo jiraan. Dadka badidiisu isaga aad bay u
        yaqaaneen oo kolkiiba way rumaysteen. Amubase way garan waayeen; waxanu
        deeto qanciyey in Amuba hadda meel kale joogo oo uu sugayo kaliya in
        dadkiisu u yeedhaan oo boqornimada siiyaan. Warkaa isaga ah dadkii meel
        kasta ha joogaane, aad bay ugu riyaaqeen.</p>
      <p>“Waxaan damacsannahay,” ayuu ku yidhi Jetro dadkii, “inaan ciidan
        xoog leh ururiyo oo aan ka tuuro Amusis meesha. Markaa waxaa innoo
        hadhay waa Masaarida oo aynnu iyana dhulkeena ka xorrayno.”</p>
      <p>Meeshay tagaanba dabadeed, dhallinyar oo dhan ayaa ku tabarrucday in
        ay ciidankiisa galaan. Wuxuuse digniin ku bixiyey in ay si qarsoodi ah
        isu urursadaan, una hubsamaystaan ilaa inta ay isaga war ka helayaan,
        meesha iyo goorta ay kulmi doonaan. Lix toddobaad intaanay dhammaanba
        wuxuu isku keenay ciidan lixaad leh. Dabadeed wuxuu magacaabay maalinta
        lagu kulmi doono buuraha magaalada u dhaw. Koox kastana marka ay
        yimaaddaan ayuu intuu iskudubbarido uu u yeelayey nin madax u ah.</p>
      <p>Dhawr cisho dabadeed ayuu goor habeen ah ciidankii oo dhan meela
        saldhig ah iskugu keenay. Markuu arkay in ay diyaar yihiin oo ay
        hubkoodii u dhan yahay ayuu Amuba oo uu taanbuug ku qarinayey soo saaray
        oo ciidankii oo saf u taagan horkeenay. Hadduu magaciisilba sheegay baa
        raggii Amuba jac ku soo siiyeen oo hortiisii dhulka isdaadiyeen iyaga oo
        leh: “Boqorkayagiyow! Ballan waxaannu kuugu qaadaynaa in aannu kula
        dagaal galno.”</p>
      <p>Toddobaad gudihiisa ayaa qabanqaabadii iyo isdiyaarintii lagu
        dhameeyey. Waxaa lagu heshiiyey in Jetro iyo laba boqol oo nin oo uu
        xushay magaalada galaan maalinnimada. Qaarna ay xagga badda ka
        yimaaddaan. Dar kale oo seddexaadna ay mid mid uga galaan irdaha waaweyn
        ee magaalada; habeenbadhkana ay giddigood bannaanka weyn ee magaalada ku
        yaalla yimaaddaan. Amuba iyo ciidanka intiisa kale iyaga waxaa lagula
        ballamay in ay cawaysinka horyimaaddaan irridaha magaalada ee waaweyn
        mid ka mid ah.</p>
      <p>“Marnaba waxa dhici doona kuma talogali kartid,” ayuu ku yidhi Amuba,
        “waxaan rumaysanhay in raggii innoo wada daacad yahay, hase yeeshee
        kollayba nin xun lama waayo, markaa sidaa darteed ayaan qaarba qaar inay
        ilaaliyaan ugu ballamiyey.”</p>
      <p>Wax walba sidii loogu talo galay ayey u dhaceen. Raggiina magaaladii
        ayey galeen iyada oon cidina ka shakiyin. Kuwii xagga badda soo maray oo
        ahaa kalluumaysato iyagu waxay soo galeen magaalada qaybta badda xigta.
        Giddigood, mid rnid ama laba labo, ayey iyaga oo seefahoodiina hoosta
        ugu qarsoon yihiin, magaaladii iska dhex mushaaxayeen. Kuwii magaalada
        cid ka yaqaanayna guryihii saaxiibbadood ayey iska aadeen.</p>
      <p>Jetro markuu magaaladii soo galay wuxuu u tegay nin ay saaxiibbo
        anaayeen gurigiisa, kaasoo uu farriin u sii diray. Halkaasuu deeto marba
        marka ka dambaysa kala socday wararka.</p>
      <p>Waxaa markiiba soo gaadhay in arrimihii si habsan u socdaan waa mide:
        ninkii Amusis markuu maqlay imaatinka Amuba ayaa baqdin dhulkii qaadi
        waayey. Isla aroornimadaana argaagaxii ayuu dhawr nin oo odayaal ah oo
        uu ka shaki qabay inay isku dhadhawaayeen boqorkii dhintay ayuu xabsiga
        ku tuuray.</p>
      <p>Guutooyin dhoor ah oo ciidamadiisii ka mid ahna dhulka ayuu ku
        firdhiyey si ay u baadigoobaan Amuba. Waxay ciidamadaasi fatash kula
        kaceen meelihii Amuba lagu tuhmayey oo dhan. Taasi waxay noqotay war uu
        aad ugu riyaaqay Jetro, maxaa yeelay wuxuu halkaa ka gartay in aan
        Amusis cabsiba u qabin nabadgalyada magaalada isla mar ahaantaa waxa
        yaraatay tiradii askarta magaalada joogtay, oo aan markaan hadda ah
        kuwiisa waxba ka badnayn.</p>
      <p>Jetro wuxuu intii qorraxdu soo jeedday gurigii saaxiibkii ku
        gabbadaba, kolkuu dhulkii madoobaaday, ayuu magaaladii u soo baxay.
        Wuxuu markiiba arkay isbeddelka weyn ee magaaladii ku dhacay. Gees dhan
        ayaa carshaantii laga baabi’iyey oo halkoodii Masaaridii ayaa guryo
        waaweyn oo dhagax ah ka dhistay. Guryahaas oo ay dayr weyn oo iyaga iyo
        magaalada inta kale kala ooda ay ku soo wareejiyeen.</p>
      <p>Jetro waxa uu warka ku qaatay markay Masaaridu xeradaa dhisteen in ay
        magaalada inteeda kale ilaalinteedii faraha ka qaadeen. Hase yeeshee
        irridda weynee xeradooda laga galo ayey dhawr askari dhigeen. Caweysin
        danbe hadday tahay ayuu Jetro farriin u diray Amuba. Farriintaas oo uu
        ugu sheegayo in uu irridda weyn ee magaalada ee aan la ilaalinayn ka soo
        galiyo ciidankiisa, marka ay isaga amar ka helaanna uu weerarro iridda
        Masaarida.</p>
      <p>Xilligii lagu ballamay hadday tahay ayuu Jetro u kacay xaggii
        irriddii Amuba iyo ciidankiisu ka soo gali lahaa. Ugu horayntiiba
        sanqadhoodii ayaa u baxday. wax yar ka dibna saf dheer oo iswada daba
        gambinaya; Amubana madaxooda socdo ayaa irriddii isasoo taagay. Jetro
        baa dabadeed Amuba ugu warramay xeeladda uu damacsan yahay. Markii la
        isla oggolaaday ayey Amuba iyo ciidankiisa ku dhaqaaqeen xaggii xerada
        Masaarida, Jetrona magaalada badhtankeedii oo durba kooxdiisii in door
        ihi isugu timid ayuu ukacay. Iyagoo sanqadha ilaalinaya ayey ku baxeen
        banaankii ka sokeeyey guriga reer boqor; dabadeed Jetro ayaa dhawaaqi ay
        ku ballameen ku dhuftay; isla gacdiibana kooxdiisii intii hadhay ayaa
        gig soo tidhi oo iyaga oo faashash waaweyn ku gaadhan agtiisi isasoo
        tubay markiiba irridii guriga boqortooyada ayey faashashkii la dhaceen,.
        Sanqadhii yeedhay baa habeenkii xasilloonaa meel kasta ka baxday. Durba
        guriga gudihiisa ayaa qaylo iyo sawaxan fajac iyo baqdin ah la iska
        daray oo askartii boqorka ayaa darbiga soo boobtay,. Jetro iyo
        saaxiibadiina falaadha ayaa sida roobka ugu soo dhacday hase yeeshee
        isla mar ahaantaa ayey jabiyeen irriddii oo isku shubeen gurigii.</p>
      <p>Amusis iyo askartiisii gudaha ku jirtay ayaa isku dayday in ay is hor
        taagaan, nasiibdarrose qafladdii lagu weeraray iyo iyaga oo aan diyaar
        ahayn awgeed waxba way iska dhicin kari waayeen. Jetro isagu intuu
        waydaartay raggii foodda iskula jiray ayuu isku aaddiyay Amusis. kan
        kalana isaga oo cadho iyo farkanax la asqaysan ayuu jilibdhig qaabdaran
        kolba gees u booday; hase yeeshee girifgiriftiisaba waxaa jiqjiqa u
        gooyey faashkii weynaa ee Jetro sitay oo markiiba madaxiisii ayaa gees u
        duulay.</p>
      <h2 id="qeybta-30aad">Qeybta 30aad</h2>
      <p>Dhimashadii Amusis kolkiiba lama ogaan mugdigii iyo qaskii awgeed.
        Jetro baase u qayliyey colkiisii oo ku amray in ay weerarka joojiyaan.
        Dabadeedna wuxuu askartii boqorka ka codsaday in ay dhigaan hubka.
        “Boqorkiina wuu dhintay,” ayuu Jetro ku baaqay, “Amuba ha noolaado,
        boqorka xaqa ah ee dadka reer Reebu.” Askartii Amusis sidii bay
        oggolaadeen waayo giddigood way necbaayeen Amusis. Jetrona hadalkii buu
        sii waday oo wuxuu yidhi, “Ma habboona in aynu gudaheenna ka dagaalno.
        Cadawga kali ah ee aynnu leenahay waa Masaarida. Waxaan filayaa in
        qaarkiin i garanayo, waxaan ahay Jetro. Isoo raaca aan Masaarida
        dalkeenna ka xorraynee. Imikada aan joognana Boqorkeennii yaraa ayaa ku
        sii socdaa oo weeraraya xeradooda.”</p>
      <p>Shaw ragga Amusis baqdin uun baa daba waddaye wax kalgacalba uma ay
        hayn. Hadduu Jetro hadalkii dhameeyeyba qaylada ayaa gees ka gees is
        jiibisay, “Ha noolaado Amuba, Boqorka Reebu.”</p>
      <p>“Madaxdiina soo dabagala oo isoo raaca,” ayuu ku amray Jetro. Intaanu
        eraygiiba dhammaynna askartii Amusis ayaa ku soo darsantay kooxdii
        Jetro. Markiibana waxa gucle weerar lagu qaaday xeradii Masaarida iyo
        halkuu ka dagaallamayey Amuba. Markuu Jetro soo gaadhay derbigii xerada
        Masaarida ayaa wuxuu arkay in Amuba mar horeba jiidhay oo uu ilaa seddex
        guri oo xigayna qabsaday. Halkaase ay dhaafi kari waayeen sababta oo ah
        colka Masaarida markii hore qaflad ayaa lagu qabtay laakiinse markiiba
        hab difaac ayey isku nidaamiyeen oo fallaadho ayey ku hakiyeen weerarkii
        reer Reebu.</p>
      <p>“Wax walba si fiican ayey u dhaceen,” ayuu ku yidhi Amuba. “Guryihii
        reer boqor gacanta ayaanu ku dhignay Amusisna dhegtaannu dhiigga u
        darnay. Caawana waxay ila tahay in aynnu dagaalka halkaa ku joojinno.
        Masaaridu labanlaab ayey innaga badan yihiin, marnabana dagaal badheedh
        ah iskagama xajin karno, sidaa darteed waxaan damcay in aan farriin u
        diro odayaasha magaalooyinka innagu dhaw; uguna warramo in Amusiskii la
        necbaa la dilay. Markay maqlaan in aad adigu hadda Boqorka tahay,
        ciidankii Masaaridana aynnu go’doon ka dhignay, waxaan filayaa in ninkii
        hub qaadi karayaaba xaggeenna u soo gurman doono. Saddex maalmood waxaan
        gaadhinna aynnu ilaa labaatan kun oo nin isu gayn doonno. Ciidanka
        Masaaridana waxay khasab ku noqonaysaa markaa in ay isdhiibaan.”</p>
      <p>Subaxnimadli danbe ayuu Amuba amar ku bixiyey in laamo qoyan lala
        fuulo darbiyada dushooda. Masaaridii markay arkeen calamadii ayey
        fallaadhii ay soo ridayeen joojiyeen; Deetana Jetro ayaa derbiga
        guudkiisa fuulay. Wax yar ka danbawna abbaanduulihii ciidanka Masaarida
        ayaa isna derbigii kale soo fuulay; waxaana fajac ku noqotay markuu
        maqlay Jetro oo af Masaari kula hadlaya. Wuxuu yidhi Jetro, “Aniga oo ku
        hadlaya magaca Boqor Amuba, taliyaha xaqa ah ee dadka reer Reebu, waxaan
        idin leeyahay hubka dhiga. Waxaan idiin sheegayaa in Amusis dhintay,
        dadkii waddankuna idinku kacsan yahay; ciidankayaguna kiinna laba
        jibbaar ka badan yahay. Waxaa kale oon digniin ahaan idinku sheegayaa in
        haddii damac idinka hayo in aad nala dagaalantaan, in taa macnaheedu
        tahay geeri sugan oo qoorta la idinka wada jaro. Haddaan doonno waxa noo
        furan in aanaan idin lala diririn ee aannu gaajo idinku dillo.”</p>
      <p>“Maxaa yeelay jidadkii wax idiin soo mari lahaayeen oo dhan annaga
        ayaa haysanna. Meel kaalmo idinka soo gaadhi kartaana ma jirto,” ayuu
        hadalkii ku sii watey, “meel aad ka qaylo dirataanna ma jiro; kaaga
        darane, gargaarka idiinku sokeeyaa wuxuu idiin jiraa boqolaal mayl.
        Waxaa intaa ii raaca, waxaan idiin sheegayaa in Boqorkayagu dalkiinna
        muddo ku noolaa oo uu og yahay weynida iyo xoogga ay leedahay
        ummaddiinu. Waxaannu jecelnahay in aynnu heshiis ku wada noolaanno.
        Sidaa darteed waxa uu idiin oggol yahay inaad si sharaf leh iskaga
        ambabaxdaan. Haddaan soo qaado lacagtii cashuurta ahayd ee Boqorkiinnu
        nagu khasbay in aannu sanad walba bixinno, waxaan ogaysiinayaa in
        lacagtaasi aad noogu badan tahay oo aanaan bixin karayn. Arrintaa ilaa
        berri aroorta ka soo tashada. Haddaad diiddaanna waxa idinku dhaca kuma
        jirno.”<br />
        Duhurkii ayaa ciidankii Reebu soo batay. Kooxihiiba iyaga oo si habsan u
        socda ayey soo galeen. Beeraleydii, kalluumaysatadii. iyo xooli-jirkiina
        iyaga oo si habsan oo mid ama laba isku daba guclaynaya ayey isasoo
        shubeen; qorraxdiiba intaanay dhicin ayaa waxa ku soo kordhay ilaa toban
        kun oo nin. Masaaridii maalintaas oo dhan way xasiloonaayeen; Amubana
        aad buu ugu rajo weynaa in ay yeeli doonaan taladiisii, ha yeeshee
        habeenkaas oo dhan ciidankiisii heeggan bay u ahaayeen weerar lama
        filaan ah.</p>
      <p>Subaxnimadii ayey Amuba iyo Jetro wada fuuleen derbigii maalintii
        hore Jetro ka hadlay. Wax yar kadibna abbaanduulihii Masaarida oo dhawr
        sarkaal la socota ayaa iyana derbigoodii soo fuulay.</p>
      <p>“Kani waa Boqor Amuba,” ayuu yidhi Jetro isaga oo ku hadlaya cod uu
        dadka oo dhan wada maqashiinayo, “waxanu sugayaa jawaabtiinnii.”</p>
      <p>“Waxaannu ku goosannay in aannu dalkiinna ka baxno,” ayuu yidhi
        abbaanduulihii ciidanka Masaaridu, “annaga oo hubkii sidanna, waxase
        aannu doonaynaa in aannu si sharaf leh u baxno oo aanaa u ekaan ciidan
        la qabsaday. Waannu dagaalami karnaa hadday sidaasi khasab noqoto oo
        sharaftayadu halis gasho.” “Sidaa kula gudboon waad yeeli kartaa,” ayuu
        yidhi Amuba (Taasoo ka yaabisay abbaanduulihii markuu maqlay Boqorkii oo
        isna af Masri ku hadlaya), “waana laga yaabaa in aad geesi sharaftiisa u
        dhinta tahay; waxaanse kuu sheegayaa in maanta si walba lagaaga xoog
        weyn yahay; ta kaliya ee kuu furanina ay tahay in aad qumaati u
        ambabaxdo, adiga sharaftaadiina wata.”</p>
      <p>Muddo hal saac ku siman ayey ciidankii Masar kaga baxeen magaaladii
        iyaga oo nin walba sahay toddoba maalmood ku filan sito. Amubana wuxuu u
        ballamiyey in wixii ay u baahdaan laga siiyo meelaha ay ku sii
        hakanayaan ilaa inta ay dalkooda ka baxayaan.<br />
        Hadday Masaaridii libidhay waaba magaaladii oo farxad iyo riyaaq la kala
        dillaacday.</p>
      <p>Amuba isagu intuu maamulkii magaalada kaga tegay Jetro, ayuu Jebron
        kaxaystay oo u baxay magaaladii yarayd ee ay gabdhaha geeyeen, isaga oo
        markan si boqornimo oo sharafle u socdaalaya, watana goosan ciidan ah oo
        fardoolay ah iyo labaataan gaadhifaras.</p>
      <p>Magaaladii yarayd markay soo galeen ayaa dadkii si farxad iyo riyaaq
        ah u soo dhaweeyeen. Kadibna waxay tageen gurigii gabdhuhu joogeen. Wax
        yar haddii la wada fadhiistay oo inantii Maysa ka yaabban tahay
        isbeddelka ku dhacay Amuba ayaa labada gees u wada faqday. Go’aankii
        wuxuu u noqday in Amuba iyo Maysa, Jebron iyo Ruut is guursadeen.</p>
      <p>Sidaasaa leebkii bisaddii Bubaysta ku dhacay ayaan wacan ugu dhalay
        dhallintii.</p>

    </div>
  </main>
</body>

</html>