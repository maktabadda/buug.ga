<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>

<body>
  <main class=normalize>
    <div class="content">
      <h1 class="title">Axkaamta Ramadaanka – Shaykh Cabdirisaaq Cabdiraxmaan
        Xasan Rakuub</h1>

      <h1 id="axkaamta-ramadaanka---sheekh-cabdirisaaq-cabdiraxmaan-xasan-rakuub">Axkaamta
        Ramadaanka - Sheekh Cabdirisaaq Cabdiraxmaan Xasan Rakuub</h1>
      <p>Axkaamta Ramadaanka Sheekh Cabdirisaaq Cabdiraxmaan Xasan Rakuub</p>
      <h2 id="hordhac">Hordhac</h2>
      <p>Erayga ‘soon’ waa ka-joogsi laga joogsanayo wixi Alle faray in aan la
        samayn, waana in aad xilli tirsan ka af xidhnaato cuntada, cabbitaanka
        iyo galmada. Culimada ku horraysa luuqadda Carbeed waxa ay ka soo
        dheegtaan aayadda ka warramaysa Maryan bintu Cimraan kolkii ay ka
        aamustay hadalka inay wax tilmaanto mooyee, ee tolkeedna su’aashii ku
        soo celceliyeen, ayey si kooban ugu tidhi, “Waxa aan Ilaahay nidar kula
        galay soon.” Culimadaasi waxa ay yidhaahdaan waxa ay ka joogsatay
        hadalkii; sidaa darteed ayey u adeegsatay odhaahda ah soon iyadoo ula
        jeedda aamusni. Markaa haddii ay ka joogsigii hadalka u adeegsatay
        erayga soon innaguna waxa aynu u qaadanaynaa in eraygaasi yahay ka
        joogsi laga joogsanayo wixi Alle faray in laga joogsado, gaar ahaan
        xilliyada Ramadaanka iyo xilliyada kale ee qofku Alle u sooman yahay.
        Shanta tiir ee dhidibbada u haya diinta Islaamka mid ka mid ah weeye
        soonku, haddii meesha laga saaro tiirkaasna diintu la’aantii noqonmayso
        mid dhammays tiran, waana tiirka afaraad ee Islaamka. Sannadka Islaamka
        waa bisha ugu qiimaha badan ee la tirsado Ramadaanku, waana bil sidata
        dheeraad ay ku kaliyeysatay, sidaa awgeed ayey ku mutaysatay inay ahaato
        bil ka khayr badan bilaha kale oo dhan. Soonku waxa uu bilaha kale ku
        dhaafay waa gudashada af-xidhnaanta soddonka cisho ah, lagana af xidhan
        yahay cabbitaanka, cunitaanka iyo dhammaan wixii kale ee aan marka
        horeba bannaanayn, taas oo aanay jirin bil la wadaagta. Af-xidhashadaasi
        waa waa tiirka ugu muhiimsan ee ay leedahay bishani, waana ta keentay in
        Alle SWT ku doorto inuu si gaar ah u sheegto bishan sida ku sugan
        xadiis-qudsiga, “Waxqabad kasta oo ina Aadan la yimaaddo isagaa leh
        soonka mooyee, kaana anigaa leh (soonka), anigaana ka abaal celinaya.”
        Hadalkaa Alle SWT waxa laga dheegan karaa inay la gaar noqotay bishani
        sirta ah in qofka af-xidhan iyo Alle SWT uun ay is og yihiin. Waayo
        qofka tukanaya waa la arkaa tukashadiisa, qofka wax sadaqaysanayana waa
        la arkaa haba arko ka uu siinayaaye, sidoo kale ka xaj gudanaya isna
        maaha mid qarsoomaya se ka af-xidhan isaga iyo Allihii uun baa is og,
        waana ta keentay in Alle SWT sidaa u soo dhawaysto. Bishani maaha bil
        ugub ku ahayd soo saaristii ergaygii ugu dambeyey ergooyinkii Alle
        ‘Muxammed’, hase ahaate, waa bil la yaqaanay oo ergooyinkii hore ba
        ummadahooda fari jireen. Eeg aayadda Alle SWT ku leeyahay, “Kuwa
        iimaanka laga helayoow waxa korkiina lagu waajibiyey soon, sidii kuwii
        idinka horreeyey ba loogu waajibiyey si aad u baqataan.” Halkaa waxa aad
        ka arkaysaa in arrinta ugu weyn ee loo amray samaynteedu tahay in Alle
        laga baqo. Haddaba bishani waxa ay leedahay tiirar ka kooban waajibaadyo
        iyo sunnayaal guntin u ah gudashada cibaadadaa Alle SWT. Bal aynu soo
        hor marino waxyaabaha soomka waajibiya:</p>
      <h3 id="waa-ayo-cidda-soonku-ku-waajibayo">Waa ayo cidda soonku ku
        waajibayo?</h3>
      <ul>
        <li>Qofku waa in uu Muslim yahay</li>
        <li>Qofku waa in uu qaangaadh yahay (qof aan qaan-gaadh ahayn laguma
          laha soon balse haddii uu karayo loo diidi maayo)</li>
        <li>Qofku waa in uu miyir qabaa oo maskax ahaan uu dhan yahay</li>
        <li>Qofku waa inuu awood u leeyahay soonka (waxa meesha ka baxaya qofka
          da’da ah, ka xanuunsanaya, haweenayda uurka iyo ta jaqsiinaysa)</li>
      </ul>
      <h3 id="hadmaad-soomaysaa-maxaa-se-lagaa-rabaa">Hadmaad soomaysaa, maxaa
        se lagaa rabaa?</h3>
      <ul>
        <li>In la arko dhalashada bisha Ramadaan. Rasuulku waxa uu yidhi aragti
          ku sooma, aragtina ku afura. Waxa kale oo uu yidhi, “Haddii bishu idinka
          qarsoonto Shacbaan dhammaystirta.”</li>
        <li>Niyadda: Waa in niyad uu qofku la yimaaddaa oo uu go’aansadaa in uu
          soomayo. Rasuulku wuxu leeyahay camal dhammaantii waa niyadda.</li>
        <li>In aad ka afxidhnaato cunista iyo cabbista (ahmiyadda ugu weyn ee
          soonku waa in anaad la iman cunis iyo cabbis).</li>
      </ul>
      <h3 id="maxaa-sunne-ah">Maxaa sunne ah?</h3>
      <ul>
        <li>In laga tago hadallada bilaa macnaha ah. Rasuulku ﷺ wuxuu lahaa,
          “Qofka aan joojin hadalka bilaa macnaha ah Alle dan iyo muraad kama laha
          inuu sooman yahay iyo in kale.” Waxaa halkaa laga fahmayaa in soonku u
          baahan yahay in laga ilaaliyo hadalka bilaa micnaha ah iyo kiisa xunba.
          Mar kale waa kii Rasuulku ﷺ lahaa, “Haddii lagu gardaraysto waan
          soomanahay dheh oo iska dhaaf.” Micnuhu waxa weeye soomkaaga ilaasho oo
          wixii cay iyo dagaal ah ka dheerow.</li>
        <li>In la dedejiyo afurka: Rasuulku ﷺ wuxu yidhi, “Wali dadku khayr ayey
          ku sugan yihiin inta ay dedejinayaan afurka.” Qorraxda marka la hubsado
          in ay dhacday waa in la afuraa oo aan dib loo dhigin lana dhayalsan In
          dib loo dhigo suxuurta: Xadiiska aynu kor ku xusnay waxa ka mid ahaa in
          khayrku ku jiro in suxuurta dib loo dhigo, waana sunne fiican. Se khayr
          kuma jiro qofku in uu cashada iyo suxuurta is raaciyo. Muhiimadda laga
          leeyahay dib-u-dhigista suxuurtu waa in aan laga seexan salaadda
          subax.</li>
      </ul>
      <h3 id="maxaa-soonka-jabiya">Maxaa soonka jabiya?</h3>
      <ul>
        <li>In aad diinta ka baxdo, waxa kale oo ka mid ah haddii qofku uu
          diinta caayo ama Alle iyo Rasuulkiisa caayo, soonkiisii iyo
          islaamnimadiisiiba way burayaan, waxaana looga baahan yahay inuu dib u
          islaamo</li>
        <li>In aad cunis iyo cabbis u kas ah la timaaddo</li>
        <li>In gabadha caadadu ka timaaddo</li>
        <li>In aad niyadda ka jabiso (tusaale ahaan tidhaah maan iska
          jabiyaa)</li>
        <li>Inaad si ula kac ah iskaga hunqaaciso</li>
        <li>Inaad galmo la timaaddo maalin Ramadaan si u kas ah</li>
        <li>In aad biyaha taranka gacantaada isaga keento ama si kale ba isaga
          keento.</li>
      </ul>
      <h3 id="maxaa-karaahiyo-ah-marka-aad-sooman-tahay">Maxaa karaahiyo ah
        marka aad sooman tahay?</h3>
      <ul>
        <li>In aad soonto maalinta shakiga (sida in la arki waayo bisha,
          Shacbaanna aan la dhammaysan</li>
        <li>In aad soonto sannadka oo dhan.</li>
      </ul>
      <h3 id="maxa-lagaaga-baahan-yahay-marka-aad-sooman-tahay">Maxa lagaaga
        baahan yahay marka aad sooman tahay?</h3>
      <ul>
        <li>Inaad badiso xuska Alle SWT sida Qur’aan akhris badan, digri badan
          iyo duco badan ba. Inaad wakhtiga ilaaliso (waa in aanu wakhtigu kugu
          dhaafin inaad lumiso sida adoo ciyaaraya ‘game, dubnad, laadhuu iyo
          shax’. Ogow in culimada qaar dubnadda laadhuuda iyo shaxda sidooda u
          xaarantimeeyaan, markaa in wax laysku haysto aanu soonkaagii kugu
          dhaafin waa dardaraan).</li>
        <li>Inaad badiso salaadaha sunnayaasha ah, waxa dhacda in dadka qaar
          salaadda tahajudka u kacaan, salaadda subaxna ka seexdaan, taasi maaha
          mid bannaan.</li>
        <li>Inaad sadaqada badiso, sida adiga oo afurinaya qof sooman ama wax
          siinaya qof baahan.</li>
      </ul>
      <h3 id="waa-ayo-dadka-soonka-laga-fududeeyey">Waa ayo dadka soonka laga
        fududeeyey?</h3>
      <ul>
        <li>Qofka gaboobay (qofka gaboobay waxa ku waajib ah in maalin wal ba u
          miskiin quudiyo, waxaana laga bixinayaa mud (laba kilo iyo badh) raashin
          ah ama qof sooman ayuu afurinayaa. Hadduu doonana hal maalin ah ayuu
          soddon miskiin wada afurrinaya)</li>
        <li>Qofka xanuusanayaa (qofka xanuusanaya haddii la rajaynayo inuu ka
          kaco wuu soo qallaynayaa, haddii aan rajo laga qabin inuu ka bogsan karo
          xanuunka isna sida qofka gabowga ayaa laga afurrinaya) Qofka socotada ah
          (musaafirku isagu wuu iska afurayaa hadhowna wuu soo qalaynayaa).</li>
      </ul>
      <h3 id="muxuu-qofka-soomani-ku-afurayaa">Muxuu qofka soomani ku
        afurayaa?</h3>
      <p>Waxa sunne ah inaad ku afurto timir, oo Asxaabigii Anas Rc wuxu yidhi
        xadiiska uu wariyey, “Rasuulku ﷺ wuxu ku afuri jiray dhawr xabbo oo
        timir ah.” Sidoo kale Rasuulku ﷺ wuxuu ku dhiiri galiyey Asxaabtiisa
        inay timirta ku afuraan, sidaa awgeed waxa sunne ah in timirta lagu
        bilaabo afurka, timirtuna waa geed sonkor dabiici ah leh, sida macmacaan
        yada macmalka ahna aan keenin wax cillad ama xanuuna, culimada
        caafimaadku waxa ay dhiri galiyaan ku afuridda timirta iyagoo sheega
        caloosha madhani inay ka helayso tamar wax ku ool ah, sidoo kale aanay
        caloosha galayn wax cillad ahi haddii lagu afuro timir iyo biyo.</p>
      <h4 id="faaidooyinka-timirta">Faa’idooyinka Timirta</h4>
      <p>Timirtu waa geed loo bogay guud ahaan manaafacaadkiisa, gaar ahaanna
        macaankiisa. Waxa lagu ammaanay Diinta Islaamka marar badan, yadoo sidoo
        kale uu Rasuulku ﷺ ku arooriyay ummadda inay cunaan. Si gaar ah, waxay u
        wanaagsantahay marka uu afurayo qofku. Haddaba, waxa muhiim ah inaan ka
        eegno xagga Sayniska iyo faa’idooyinka uu daah-furay ama ku sheegay in
        timirtu ay leedahay. Timirtu waxa loo adeegsan karaa: cabbitaan ahaan,
        midho ahaan, khudrad ahaan iyo tamar ahaan ba. Waxay tiraabeen
        Saynisyahannadu in ay afar-laab laga helo tamarta laga helo tufaaxa;
        toddoba-laab tamarta laga helo liinta; saddex-laab tamarta laga helo
        shamaamka. Daraasado badan ayaa muujiyay in cunnidda timirtu aad ka
        quudato maalintii 7 xabbadood ay (100 garaam oo timir ah) ay daboolayso
        baahiyaha maalin laha ah ee uu jidhku uga baahanyahay macdanaha:
        magniisiyam, manganiis, ayroonta, bataasiyamta iyo sidoo kale
        kaalsiyamta. Intaa waxa dheer in timirtu ay ka kooban tahay jaadadka
        kala duwan ee faytamiinada ee jidhku u baahanyahay. Tusaale ahaan, waxa
        laga helaa faytamiin A, faytamiin-Bii (weliba waa Faytamiin-Bii2 ama
        Riboflavin qofba siduu u yaqaano, thiamin). Waxaan isna aan meesha ka
        maqnayn Foolik faytamiinka la yidhaahdo. (Dadka qaarna u yaqaanaan
        faytamiin-Sii). Ku darsoo, timirtu waxay ka kooban tahay maaddo
        muhiimaddeeda aan ka wada dharagsannahay – fuluwariin. Ta ka sii daran
        waa in shan-laab qaddarka fuluwariin ee laga helo midhaha laga helo
        timirta. Waxaad ka war-qabtaa akhriste in dawada aan ku cadayanno ay ku
        jirto fuluwariin. Sidaa si la mid ah, waxay ku jirtaa timirta – suus
        ilkaha gala innagga dheer haddii aan quudanno, bi’idnillaah.
        Dheef-Shiidka: Timirtu waxay si mug leh uga qeyb qaadataa dheef-shiidka
        qofka yadoo dar-dargelisa si dhakhso ah inay u gutaan hawshooda xubnaha
        loogu talo galay. Si gaar ah waxay ugu habboon tahay qofka sooman.
        Tusaale ahaan, marka uu cunno xabbadda ugu horreysa ee timir ah ayaa
        waxa soo noqda boqolley sarreysa oo tamartiisa ah, waxa si tartiib ah u
        bilaabma dheef-shiidkiisa; waxaana tiraab suuban laga helaa afkiisa
        udgoonku ka burqanayo. Nebiga SCW waxa ka sugan inuu yidhi, “Midkiin
        kolka uu afurayo, ha ku afuro dhawr xabbo ah timirta rudubka, haddii
        aanu heysanna timir, haddii aanu helayna biyo; biyuhu waa daahir ee.” Ka
        hor-tagidda cudurro badan: Waxa hubaal ah in timirtu ka hortagto cudurro
        badan qaar kalena daweyso. Tusaale ahaan, timirtu waxay baabi’isaa
        dhagaxaanka kalyaha geli raba; waxay ka hortagtaa madax wareerka; waxay
        ay hortag weyn u tahay kansarka; waxay geed dheer iyo mid gaaban ba u
        fuushaa sidii ay meesha uga saari lahayd xaasaasiyadda; waxay horumar
        baaxad weyn ka muujisaa isku buuqa ku dhaca gaalada yadoo u horseeda
        daganaan ku meel gaadh ah; waayo Iimaankii weynaa ayaaba ka maqan marka
        horeba. Cunnida timirtu waxay faa’ido togan oo taam ah u leedahay
        odayaasha. Waxay si deg-deg ah u daajisaa muruqyadooda, yadoo sahasha in
        si fudud muruqyadoodu u kala baxaan; isuguna soo ururaan. (Muscle
        relaxation and contraction). Firfircooni xad-dhaaf ah ayuu dareemaa
        gadh-caska guri jooga ah; talo laga sugeenka ah. Faa’idada koritaanka
        caruurta ay u leedahay timirtu: Koritaan deg-deg ah ayay bilaabaan
        caruurta cunta timirta. Faytamiin A da ku jirtaa wuxuu dardar galiyaa
        aragga caruurta. Waxa ay timirtu muhiim u tahay sidoo kale hooyada kolka
        ay leedahay uurka. Timirtu muddadan waxay hoos u dhigtaa werwerka,
        walaaca iyo walbahaarka soo waajaha hooyada. Kolkay umusho laftigeeda
        kama maaranto hooyadu.</p>
      <h3 id="afurinta-qof-sooman-ajar-ma-leedahay">Afurinta qof sooman ajar
        ma leedahay?</h3>
      <p>Inaad afuriso qof sooman oo aad cabbitaan iyo cunto siiso waxa ku
        jira abaal marin aad iyo aad u weyn, waana arrin Rasuulku ﷺ dadka ku
        booriyey kuna dhiiri galiyey. Rasuulka ﷺ waxa ka sugan inuu yidhi,
        “Qofka afuriya qof sooman wuxuu leeyahay ajarkiisa iyo ajarka qofkuu
        afuriyey.” Culimadu way ka hadleen oo waxay yidhaadhdeen ajarka qofka
        sooman ee la afuriyey laga qaadi maaye ajar kaas oo kale ayaa la siinaya
        kan wax afuriyey. Sidaa darteed waa mihim in haddii awood loo leeyahay
        lagu dedaalo in la afuriyo dadka aan waxba haysan, qofka la afuriyeyna
        farxad ayey u tahay ka wax afuriyeyna ajar wayn ayaa ugu sugan.</p>
      <h3 id="ma-soomayaan-haweenayda-uurka-leh-iyo-midda-jaqsiinaysaa">Ma
        soomayaan haweenayda uurka leh iyo midda jaqsiinaysaa?</h3>
      <p>Haweenayda uurka leh iyo ta ilmaha jaqsiinaysaa cafimaad ahaan ayaa
        loo yidhi hayska cunaan, waxa loo danaynayaa ilmaha uurka ku jiraa ama
        ilmaha ay jaqsiinayso ama iyada qudheeda oo laga ilaalinayo caafimaad
        ahaan inay is dhinto. Sida daraadeed ayaa la yidhi yaanay soomin ee
        hayska cunaan, se waxa u furan laba mid; inay soo qallayso intii ka
        tagtay ee Ramadaan ah, waana ta ugu wanaagsan ee ay waajibka isaga
        ridayso, taasanay culimo badani ku tagsan yihiin oo ay leeyihiin waa
        waajib. Mar kale, culimada qaar waxay yidhaahdaan haddii aanay karayn
        inay soo qallayso dad bay afurin kartaa ama sadaqo ayey bixinaysaa sida
        qofkii gabowggu hayey iyo kii xanuunsanayey oo kale, mid se ogow waxa ka
        xoog badan in la soo qalleeyo.</p>
      <h3 id="miyey-jiraan-wax-aan-cunista-iyo-cabbista-ahayn-oo-soonka-jabiyaa">Miyey
        jiraan wax aan cunista iyo cabbista ahayn oo soonka jabiyaa?</h3>
      <p>Waxa soonka jabiya wax kasta oo leh macnaha cunis iyo cabbid ee uu
        gudba qofka gudihiisa, waxaana arrintaa caddaynaya xadiiska Rasuulka ﷺ,
        “Ku xeel dheerow sandaarsiga haddii aanad ahayn mid sooman.” Halkaa waxa
        aad ka arkaysaa haddii aad sooman tahay in aanad sandaarsiga ku sii
        fogaanayn oo aanad isku fogaynayn sandaarsiga, waana daliil muujinaya
        qofka ay biyuhu gudaha u galaan inu soonkiisu jabayo, yaanay ahaan ba
        kuwa afka laga isticmaalo ee cunis iyo cabbis ah. Waxa taas la mid ah
        faleebooyinka loo isticmaalo qofka ee xididka lagaga quudinayo, oo afka
        sanka ama meel jidhkiisa ka mid ah lagaga xidho, taas oo aanu qofku
        dareemayn gaajo iyo haraad toonna, oo uu helayo faleebo cunto iyo cabbis
        ba iskugu jirta oo awood uu kaga maarmo siinaysa, sidaa darteed uma
        bannaana in qof sooman uu isticmaalo isagoo ku jira gudashada soonka
        dhexdiisa. Waxa kale oo iyaduna la mid ah faleebooyinka laysku xidho
        inuu qofku qaato sida faleebada dhiigga oo la yidhaah dhiig ayaa lagu
        shubayaa isago sooman, maaha wax bannaan, sidoo kale dheecaanada
        nafaqada ee ka kaxaynaya inu gaajo ama haraad dareemo maaha wax bannaan
        iyaguna. Arrimahaa aynu kor ku soo xusnay waxa ay meesha ka saarayaan
        ahmiyaddii soonka ee ahayd in qofku Alle SWT dartii u dareemo surmi iyo
        gaajo, taas oo qalbigiisa ku dhalinaysa inuu baqasho sameeyo ah horta
        yaad u sooman tahay ee aad u gaajeysan tahay? Maxaad ku helaysaa tawskan
        ama gaajadan adag ee aad ku jirto?. Hubaashi su’aalahaasi waa mid
        qalbigiisa goojinaya, hir fogna ka tusaya abaal-celinta Alle SWT.</p>
      <h3 id="biyaha-taranka-oo-la-iska-keeno-soonka-miyay-jebiyaan">Biyaha
        taranka oo la iska keeno soonka miyay jebiyaan?</h3>
      <p>Haddii qofku si ula kac ah isaga keeno biyaha taranka, waxa buraya
        soonkiisii, waxana lagu leeyahay qallo maalinkaas ah, se haddii si aan
        iska keenis ahayn ay kaaga yimaaddaan, tusaale adiga oo hurda oo aadan
        is ogayn, soonkaagu maaha mid jabaya. Biyaha taranka haddii aad
        gacantaada isaga keento iyo haddii fara-ka ciyaar xaaskaaga aad la
        samayso kaaga timaad waa mid jabinaysa soonkaaga.</p>
      <h3 id="ma-jiraan-wax-la-isku-khilaafsan-yahay-in-ay-soonka-jabiyaan">Ma
        jiraan wax la isku khilaafsan yahay in ay soonka jabiyaan?</h3>
      <p>Hadduu qof bixiyo dhiig isagoo sooman waa arrin laysku khilaafsan
        yahay oo culimada qaar waxa ay leeyihiin, “Waxa daciifaya awooddisii
        isagoo marka hore ba iska daciif ahaa soonka dartii, sidaa ajligeed ma
        bannaana,” culimada qaarna waxa ay yidhaahdeen, “Way bannaan tahay
        hadduu qofku karayo kamana jabinayso soonkiisa,” waana sida loo badan
        yahay. Dadka xiiqda qaba naqaska ay afka ka qaatan soonka ma jabinayo
        sida loo badan yahay. Qofka maalin Ramadaan istooba waxa loo badan yahay
        in aanu ka jabayn soonku.</p>
      <h3 id="ma-jiraan-shuruudo-kale-oo-haddii-la-sameeyo-soonku-jabayo">Ma
        jiraan shuruudo kale oo haddii la sameeyo soonku jabayo?</h3>
      <p>Haddii qofku isaga oo aqoon u leh arrimaha aynnu kor ku soo xusnay
        midkood sameeyo wuu ka jabaya soonku. Haddii uu isaga oo xasuusan inuu
        shaygani soonka jabinayo uu la yimaaddo isna ka sare uun buu la nooc
        yahay oo wuu jabayaa soonku. Haddii qofku xorriyaddiisa kula yimaaddo
        wax soonka jabinaya oo uu aqoon u leeyahay oo aan lagu khasbin wuu ka
        jabayaa isna soonku.</p>
      <h3 id="ilaalinta-carrabka-iyo-wakhtiga">Ilaalinta carrabka iyo
        wakhtiga</h3>
      <p>Carrabku waa xubin mihim ah oo Alle ugu deeqay bani’adamka, waana mid
        ka mid ah waxaynnu kaga duwannahay noolaha kale, xubinkani waxa uu ka
        mas’uul yahay dhawaq kasta oo kaa soo baxa hadduu sanyahay iyo hadduu
        xunyahay ba, sidaa darteed ayuu Rasuulku ﷺ u yidhi, “Yaa laba ii ballan
        qaadaya ilaalintooda ana u ballan qaadaa janno”, waxa ka mid ah
        carrabka. Carrabku isaga ayaa innoogu filan janno iyo naar kaynu gali
        lahayn, markaa waxa mihim ah in aynu ilaashano carrabka oo wax Alle SWT
        oggalyahay innaga soo baxo. Wakhtigu isna waxa uu ka mid yahay
        nimcooyinka Alle SWT innoogu deeqay, waana wax aynaan ku baraarugsanayn,
        Rasuulku ﷺ waxa uu lahaa qofna labadiisa gomadood Illaahay SWT hortiisa
        kama dhaqaaqayaan illaa afar wayddiimood la wayddiiyo, laba kamid ahi
        waa wakhtiga. Halkaa waxaynu ka arkaynaa mihimka ay leeyihiin
        ilaalintoodu, marwalba in la ilaaliyo waa wax innagu waajib ah,
        xilliyada khayrka badan sida Ramadaan oo kale in la sii xoojiyana waa
        sunne khayr badan laga helayo. Sidaa aynu ugu baraarugsanaanno
        ilaalintiisu waa midda ka kaliya ee aynu kaga badbaadayno Alle SWT
        hoojintiisa. Mucaad Ibnu Jamal Rc ayaa Rasuulku ﷺ ku yidhi, “Miyaa lanoo
        qabanayaa waxaannu ku hadalno,” dabadeed Rasuulku ﷺ intuu carrabkiisi
        qabtay ayuu ku yidhi, “Hooyadaa kaa goblantay Mucaadow, dadka
        wajiyadooda madaxa ma wax aan ahayn waxa carrabkoogu ku hadlaa loogu
        tuura.” Waxaynu halkaa ka arkaynaa carrabku in uu yahay waxa samaha iyo
        xummaanta inoo soo jiida, haddii waxaynu ku hadlayno yahay wax Alle SWT
        raali galinnayn sida xadiiska ka muuqata ayeynu waxaynu ku galabsannay
        naar ku galaynaa. Illaahay isaga oo inoo baanaya wuxu ina leeyahay
        “Miyaanan u samayn laba indhood, carrab iyo labadiisi daan.” intan aad
        ku socota ba ee aad wax ku arkaysaba annagaa leh. Sidoo kale carrabkan
        iyo labada daan ee isu hagaajiya ama isu toosiya hadalka annagu miyaanan
        ku siin weeye su’aashu, haa Allow adaa na siyey, sidaa awgeed waxa
        innala gudboon mahadcelin. Ilaahay SWT mar kale wuxu innoogu baanay inuu
        ina siiyey carrab hadalka soo saara, “Wuxu idin baray hadalka.” Ogow mar
        kasta oo aad hadal maqasho waxa hadalka soo saara waa carrabka, kaas oo
        aynu ku kala duwannahay makhluuqaadka kale. Sidoo kale Alle SWT wuxu
        inoo sheegay eray kasta oo afkeena ka soo baxa inuu yahay mid guntan oo
        la qorayo, “Kama soo baxo hadal ‘afkooga’ illaa waxa tirinaya oo ogsoon
        Malaa’ig.”</p>
      <h3 id="qofka-sooman-akhlaaq-caynkee-ah-ayaa-looga-baahan-yahay">Qofka
        sooman akhlaaq caynkee ah ayaa looga baahan yahay?</h3>
      <p>Akhlaaq marka laga hadlayo waa habdhaqanka qofka oo toosnaada, waana
        mid diintu dhiirigalisay in lala yimaaddo, iyadoo dadka ku
        tartansiinaysana u tilmaantay in maalinta qiyaame sida loo kala akhlaaq
        roon yahay loo kala darajo sarrayn doono waxaana taa muujinaya xadiiska
        sugan ee Rasuulku ﷺ leeyahay, “Waxa Mu’miniinta ugu darajo sarreeya
        kooga ugu akhlaaq wanaagsan.” Hubaashii habdhaqanka suubani wuxuu qofka
        gaadhsiiya sarreedo aan salaad badnaan iyo soon badnaan lagu gaadhin.
        Waa habdhaqan uu hormood ugu ahaa ummadda Rasuulku ﷺ miyaanad arag marka
        Alle leeyahay, “Waxa kuu sugnaatay akhlaaq sarraysa.” Sidoo kale
        Caa’isha Rc ayaa mar la waydiyey habdhaqankii Rasuulka ﷺ waxay ku tidhi,
        “Habdhaqankiisu wuxuu ku salaysnaa Qur’aanka.” Rasuulku ﷺ wuxuu ahaa mid
        horseed u ah ku dhaqanka diinta sidaa darteed qofka ugu hor dhaqma ayuu
        ahaa. Habdhaqanka tolmoon waxa lagu gartaa af gaabni iyo dhawrsanaan
        sidaa ajligeed ayaa ergaygii Alle SWT lagu sheegi jiray inuu ahaa mid
        tilmaamaha ku suntan, xadiis ka suganna wuxu ahaa, “Alle wuxu ugu jecel
        yahay dadka qofka aan hadalka badnayn, wuxuna ugu neceb yahay qofka
        hadalka badan ee bilaa murtida ah.” Qofka sooman akhlaaq caynkee ah ayaa
        looga baahan yahay? Habdhaqanka sare waxa ka mid ah sida aynu soo
        sheegnay xishoodka, xishoodka ugu dunsani waa ka qofku Alle SWT ka
        xishoodo. Rasuulka ﷺ oo maalin la hadlaya asxaabtiisi baa ku yidhi,
        “Waar ka xishooda Alle, xishood dhab ah,” inta ay naxeen saxaabadi ayey
        si degdeg ah ugu falceliyeen, “waanu ka xishoonnaa Rasuul Allow,” intaa
        markii ay yidhaahdeen buu haddana ku yidhi, “Xifdiya madixiina iyo intuu
        koobsaday, xifdiya calooshiina, badiyana xusuusnaanta geerida.” Billaahi
        calaykum xadiiskaasi muxuu inoo reebay, haddii lagu yidhi xifdi madaxa
        iyo intuu koobsay; waa indhahaagu yaanay eegin wax aan Alle SWT raali ka
        ahayn, dhegehaaguna yaanay dhagaysan wax Alle SWT necbaysanayo,
        calooshaada yaanay gelin xoolo aan xalaal ahayni weeye. Sidoo kale
        badiya xusuusta geeridu na waa ha isa siin noloshan, maalin aadan is
        ogayn ayey geeridu kuu iman kartaa, saacad aadan ogayn ayey naftu kaa
        bixi kartaa, mar walba waa in diyaar u noqotaa geerida.</p>
      <h3 id="soon-aan-salaad-lahayn-ma-la-aqbali-karaa">Soon aan salaad
        lahayn ma la aqbali karaa?</h3>
      <p>Erayga Salaad luuqaad ahaan waa duco, dhanka shareecadu adeegsatana
        waa cibaado khaas ah oo Alle SWT addoomihiisa amray inay sameeyaan.
        Salaaddu waa tiirka labaad ee tiirarka islaamku ku taagan yahay. Waana
        tiirka kali ah ee Alle SWT soo waajibiyey isagoo ergaygiisi Muxammed ﷺ
        uu dunida sare la jooga. Sida ka sugan ergaygii Alle, maalinka qiyaamaha
        waxa ugu horreeya ee la iska xisaabinayaa waa salaadda, haddii qofka
        salaaddiisu u hagaagto waxa u hagaagaya camalkiisii kale oo dhan, se
        haddii ay ka xumaato salaaddu qofkaasi khasaare ayuu ku sugan yahay,
        waxana sabab u ah camalkiisii ayaa xumaanaya. Sidaa awgeed salaaddu waa
        tiir ka culus soonka. Salaaddu qofka ooga waxa ay u keenta xasiloonni
        iyo degenaan, taaso haddii uu markiisi hore ahaa mid qalafsani u dhashay
        ka dhigta mid ka miirta dabeecaddiisi adkayd, sidoo kale salaaddu waxa
        ay qofka ka hurguftaa xumaha iyo joogtayna caasinnimada. Alle SWT wuxu
        yidhi, “Salaaddu qofka waxa ay ka reebta dambiga iyo macsida.” Qofkii
        intaa iska waaya waxa khaldan qaabka uu u oogo salaadda ee haysku noqdo,
        mihimku waa in qofku ogaado in salaaddu ka hor joogsanayso qofka xumaha
        oo dhan, taasna qofku waxa uu helayaa marka uu arkaanteedii la yimaad
        sidoo kale Alle SWT ka cabsiga badiyo. Kolka laga hadlayo salaadda:
        arrinka ugu mugga weyn ee lagu kala garto qofka iyo diintiisa, ergeygii
        Alle waxa uu yidhi, “Annaga iyo gaalada waxa noo dhaxaysa salaadda,
        qofkii ka tagaana waa gaaloobay.” Xadiiskaasi waxa u si cad u qeexaya
        dhanka lagu tirinayo qofka ka taga oogista salaadda. Saxaabadi Rasuulku
        ﷺ barbaariyey dhaqankoodii wuxuu ahaa in ay qofka ku qiimeeyaan
        salaadda, ka ka tagana aanay xayn-daabka Islaamnimo ku soo dari jirin.
        Fahamo kala duwan oo laga soo saaray hab adeegsiga xadiiskan ayaa culimo
        badani ku kala tageen, culimada qaar waxa ay soo guuriyeen hadalkii
        Taabicigii Suhri ee ahaa, “Gaalnimada laga hadlayaa maaha tii waynayd ee
        waa gaalnimo ka sokeysa gaalnimada weyn,” Hadalkaa waxa ku tagay culimo
        badan oo hore iyo dambe ba lahaa. Hase ahaatee culimada ganafka ku
        dhufatay hadalkaa ayaa iyaguna leh, “Xadiiska in laga fahmo qofka
        salaadda ka tagaa inu gaal yahay waa fahamkii Saxaabada, Taabiciintii
        waaweynayd, Imaam Suhri na waa Taabiciintii yaraa (oo wuxu ka mid ahaa
        taabiciinti dambe oo ma soo gaadhin Saxaabada waawaynayd badankooga)
        markaa fahamka lagu midaysan yahay aynu ku tagno.” Aayaddo badan baa ku
        soo degay qiimaha iyo abaalcelinta Alle SWT qofka ooga salaadda u
        leeyahahy. Ugu horayn Alle SWT wuxu yidhi, “Salaaddu waxay u tahay
        Muminiinta wakhti go’an.” Maaha jaanta rogan in aad ka dhigtoo xilligi
        aad doon taba aad tukato, se waa wakhti la jaan goyey oogisteedu.
        Rasuulka ﷺ oo bushaaro nololeed ku iftiminaya oogsiteedu na wuxu yidhi,
        “Salaadaha shanta ah iyo jimce ilaa jimce lagu gaadho, waxa ay tirtiraan
        dambiyada yaryar haddii aan lagu darin dambi weyn.” Xaqiiqdii iska daa
        in aad ajar ka heshide adigii baa lagu leeyahay dambi yadii kale ee kaa
        dhacayey na way masaxaysaa. Salaadda oogisteeda marka aynu ka hadlayno
        waxa ay leedahay Shuruudo, Arkaan iyo Waajibyaal haddii mid ka mid ah
        aad ka tagto salaaddada inay xagga Alle SWT u gudubto laga baqo qabo.
        Rasuulka ﷺ wuxu yidhi, ”Qof lixdan sannadood tukanayey baa iman doona
        isagoon hal salaad laga aqbalin.” Waa yaabe, lixdan sannadoodna wuu
        tukaneyey salaad kaliyana lagama aqbalin waa maxay tallow?. Inta aynu
        kor ku soo sheegnay unbuu khaldayey. Sidoo kale Rasuulka ﷺ oo
        misaajidkiisi xagga dambe ka fadhiya ayaa nin soo tukaday salaamay, inta
        uu salaantii ka qaaday ayuu u raaciyey, “tuko maad tukane,” ninkii inta
        uu degdeg u noqday ayuu haddana soo tukaday Rasuulkuna ﷺ intii unbuu ku
        celiyey. Mar saddexaadkii ayuu ku yidhi, “Rasuul Allow intaa in ka badan
        garan maaye maxaan sameeya.” Ninkaasina intaa aynu kor ku soo sheegne
        Shuruud, Arkaan iyo Waajibyo ah un buu khaldayey. Markaa ansixidda
        salaaddada waxa kow ka ah in aad barato wixi salaaddadu ku ansax
        noqonaysay. Haddaba halkan waxa aynu wax yar ka tilmaami doonna
        Shuruudaha iyo Arkaanta Salaadda ee aynu soo tilmaanay.</p>
      <h4 id="shuruudaha-salaadda-waxa-ka-mid-ah">Shuruudaha Salaadda waxa ka
        mid ah:</h4>
      <ul>
        <li>Muslim (gaalka salaadda waxa uga horaysa inu Ilaahay SWT
          rumeeyo)</li>
        <li>Dahaara-qab (haweenayduna ka dahaara qabto dhiga cadada, dhabar
          furanka iyo dhiiga dhalmada ka dambeeya)</li>
        <li>Gaadhista wakhtiga salaadda</li>
        <li>Miirqab</li>
        <li>Qaan-gaadhnimo</li>
        <li>Waysa-qabnimo</li>
        <li>Jihada oo aad u jedsato</li>
      </ul>
      <h4 id="arkaanta-salaadda-waxa-ka-mid-ah">Arkaanta Salaadda waxa ka mid
        ah:</h4>
      <ul>
        <li>Takbiirta (inaad Salaadda Allaahu Akbar ku xidhato)</li>
        <li>Akhrinta Faataxada</li>
        <li>Rukuucda iyo inaad ku xasisho</li>
        <li>Kasoo toosidda rukuucda iyo inaad ku xasisho</li>
        <li>Sujuudda iyo in aad ku xasisho</li>
        <li>Markaad ka soo toosdo sujudda ina aad ku xasisho</li>
        <li>Fadhiga dambe.</li>
      </ul>
      <p>Sidoo kale salaadaha Jimcaha, Ciidda, qorrax- ama dayax-madoobaadka,
        roob-doonta, janaasada, iyo musaafirku waxa ay leeyhiin qaab gooni ah oo
        loo tukado, qaabkaa oo ka sugnaday Rasuulka inu u tukaday.</p>
      <h3 id="dad-la-dhaqanka-marka-aad-tahay-qof-sooman">Dad-la-dhaqanka
        marka aad tahay qof sooman</h3>
      <p>Diinta Islaamku waxa ay ka soo dhex baxday bulsho aan xaddaarad iyo
        ilbaxnimo lahayn, sidoo kale hab maamulkii jiray xilligaa aan la jaan
        hayn, wax soo saarkii dunida loogu kala gooshayeyna aan iyadu waxba ku
        darsan jirin, hase ahaate tokhoogu ahaa mid gidaar lala soo taagan
        yahay. Hab maamuskooda waxa u bud-dhig u ahaa tolnimada, ninkii
        laandheera ah uun baa magaalada sidu doono u dhex marayey wuxu doonana
        ka dhex samaynayey. Ninkii laga itaal roon yahayna wuxu ahaa mid dibinta
        uun iska ruuga oo aan wax kale samayn karayn. Markii islaamku soo baxay
        ayaa dadki diintii u sinnaadeen, Rasuulka ﷺ waxa wada rumeyey haldoorkii
        Quraysh sida Abu Bakar iyo Cusmaan, sidoo kale waxa rumeeyey addoomo la
        lahaa sida Bilaal oo kale. Rasuulku ﷺ isku si uun buu ula dhaqmi jirin
        midna ma soo dhawaysan jirin midna ma fogayn jirin raggaa wada rumeyey.
        Dad la dhaqankaasi wuxu horseed u noqday intii la liidi jiray inay
        gabood ka soo dhigtaan diinta oo ay ka helayeen sinnaan, taasana saldhig
        u ahayd inay hal daba la’ u soo galaan diinta qof kasta oo hoos loo eegi
        jiray ba. Boqor ka mid ahaa boqoradii ka talin jiray jasiiradda Carbeed
        ayaa soo diray nin ergay si uu uga soo xog bixiyo Nabigan la sheegayo
        inuu soo baxay. Dabadeed ninkii la soo diray ayaa markuu ku noqday kii
        soo diray ka jawaab celiyey wixii uu soo arkay, wuxuuna yidhi,
        “Hoggaamiye kasta ciidankiisu way kohdaan se ninkaa ‘Nabiga’ asxaabtiisu
        aad bay u jecel yihiin, iska daa wax kale candhuuftiisu inay dhulka ku
        dhacdo uma ogola.” Sidoo kale raggu Rasuulku ﷺ soo saaray, dhaqankaa mid
        la mid ah bay la hayeen, Cumer ibnu Khaddaab xilligu talada Muslimiinta
        hayey waxa dhacday in sidoo kale boqor uu soo diray ergay xaggiisa ka
        socday si uu Cumar farriintiisa ugu gudbiyo. Ergaygii boqorka ayaa
        magaaladii Madiina soo gaadhay, wuxuu islahaa xarun madaxtooyo ayaad ka
        heli ninka ummadda Muslimiinta u taliya, e wuxuu magaaladii ka waayey
        guri ka duwan kuwii magaalada ku yaallay, markaas ayuu bilaabay inuu
        dadka waydiiyo Cumar halka uu joogo, qof kastaa wuxu ku yidhaa, “Mar
        dhawayd halkan buu joogee meelaha ka eeg,” illaa nin u su’aalay ku yidhi
        wakaa geedkaa hoos jiifa. Ninkii markuu arkay Cumer oo geed iska hoos
        jiifa ayuu yidhi ereyo dhaxal gal noqday, “Caddaalad baad ku xukuntay,
        markaasad nabad heshay, dabadeed iska seexatay,” waa ta ay maanta garan
        la’yihiin madaxda Muslimiintu ee kharashka ku baxa ilaalintoodu
        ummadahooga wax tari lahayeen. Dad la dhaqanka wanaagsan waxa ka mid ah
        qofka ku shaqaynaya in aad dareensiiso in aad ixtiraam u hayso, hadalada
        qalafsanna aad ka ilaaliso, sidoo kale qudhaadu ogsonaato in dani ku ag
        keentay oo laysku kiin imtaxaamayo, sidaa darteed aanad kula dhaqmin wax
        anshax xumo ah. Rasuulku ﷺ isagoo hormood keeni ahaa ayaa
        habdhaqanadiisi sarreeyey waxa ka mid ahaa sida Anas Bin Maalik Rc ka
        sugan inu yidhi, “Toban sannadood baan u shaqaynayey Rasuulka ﷺ maalin
        kaliya wax aan sameeyey maxaad u samaysay ima odhan, wax aan samayn
        waayeyna maxaad u samayn wayday ima odhan.” Inta u badan dadka wada
        shaqeeya waxa ay isku qabsadaan ee canaantu ka dhacdana waa intaa. In
        aad dadka kula dhaqanto hab-dhaqan wanaagsani wuxu keenaya in qudhaada
        lagula macaamilo hab-san. Sidaa ajligeed buu Rasuulku ﷺ lahaa, “Dadka
        kula dhaqan si wanaagsan.” Dadkuu waa geed aad beerato oo kale, kolba
        sida aad ku tahay ayey iyaguna kugu ahaanayaan.</p>
      <h2 id="sadaqada-iyo-soonka">Sadaqada iyo Soonka</h2>
      <p>Sadaqadu waa qashinka ka baxa qofka ee uu ku helayo dambi dhaaf iyo
        naxariis, gaadhigu haddaanu saliida iska badalin noqon maayo mid
        raandhiis sii lahaada ee marka dambe wuu is duqeeya, sidoo kale sadaqadu
        waa dambigii qofku sameyey oo uu iska bixiyey, waana ta uu Alle SWT
        leeyahay, “Ka qaad xoolahooda qayb, si ay iskugu daahiriyaan, una
        ducee.” Bal u fiirso aayaddaasi sida mugga leh ee ay wax u
        bidhaaminayso, marka xoogaa lagaa qaado aan ku damqayn waxa aad helaysaa
        fudayd dambigaagi lagaa dul qaaday, sidoo kale waxa aad helaysaa duco.
        Sidoo kale waa biriij isku xidha bulshada qaybaheeda haynta ku kala
        sarreeya, mar kasta oo qofka hodanka ahi uu ka war hayo bulshadiisa
        liidata waxa dhexdooda ku beermaya kalgacal iyo is jeclaysii, qof kasta
        oo wax bixinaya marka la yidhaa kaaga liita wax sii, wuxuu dareemayaa in
        aan xoolihiisi meel kale ka tagin waana ta uu Rasuulku ﷺ ka duuleyey ee
        uu ku lahaa Mucaad Ibnu Jamal Rc, “Ka qaad xoolaha intooda ladan, kuna
        celi intooda saboolka ah.” Waa xoolahaagii oo adiga kaa baxay isla
        adigiina kugu soo noqday. Se haddii aad ku dheggenaato xoolahaaguna
        barako yeelan mayaan adiguna mid culays saaran yahay unbaad ahaan,
        Rasuulku ﷺ isagoo muujinaya in sadaqadu aanay qofka mid musalaf ah ka
        dhigin wuxu yidhi, “Sadaqadu xoolaha waxba kama nusqaamiso.” Haddaad
        lahayd wallee shilinkaa kaa baxay kuu soo noqon maayo, inta kaa baxday
        in ka barako badan baa ku soo geli, sidoo kale inta kugu hadhay ayaa
        noqon doonta in ku barakowda. Alle SWT isna isagoo qofka xoolihiisa
        bakhaylka ku ah la hadlaya ayaabu yidhi, “Yaanay u malayn kuwa xoolaha
        Alle siiyey lexejeclaysanaya inay sidaasi u khayr badan tahay, hase
        ahaate waa u shar.” Haynta iyo kaydinta xooluhu maaha mid la diidan
        yahay, se waa in aad ogaataa in xoolahan uu Alle SWT ku siiyey, sababta
        lagu siiyeyna aanay ahayn jacayl khaas ah oo adiga laguu qabo, hase
        ahaate ay tahay imtaxaan lagugu eegayo, sida aad ka yeeshana masiirkaagu
        noqon doono. Sadaqadu waxa ay ka qayb qaadata cimri dhererka; marka laga
        hadlayo in cimrigii laguu qoray wax lagugu darayo maaha, sida culimo
        badani ku tagsan yihiin, hase yeeshee waa in cimrigii lagu siiyey barako
        ku yeesho, Sidaasu Rasuulku ﷺ u lahaa, “Sadaqadu cimriga way dheeraysa.”
        Haddii sadaqo aynu bixinnay cimrigii inoogu dheeraanayo tallow aakhiro
        marka la joogo na sidee baynu ku noqon doona bixinta sadaqada?. Xadiiska
        qiimaha badan ee ka warrama maalinta aan hadh jirin ee la taagan yahay
        bannaanka qiyaamaha ayaaba Rasuulku ﷺ ka soo reebay dadkaa badan ee
        bacadka taagan dad toddoba astaamood laga helay in aanay iyagu ku jirin
        kuwaa bacadka taagan, se ay helayaan hadh Alle SWT ugu talo galay.
        Haddaba toddobadaa waxa ka mid ahaa sida xadiisku sheegay qof gacantiisa
        midig waxay bixisay aanay ogaan gacantiisa bidix. Sida macquulka ah
        marka qofku wax bixinayo labadiisa gacmood ayaa isku kaashada bixinta,
        sida lacag la tirinayo si loo bixiyo amase alaab la dhibayo, ee ka
        warran gacantii ugu dhawayd ba haddii aanay ogayn waxay bixisay
        saaxibadeed. Murti Soomaaliyeed baa ahayd, “Midigtuba micin ma leh,
        hadday bidixdu maqan tahay.” Waxa aad arkaysaa in labadii mataanaha ahaa
        sidaa ku kala tageen, waxa aad arkaysaa in aan dhayal lagu helayn
        galladaha Alle SWT, se shaqo dheeraad ah lagaaga baahan yahay, markaa
        waa halka aad is dhigto qof wallow ba. Soonka dhexdiisa inaad wax
        sadaqaysato waa mid la dhiri galiyey oo dadku wax wada qabaan, Rasuulka
        ﷺ waxa ka sugan inuu yidhi, “Qofka, qof sooman afuriya wuxu leeyahay
        ajarka qofka sooman.” Culimadu marka ay sharraxayaan xadiiskaa waxa ay
        yidhaahdaan; laga qaadi maayo kan la afuriyey ajarkiisi ee ajarkiisa oo
        kale ayaa isna la siinaya. In aad ka war hayso jaarkaaga jilicsan waa
        mid loo baahan yahay, oo dambi ba waxa kugu filan in adoo dharagsan
        jaarkaagina kugu ag bakhtiyayaan. Waana mid maanta dhacda in aad arkayso
        xaafad dhan oo haddana asturan inaan dabba loo shidin, taaso keentay
        inay ka dhawrsadeen inay dadka wax waydiistaan, Alle SWT isagoo wax
        walba inooga xogogaal badan, waxa uu inoo bidhaamiyey ka war haynteeda,
        “Ka wax ma garatada ahi wuxu u malaynaya dad xoolo leh is
        dhawrsanaantooda awgeed, waxaad se ku garan kartaa tilmaamahooda,
        dadkana wax ma waydiiyaan.” Kuwaa ayaa ah in la ogaado oo laga war hayo,
        si Alle koreeye inoogu naxariisto. Inta badan maanta waxa ina wareeriyey
        dad ay shaqo u tahay oo aan gaajo na soo saarin se soo shaqo tagay.
        Kuwaas oo masaajiddii lagaga tukan laayahay, halka kuwii ay ahayd in
        laga war hayo ee jaar iyo ehel ba lahaa la dayacay. Fadliga cibaadada
        habeenkii Ramadaan waa bil cibaaddo, wax kasta oo san oo la sameeyo
        bishaa abaal gudkeedu waa mid la labban laabo, dheeraadka bishu wadato
        awgeed. Sidoo kale waa bil khayr leh oo wixi xumaan wada albaabada loo
        laabo. Rasuulka ﷺ waxa ka sugnaaday inuu yidhi, “Markay Ramadaan soo
        gasho; albaabada jannada waa la wada furaa, kuwa naartana waa la xidhaa,
        shadaadiintana waa la silsiladeeya.” Markaa bishu waa bil sarreedo, oo
        bilaha kale ka tilmaaman. Sidaa darteed bishan waxa lagu maamusaa in
        lala yimaaddo cibaaddo ka badan cibaadoyinka lala yimaaddo bilaha kale.
        Cibaaddooyinkaa waxa ka mid ah in la istaago habeennimada Ramadaan, oo
        loo kaco in la oogo salaadaha la yidhaa Taraawiix iyo Tahajud oo
        labaduba soo hoos gala Salaatul-laylka salaadda loo yaqaan. Haddaba in
        habeennimada Ramadaan lagu cammiro salaadahaa waa mid Rasuulku ﷺ dhiri
        galiyey, “Qofka kaca habeenka Ramadaan, kaas oo la kaca iimaan iyo dambi
        dhaaf, waxa la dhaafaa dambigiisi hore iyo dambe ba.” Sida aad ku
        arkayso xadiiskaa waxa libintaa lagu gaadhayaa waa inaad u soo jeeddo
        habeenkii Alle dartii. Iska daa wax kalo Alle SWT isagoo ka hadlaya
        qofka iska hurda habeenkii iyo ka isaga xusaya ee u taagan ayuu yidhi,
        “Ka habeenkii u taagan xuska isagoo sujuudsan ama taagan, isagoo ka
        baqaya aakhiro, rajaynaya naxarista Rabbigii, ee miyey siman yihiin ka
        wax garanaya iyo ka aan waxba garanayn?” Aayaddaasi si cad bay inoogu
        kala qeexday labada qof ee midna hurdo midna Allihii u taagan yahay in
        aanay isku abaal celin lahayn. Salaadaha habeennimada Ramadaan la tukado
        waxa markii ugu horreeyey sameeyey Rasuulka ﷺ sida ay Caa’isha sheegtay
        Nabigaa ku tukaday masaajidka, dhowr saxaabadiisa ah baa la tukaday,
        habeenkii labaad buu haddana ku tukaday dadkii baana soo batay, ka dib
        habeenkii saddexaad markuu arkay in masaajidkii laga soo buxsamay ayuu u
        soo bixi waayey, markii waagi baryey wuxuu ku yidhi “Waxaan idinku soo
        bixi waayey, waxaan ka baqay in laydinku waajibiyo.” Xadiiskaa waxa aynu
        ka faa’idaynaa in salaaddu sunne tahay, haddii Rasuulku ﷺ uu jogtayn
        lahaana ay innagu noqon lahayd waajib, Rasuulku ﷺ wuxu inoo ahaa mid
        danteena ka shaqeeya oo dhib inala jeclayn, waana sababtuu u soo bixi
        waayey habeenkaa. Xasuuso kolkii ninkii ku yidhi Rasuul Allow xajku
        sannad walba ma waajibbaa, ee uu ka aamusay. Markii dambe waa kii lahaa,
        “Haddaan haa odhan lahaa, waajib bay idinku noqon lahayd manaydaan
        karteen.” Hase ahaate xilligii Cumar Ibnu Khadaab ayaa la tukaday
        salaadda Taraawiixda, oo habeen walba bacda cishaha la tukan jiray,
        iyadoo qofkii doona tukan jiray kii kale na aan la eedayn jirin,
        sidaasanay ku noqotay salaad illaa imika la oogo. Inta rakcadood ee la
        tukada waa kow iyo labaatan, saddex iyo toban ama kow iyo toban ba waa
        tiro sugan, se mid baa muhiim ah in la ogaado, taaso ah salaadda marka
        aad tukanayso waa inaad tukaddaa salaad xasiloon oo aan dadajin lahayn
        sida dhacda qoloyinka tukada kow iyo labaatanka rakcadood u dadajiyaan.
        Habeennimada Ramadaan qofka u kaca salaadda Rasuulku ﷺ wuxu ugu
        bushaareeyey dambi dhaaf iyo naxariis, “Qofka kaca Ramadaan, isagoo u
        kiciyey iimaan iyo Alle ka cabsi, waxa la dhaafaa dambigiisi hore iyo
        kiisi dambe ba.” Waxa kale oo la dhiirigaliyey in aad salaadda aad
        tukanayso ee aad kula tukanayso jamac habeenimada Ramadaan aanad dhexda
        ka jarin ee aad la dhamayso imaamka sida Rasuulka ﷺ ka sugan, “Qofka u
        kaca salaadda ee la tukada imaamka illaa intuu ka dhamaynayo, wuxu la
        mid yahay qof habeenkii oo dhan salaad u taagna.” Sidaa waxa leh
        ergaygii Alle SWT, haddii aad imaamka la dhamaysato waxa aad helaysaa
        darajadaa sare. Inta badan waxa aynu u hiranna hawl kasta oo aynu
        qabanayno in aynu ku helno abaal celin u qalanta shaqadaa aynu qabanay.
        Mar kasta oo maamuus laguu muujiyana waxa aad sii labanlaabta
        hawlkarnimadaadi, taasood ku doonayso mar walba in aad ahaato mid la
        xurmeeyo, shaqadiisana lagu bogaadiyo. Haddaba Alle SWT hawl kasta oo
        aad u qabato isaga dartii waxa aad kaga helaysaa abaal gud aanad
        filanayn xaddigeeda. Habka loo tukada salaadda habeenkii waa qofka oo
        aan isku darin wax laba rakcadood ka badan sida Rasuulka ﷺ ka sugan,
        “Salaadda habeenkii waa laba laba rakcadood.” Xadiiskaasi wuxu
        bidhaaminaya in laba rakcadood marka aad tukato ba aad ka baxayso
        salaadda haddana aad laba kale aad u kacayso. Sidoo kale waxa lagu soo
        afmeera oogista salaadda habeennimo hal rakcad oo la yidhaa salaadda
        kalida ah (Witri) waanna rakcad qudha, Rasuulka ﷺ waxa ka sugnaaday,
        “Habeenka laba witri kuma wada jiraan.” Sidaa ajligeed haddaad hore u
        soo tukato taraawix oo aad la soo dhammaysatay imaamka, marka aad
        tahjudka tukanayso la dhammaysan maysid, ee marku salaadda ka baxo uun
        baad rakcad kale u kici, ama salaadda witrigaa ee u ku soo afmeeray
        salaadda la tukan maysid. Salaadda la oogo habeenkii waa salaadda ugu
        qiimaha badan marka laga tago kuwa faralka ah, “Salaadaha waxa ugu fadli
        badan marka laga reebo kuwa faralka ah, salaadda habeenki la tukado.”
        Salaaddani dheeraadkaa hawl yari kumay helin, qofkii wuxu ka toosaya
        hurdadiisi, wuxu u kacaya oogis salaad aan lagu waajibin, laga yaaba
        biyo qabow inuu ku waysaysanayo, haddana waxaas oo dhan uma jeedee
        oogista salaadda ayuu u jeeda, sidoo kale qalbigiisa waxa ruxa aayadka
        Alle SWT marka uu akhriyo, sida Alle SWT sheegay, “Aayadkayaga waxa
        rumeeyey, kuwa marka Illahay la xuso la dhaca sujuud, ee tasbiixsada,
        kuna mahadceliya Rabigood iyagoon is kibrinayn, dhinacooguna jiifka ka
        dheeraaday.” Wuxu is tusinaya hirarka fog ee Alle SWT bidhaamiyey in la
        helayo, “Kuwa Alle ka cabsada waxa u sugnaaday jannooyin, wabiyaal iyo
        degenaasho dhab ah oo Illahay agtiisa laga helayo.” Cagahaa bararaya,
        murqihiisa daalaya, cunihiisa qalalayana wuxu ku rabaa jannooyinkaa
        Alle, si uu taa u gaadho ayuu dhiniciisa habeenkii dhulka u diiday in
        yar mooye, “Waxay ahayeen kuwo habeenki inyar un seexda.” Sidaa waxa leh
        Alle. Waana ta dhabta ah ee lagu gaadhayo abaal gudka sare ee Alle SWT
        inoo sheegay. Mar kasta oo aad ku jirto gudashada cibaado uu Alle SWT ku
        faray ogow in aad u dhaw dahay Alle SWT, Rasuulka ka sugan, “Addoonku
        wuxu Alle ugu dhaw yahay markuu caabudayo.” Waxa looga jeedaa markuu
        sujuudsan yahay. Qofku halka uu mar walba uskaga ka ilaaliyaa waa
        wajigiisa, uma ogola in wax yari ka gaadhan, sidoo kale haddii wax lagu
        soo tuuro markaba wajiga ayuu qariyaa, waxa uu u qarinayaana waa inaanu
        u ogolayn wax wajiigisa xumeeya. Haddaba qofku marka uu cibaadaysanayo
        wuxu madixiisa u foorariya waliba dhulka u dhigaa waa Alle SWT dartii,
        taasa ah abaal weyn oo Alle SWT kuu ogsoon yahay, adiguna waxa aad
        sharaf ku helaysaa kolba inta aad Alle SWT isku dhul dhigto.</p>
      <h2 id="tobanka-dambe-ee-ramadaan">Tobanka Dambe ee Ramadaan</h2>
      <p>Tobanka u dambeeya Ramadaan, waa habeennada ugu qiimaha badan
        habeenno uu Alle SWT abuuray, marka tobanka dambe soo gasho, waxa loo
        dadaallaa si ka sii wanaagsan intii hore oo dhan, Caa’isha waxa ka
        sugnaaday, “Markuu bilaabmo tobanka dambe Rasuulku dhiisha ayuu guntiga
        ka xidhi jiray, habeenkana wuu noolayn jiray, ehelkiisana wuu toosin
        jiray.” Markaa adna waa inaad qorshaha ku darsato in aad xawligaaga
        kordhiso marka tobankani soo galo. Inta badan dadku marka tobankaa dambe
        soo galo daal ayey la kulmaan ay labaatankii hore ku soo yar caajiseen,
        taasana keentay in dardar galin xagga cibadadaa ah la sameeyo, waxana
        soo korodha cibaadada Tahajudka la yidhaa, salaadda oo firfircooni badan
        oo dadku u hayaan keenta. Dadka qaar baa tobankaa dambe meheradahooga ku
        mashquula oo tobankaa ka dhigta maalmo ganacsi, sidaa darteed waxa aynu
        leenahay waar laydinma diidana shaqadee tobankaana ka faa’iideeya waa
        jaanis aydaan hubin inuu mar dambe idin soo mari doono. Tobankan dambe
        waa habeenno hurdada la kala tago, Caa’isha Rc waxa ka sugan,
        “Labaatanka hore Rasuulku marna wuu seexan jiray marna wuu cibaadaysan
        jiray, laakin tobanka dambe hurdo way kala tagi jireen.” Tobankan waxa
        la qabtaa oogista salaadda iyo Alle SWT oo dambi dhaaf la wayddiisto
        isagana la xuso. Marka laga hadlayo xuska Alle SWT waa waynayn la
        waynnaynayo, iyo in laga kor yeello xumaan, waxa kale oo xus la yidhaa
        in Alle SWT loo mahadceliyo Ilaahay SWT cid caddaalad samaysa isagaa ugu
        sarreeya, adigoo khasab lagugu leeyahay inaad Alle xusto ayaa haddana
        lagu leeyahay mar kasta oo aad Alle SWT xusto isna wuu ku xusayaa, Alle
        SWT wuxu yidhi, “I xusa aan idin xusee…” Xuska aad adigu Alle SWT
        xusaysaa waa adoo dambi dhaaf wayddiisanaya, adoo xumaan ka kor yeellaya
        iyo adoo u mahad celinaya galladaha uu kugu deeqay dartii. Sidoo kale
        xuska uu Alle SWT adiga ku xusayaana waa inuu dambi dhaaf ku siiyo.
        Xilliga aad Alle SWT xusaysaa ma laha xilli sooc ah, se mar walba waad
        xusaysaa Alle SWT waxa ka sugan, “Kuwa in badan Alle xusa, iyagoo
        taagan, fadhiya ama jiifa.” Adoo iska jiifa ayaad Allaha xusaysa, adoo
        suuqa iska dhex maraaya, adoo shaqadaada ku jira. Mar kasta oo
        carrabkaagu barto xuska Alle waa mar walba oo naftaadu xasilayso,
        dareemayso na deganaan, Alle SWT waxa u yidhi, “Ragga iyo dumarka Alle
        xusa, wuxu u diyaariyey dambi dhaaf iyo janno.”</p>
      <h2 id="fadliga-ducada">Fadliga Ducada</h2>
      <p>Duco waa baryo ama tuugis Alle uu baryayo addoonkiisu, cidda kaliya
        ee la baryi karaa waa Alle SWT, sokadii cidna lama baryi karo. Alle SWT
        xadiis-qudsi wuxu ku yidhi, “Anigu waxa aan ugu deeqsanahay cidda wax
        layla wadaajiyo, waan uga tagaa anuu.” Baryadu Alle SWT xaqa u lahaa
        haddaad cid kale la doonato adiga unbaa wax is yeellay. Ducadu is dhul
        dhigid aad Alle SWT isku basaasinayso, una muujinayso inaad gargaarkiisa
        u baahan tahay, la’aantiina aanad waxba helayn. Cibaadadu waa inaad
        muujiso inaad tahay addoon baari ah, adigoo la imanaya wax kasta oo Alle
        ku faray inaad samayso, kana joogsanaya wixi lagaa reebay inaad fasho,
        markaasad tahay addoon dhab ah, oo baryaya Allihii, baryaduna waa
        cibaado, Rasuulku ﷺ wuxu yidhi, “Ducadu waa cibaado.” Mar kasta oo aad
        Alle SWT barido isna agtaada ayuu joogaaye wuu ku jawaabi sidu Alle SWT
        sheegay, “I barya aan idinka aqbale.” Soomaalidu waxa ay tidhaa, “Baryo
        badan iyo bukaan badan waa laysku naca,” halka Alle SWT uu ka leeyahay
        “I baryaa aan idinka aqbale.” Alle SWT mar kasta oo aad gacmaha hoos
        dhigato wuu kugu farxayaa waxaad wayddiisatana wuu ku samaynnayaa. Mar
        haddii aynu nidhi baryadu waa cibaado bal ka warrama kuwa iskala
        deeqtoonada inay Alle baryaan amase wax dan ah aan ka galin inay
        Allahood baryaan, Alle SWT wuxu yidhi, “Kuwa iska waynneeya baryadayda,
        waxay galayaan jahannama iyagoo dulaysan.” ogow in uu yahay ka ka maaga
        inu Alle SWT baryaa mid ka quustay, Alle SWT sidu sheegay ba,
        “Addoomahayga u sheeg, oo ku dheh haka quusanina naxariista Alle,” taaso
        muujinaysa damiir iyo imaan xumo qofka ka quusanayaa ma wuxu moodayaa
        inuu Alle ka dheer yahay, “Haddii ay ii kaa wayddiiyaan addoomahaygu u
        sheeg inaan u dhawahay, ka i baryayaa marku i baryayo, hay addeecaan oo
        hay rumeeyaan si ay u hanuunaan.” Alle SWT ayaa sidaa leh, adna waad
        iska quusanaysaa micno daro, subxanallah.</p>
      <h3 id="xilliyadee-ayaa-ugu-dhow-in-ducada-la-aqbalo">Xilliyadee ayaa
        ugu dhow in ducada la aqbalo?</h3>
      <ul>
        <li>Qofka soomanni marka uu afurayo</li>
        <li>Marka aad sujuudsan tahay</li>
        <li>Fadhiga dambe ee salaadda ‘taxyaadka’</li>
        <li>Eedaanka iyo aqiimka dhexdooda</li>
        <li>Habeenka xilligiisa dambe</li>
        <li>Maalinta jimcaha salaadda Casar ka dib (sida culimo badan ku tagsan
          yihiin).</li>
      </ul>
      <p>Waxa jira caqabado diida in la aqbalo ducadaada sidaa Rasuulka ﷺ ka
        sugan, “Hagaaji cuntadaada, ducadaada waa la aqbaliye.” Xaaran cunistu
        waxa ay ka mid tahay arrimaha is hortaaga in la aqbalo baryadaada. Nin
        baa jiray Alle baryey isagoo la yimid saddex arrimood oo ducadiisa in
        lagu aqbali lahaa; Safar buu ahaa, Allena magacyadiisa ayuu ku baryayey,
        gacmahana kor buu u taagayey. Saddexdaa arrimood ba waxay sababayeen in
        baryadiisa la aqbalo, hase ahaatee waxa is hortaagay habdhaqankiisi
        nololeed, Rasuulkaana tilmaamay isaga oo leh, “Wuxuu quudanayey xaraan,
        hugiisuna xaaraan buu ahaa, wuxu ku soo barbaarayna waa xaraan e’ sidee
        looga aqbalaya baryadiisa?” Xadiiskaa su’aal baa ku jirta inaga
        garaadkeena lagu wayddiinayo ninka sidaa ah sida looga aqbalayo. Haddaa
        saddex arrin oo sababi lahaa in degdeg loogu aqbalo baryadiisa waxa ka
        hor istaagay inuu xaaran quute ahaa, markaa haddaad baryadada
        falcelinteeda waydo bal naftaada uun ku noqo. Inta badan Rasuulku waxa
        uu ku ducaysan jiray sida Caa’isha sheegayso, “Allahayow waad samaxaad
        badan tahay cidda wax saamaxdana waad jeceshay ee na saamax.” Waa baryo
        Rasuulku ﷺ ku ducaysan jiray, khaas ahaan tobanka dambe habeennada kala
        dhiman, sida 21, 23, 25, 27, 29, se waxa ay tahay in habbeen kasta iyo
        mar kasta ku ducaysato, ducaduna mar walba waa mid furan.</p>
      <h2 id="fadliga-masaajidka">Fadliga Masaajidka</h2>
      <p>Marka la qeexayo erayga masjid waxa lagu qeexa sujuud, oo ah goobta
        lagu sujuudayo, waxana eraygaa looga soo dheegta inay tahay goobta qofku
        ugu dhaw yahay Alle SWT, siduu Rasuulku ﷺ inoo sheegay, “Marka uu
        addoonku Allihii ugu dhaw yahay waa marka uu dhulka foodda ku hayo.”
        Masaajidku waa hoyga cibaadada, waa dhiska ugu xasiloon dunida ee qof ku
        nagaado, sida Rasuulka ﷺ ka sugan, “Goobta Alle ugu jecel yahay waa
        masaajidda, halka uu ugu neceb yahayna waa suuqyada.” Maaha goob qofku
        kohdo oo uu idhaa meeshan waanu ku sii soconnaa uune maanay naga
        dhammaanayn, hase ahaate mar walba oo u galo wuxu ku dareemaa degenaan,
        taaso u keenta inu ku soo noqnoqdo. Masaajidku waa goob cibaado oo lagu
        amray inaad xilli kasta oo salaadda la oogayo aad tagto taasood ku
        ammaanan tahay sida uu Rasuulku ba sheegayey, “Kuwa u socda masaajidka
        gudcurka, kuwaasi waa kuwa hela naxariista Alle.” Maalinta Qiyaame waxa
        la soo dhaweeya cadceedda oo qof kasta madaxiisa lagu soo beega,
        kulkedana Alle unbaa garan kara. Waxa jira dad maalintaa hadh ka hela
        cadceeddaa la soo dhaweyey, kuwaaso leh tilmaamo ay kaga soocan yihiin
        dadka intooda kale, dadka tilmaamaha laga helay waxa ka mid ah sida
        xadiisku sheegayo, “Qof qalbigiisu ku xidhan yahay masaajidka,” haa
        xilli walba masaajidka laga helo, la yaqaan marka la gaadho xilli
        salaadeed halka uu joogo iyo masaajidka u ku xidhan yahay. Sidoo kale
        Rasuulku ﷺ wuxu yidhi isagoo u bushaaraynaya dadka gudcurka u guureeya
        masaajidda inay maalinta qiyaame iyagu iftiin helayaan, “Haku
        busharaystaan kuwa habeenka gudcurka ah u guureeya masaajiddu inay
        maalinta Qiyaame iftiin helayaan.” Haddaad aragto qof mar walba
        qalbigiisu ku xidhan yahay masaajidka ogow inu yahay qof horreeya, waxa
        aad maqashaa qofkaasi waa nin horeya, se ninka qalbigiisu ku xidhan
        yahay masaajidka u qir nin hore inu yahay oo iimaan leh, sida Rasuulku ﷺ
        sheegay, “Haddaad qof afartan salaadood masaajidka ku aragto u qiir
        imaan.” Sidoo kale mid aakhiro rumaysanna weeye, “Waxa camira masaajidda
        Alle kuwa Alle rumeyey iyo maalinta qiyaame.” Waxa laga warramaa
        maalinta qiyaame ee bacadka la taagan yahay sidoo kale cadceedda la soo
        dhaweeyo illaa qof kastaa uu is moodo in foodda ay u taagan tahay inuu
        jiro mid aan cadceeddaa iyo kulaylkaa laga cabanaya aan dareemin ba, haa
        todobada maalintaa loo hadheyey waxa ka mid ah qof qalbigiisu ku xidhan
        yahay masaajidka, markaa waa ku adi. Ganacsigu shaqo la qabto waa ta ugu
        mashquulka iyo halleelka badan, xilli gooni ahna aan lahayn se shaqo
        furan xilli walba ah, taaso qofka inuu Alle SWT u cibaadaysto xilliyada
        cibaadada inta badan ka mashqulisa, oo uu is arko uun iyadoo salaaddii
        ba laga soo baxay, se waxa jira qaar iyagu masaajiddana camira
        salaadahana ka adkaada, eeg aayadda Alle leeyahay, “Guryo lagu xuso
        magaca Alle gelin hore iyo gelin dambe ba, rag aanay ganacsigoogu iyo
        iibkoogu ka mashqulin xuska Alle.” Xoogaaga adduun ee lagu siiyey waa
        mid lagugu eegayo sida aad ku samayso, maalinta qiyaame na waxa lagu
        warsan doonaa xoolaha halkaad ka keentay iyo halkaad ku bixisay. Wax
        kastood hor mariso oo xoolahaaga ahna iyadoo ka khayr badan baad heli
        siduu Rasuulku ﷺ sheegay, “Qofka Ilaahay u dhisa masjid, Allena guri buu
        uga dhisa jannada.” Eeg abaalka degdega ah ee ku soo noqday durba. Adiga
        un baa wax is taraya hubaashi. Xilligii Rasuulka ﷺ, iyo xilliyadii
        Saxaabada, Taabiciinta iyo intii ka dambaysay ba Masaajidku wuxu ahaa
        goob shaqooyin badan qabta, wuxu ahaa xarunta looga taliyo ummadda
        Muslimiinta, ee ay ku oogaan salaadahooga, sidoo kale wuxu ahaa
        xafiiskii Rasuulku ﷺ fadhisan jiray ee uu wax ku maamuli jiray, sidoo
        kale wuxu ahaa goob aqoon korodhsi oo wax lagu baran jiray oo Rasuulka ﷺ
        wax lagaga baran jiray. Masaajidku wuxu ahaa jaamacad shacbi ah, oo
        albaabkeedu furan yahay gu’ iyo jilaal, lana kala aqoon dayr iyo xagaa,
        la kala saarin rag iy dumar, la kala soocin da’ wayn iyo da’ dhexe, lagu
        barto diinta, lagu ogaado aqoonta dheefta, lagu dhiso akhlaaqda iyo dad
        la dhaqanka, naftana lagu edbiyo, sidoo kale lagu soo saaro kii
        hoggaamin lahaa ummadda. Wuxuuna masaajidku ahaa hoygii jaamacadaha,
        waayo inta jaamacadood ee hirgashay qaarkoodna illaa maanta shaqeeyaan
        waa kuwii asaaskoodu ahaa masaajidka sida Azhar-ta Masar, Jaamacadda
        Zaytuuniya ee dalka Tuunis. Maanta in lagu soo koobo uun salaadaha may
        ahayn, dhaqankii wanaagsana ee laga dhaxlay Rasuulka ﷺ iyo intii raacday
        habdhaqankiisi, hase ahaate markii maskaxada layska soo guumaystay ee
        layska soo itaal roonaaday ayaa sidaa laynoogu soo arrimiyey.</p>
      <h2 id="ictikaafka">Ictikaafka</h2>
      <p>Ictikaafku shareeco ahaan, waa qofka oo ku nagaada in muddo ah
        masaajidka, Alle SWT dartii. Waana arrin ka sugnaatay Rasuulka ﷺ inuu
        sameeyey, Alle SWT wuxu yidhi isagoo iftiminaya Ictikaafka, “Hala
        kulminna xaasaskiina idinkoo ku ictikaafsan masaajidka.” Ictikaafku
        Rasuulkeena ﷺ hortii wuxu ahaa cibaado lala iman jiray, sida Alle SWT
        sheegay ba, “Waxaanu kula ballanay Ibraahim iyo Ismaaciil inay u
        nadiifiyaan gurigayga ‘Kacbada’ kuwa dawaafaya, iyo ictikaafaya.” Sidoo
        kale Ictikaafku wuxu leeyahay Axkaam, Shuruud, Adaab iyo wax jabiya
        markaa haddaynu iska soo ururino waxa aynu kusoo koobi lahayn:</p>
      <h3 id="axkaamta-ictikaafka">Axkaamta Ictikaafka</h3>
      <ul>
        <li>Waa sunne</li>
        <li>Waa sunne la adkeeyey tobanka dambe ee ramadaan</li>
        <li>Waajib ayuu noqonaya haddu qofku ku nadro</li>
      </ul>
      <h3 id="shuruudaha-ictikaafka">Shuruudaha Ictikaafka</h3>
      <ul>
        <li>Niyadda inaad galiso inaad ictikaafayso, waa laga marmaan waayo
          niyaddaa wax kala saarta inaad maasajidka iska fadhido iyo inaad ku
          ictikaafayso.</li>
        <li>In aanad maasajidka ka bixin cudur daar la’aan sida inaad wax soo
          cunayso, soo maydhanayso, iyo wixi lamid ah.</li>
      </ul>
      <h3 id="adaabta-ictikaafka">Adaabta Ictikaafka</h3>
      <ul>
        <li>Inaad ku mashquusho Qur’aan akhris, digri iyo duco badan</li>
        <li>Inaad iska ilaaliso hadalka badan</li>
        <li>Xanta iyo isku dirka iyo malayacniga waa in aad ka fogaataa</li>
        <li>In aanad la soo dhex gelin maasajidka wax wakhtiga ka qaada sida
          game, ama laabtob aad internet ku soo xidhato oo aad halka dadka kala
          sheekaysato wakhtigii cibadadana kaa lumiya.</li>
      </ul>
      <h3 id="waxa-buriya-ictikaafka">Waxa buriya ictikaafka</h3>
      <ul>
        <li>Galmada</li>
        <li>Dhiigga caadada</li>
        <li>Qofka oo ka baxa maasajidka cudur daar la’aan</li>
        <li>Qofka oo diinta ka baxa</li>
      </ul>
      <h2 id="laylatul-qadriga">Laylatul-Qadriga</h2>
      <p>Alle SWT bilaha iyo maalmuhu u kala qiimaysan, maalin waxa ugu qiimo
        badan maalinta banka Carrafaad la taagan yahay. Waxa ay qiimahaa ku
        yeellatay waa waxqabadka maalintaa la samaynayo. Sidoo kale habeen Alle
        SWT abuuray waxa ugu weynnayn badan habeen aan si sax ah loo sheegin
        habeenka u ku dhaco se habeen is gedgediya ah. Oo si halxidhalaysan loo
        baadhayo, waa habeenka la barakeeyey ‘laylatul qadri’. Waa habeen ka
        fadli badan saddex iyo sideetan sannadood iyo waliba bilo sida Alle SWT
        sheegay, “Habeenka la waynneeyey ‘qadrigu’ waa habeen ka khayr badan kun
        bilood.” Habeenkan waynnidiisa waxa ka mid ah inuu yahay habeenkii la
        soo dejiyey Qur’aanka, “Waxaanu soo dejinay ‘Qur’aanka’ habeen la
        wayneeyo.” Mar kale Alle SWT isagoo si faahfaahsan uga hadlaya wuxu
        yidhi “Annaga ayaa soo dejinay habeen la waynneeyey ‘Qur’aanka’, maxaad
        ka taqaan habeenka la wayneyey, waa habeen ka khayr badan kun bilood,
        waxa soo daadagta malaa’igta iyo Malaga ruuxda ‘Jibriil’, ogolaanshaha
        Rabbigood, waana habeen nabdoon illaa waagu ka baryayo.” Rasuulku ﷺ wuxu
        doonayey habeenkani habeenka u dhaco inu Saxaabada u sheego, se waxa
        dhacday in laba Saxaabi oo murmay darteed Rasuulki ﷺ la ilawsiiyey
        habeenku habeenka uu ahaa, “Waxase laga yaaba inay sidaasi idin khayr
        badan tahay.” Rasuulku ﷺ wuxuu hadalkaa u lahaa inaynu ka baadhbaadhno
        habeenada laynoo asteeyey midkood inu yahay, “Ka daydaya habeennada kala
        dhiman, kow iyo labaatanka, saddex iyo labaatanka, shan iyo labaatanka,
        toddoba iyo labaatanka iyo sagaal iyo labaatanka.” Sidaa ajligeed habeen
        uun aduu astaysan maysid, se habeenku waa habeen guur guura ee
        habeennada kala dhiman ba iska xil saar inaad ka baadhbaadho. Habeenkan
        waxa lagu wayneeya waa salaad badan, duco badan iyo xuska Alle SWT oo la
        badiyo, “Qofka kaca habeenka laylatul-qadriga, ee u kiciyo iimaan iyo
        Alle ka cabsi, waxa la dhaafa dambigiisi hore iyo kiisi dambe ba.” Sidoo
        kale habeenka waxa lagu gartaa cirku inaanu daruur lahayn, jawiguna meel
        dhexaad yahay qabow iyo kulayl aan midna hayn, habeen ahaanna uu yahay
        mid nabdoon. Hase ahaate laguma garto ey baa ciyey, iyo dameer baa
        dinaahiyey. Caa’isha ayaa Rasuulka ﷺ wayddiisay haddaan la kulmo
        habeenkan maxaan idhaa, Rasuulku ﷺ wuxuu ugu jawaabay inay ku ducaysato,
        “Allow waad saamaxaad badan tahay, cidda wax samaaxdana waad jeceshahee
        na saamax.” Run ahaantii waa duco wax walba koobsanaysa. Waxa aynnu
        baraarujin lahayn in ay habeennadan oo kale ay dhacdo in dadku salaadaha
        sunnayaasha ah ku dadaalaan oogistooda halka kuwi la faray ee lagala
        xisaabtamayey ay dayacaan. Waxa aad arkaysaa qof Tarawiix ama Tahajud
        habeen walba u taagan oo haddana salaaddii subax ka hurda, taasi cibaado
        noqon maysee waa istusnimo, mid kale ogow sunnaha oogisteeda iyo oogis
        la’aanteeda mid qiyaamaha lagu wayddiinayo maaha, hase ahaate inaad
        salaadaha faralk ah oogtaa waa mid qiyaamaha ku dul saaran. Ma diidayo
        in la tukado salaadaha sunnayaasha ah, hase ahaate waxa aan leeyahay
        faralka aynu ka soo dhalaalno horta, dabadeed sunnayaasha aynu u soo
        tafaxaydano, si cibaadadu inooga noqon mid wajiga laynagaga dhufto.</p>
      <h2 id="sakaatul-fidriga">Sakaatul-Fidriga</h2>
      <p>Sakaatul fidrigu waa qofka khaladaadkii ka dhacay intuu soomanaa oo
        laga nadiifinayo sidu Rasuulku ﷺ sheegay, “Sakaatul fidrigu waa qofka oo
        khaladaadkii iyo macsidii ka dhacday lagaga nadiifinayo iyo masaakiinta
        oo la quudinayo, qofka salaadda ka hor bixiya waa sako la aqbalay, qofka
        salaadda ka dib bixayana waa sadaqo ka mid aha sadaqooyinka.” Sakaatul
        fidriga la bixinnayaa waa cuntada waddankaa laga isticmaalo, adoo bariis
        cuna dadka qamadi siin maysid, ee waxaa aad cunto unbaad dadkana
        siinaysaa. Isku soo celcelis inta la bixinaya waa laba kilo iyo badh, oo
        raashin ah sida bariis ama cunto kaydsanta, see daqiiq iyo sonkor ku
        bixin maysid. Xilliga la bixinaya waa cadceeda u dambaysa maalinta
        Ramadaan marka ay dhacdo ee ay soo baxdo cadceeda maalinta ciiddu,
        “Qofka salaadda ka hor bixiya waa sako la aqbalay, qofka salaadda ka dib
        bixayana waa sadaqo ka mid aha sadaqooyinka.” Salaadda ciidda ka hor
        inaad bixiso ayaa la raba si qofkii maskiinka ahaa u helo, markaas bay
        noqonaysaa sako la aqbalay, hase ahaate haddaad bixiso salaadda ciidda
        ka dib waa sadaqo. Dood baa ka taagan ma loo aqbalaya sako, waxaanay u
        badan tahay in aan la aqbalayn haddaan cudur daar jirin, sida qofka oo
        ilaawa. Waxa kale oo banaan labada cisho ee u dambeeya Ramadaanta in la
        iska sii bixin karo Sakaatul Fidriga. Waxa Sakaatul Fidriga laga qaada
        qof kasta oo muslim ah, qaangaadhnimo u shardi maaha, sidoo kale lab iyo
        dhadig waxa laga qaada wax isku mid ah, yar iyo waynna waa isku mid.
        Ilmaha yar ee dhasha maalinta ciidda lagama rabo sakaatul fidri, sidoo
        kale qofka dhinta maalinta u dambays Ramadaan isna laguma laha sakaatul
        fidri, hase ahaate waxa la doonaya in qofku labadaba soo gaadhay
        Ramadaan iyo ciidda ba.</p>
      <h2 id="axkaamta-iyo-eedaabta-ciidda">Axkaamta iyo Eedaabta Ciidda</h2>
      <p>Maalmaha ciiddu waa maalmo farxadeed oo qofku ku farxayo inu soo
        gutay waxqabadyadii la faray. Waxa mudan inaynu xuska maalmaha ciidda u
        samayno sida layna faray. Ugu horayn waa inaynu oogno salaadda ciidda oo
        ugu mudan maalintaa wax la qabto, shuruud iyo arkaan baanay leedahay
        waxana ka mid ah:</p>
      <ul>
        <li>Salaadda ciiddu waa salaad sunne ah.</li>
        <li>Waa laba rakcadood.</li>
        <li>Rakcada hore waxa lagu takbiranaya toddoba aanay ku jirin takbiratul
          ixraamku</li>
        <li>Rakcada labaadna shan takbiirood oo aanay ku jirin takbiirta
          sujuudda lagaga soo tuusaya (khilaafna waa ku jira).</li>
        <li>Khudbadu salaadda way ka dambaynaysa.</li>
        <li>Waana laba khudbadood oo fadhi u dhaxaynayo sida salaadda jimcaha oo
          kale.</li>
      </ul>
      <p>Sidoo kale waxa xusid mudan labada ciidood in midna salaadda la
        dedejiyo midna dib loo dhigo. Salaadda ciidda Fidriga lama dadajiyo oo
        qofku isagoo sii quraacday buu tagi karaa, oo Sakaatul Fidrigiina iska
        sii bixiyey, halka salaadda ciidda Adxaha loo dagdagayo sidii wax loo
        qali lahaa, sida darteed baa loo dadajiya salaadda. Waxa sidoo kale
        mashruuc ah in la tarkbiiro (Alle la wayneeyo) maalmaha ciidda, khaas
        ahaan ciidda Adxaha iyada saddex cisho ayaa la akhrinayaa takbiirta.
        Saxaabadu suuqyada ayey ku takbiiri jireen. waxa kale oo yadna xasuusin
        mudan in takbiirta la akhrinaya ay tahay ta ka sugnaatay Rasuulka ﷺ, ee
        Saxaabaduna akhrin jireen.</p>
      <h3 id="eedaabta-ciidda">Eedaabta Ciidda</h3>
      <p>Waa inaad la timaada hab-dhaqan tolmoon oo Alle SWT raali ka yahay,
        kaas oo aan ahayn in aad aduu ku dabaal dagto wax naftaada dhib aakhiro
        iyo mid aduun u soo jiidaya, waxa kale oo la yaab leh inaad noqoto qof
        haan gunta ka daloosha dhaaminaya. Haddaad waxqabadkaagi ka dhigto hal
        bacaad lagu lisay soo adu ismaad gabogabayn, “ha noqonina sida tii
        xadhiga ay gelinka hore soohdo, gelinka dambe furfurta.” Alle SWT
        aayadda wuxu tusaale inooga bixiyey haweenay waxqabadkeegu waxyeelo u
        ahaa nafteeda, taaso wax ay faa’iidaysaba aan la garanayn. Maalmaha
        ciidda waxa dhacda in da’yarteeni ku wada mashquulaan xaflado qoob ka
        ciyaar ah, oo la leeyahay waxa lagu waynaynayaa maalinta ciidda, taas oo
        ku soo dhacaysa un tubti haweenayda. Waxa kale oo maalintaa la sameeya
        macsi Alle SWT lagu caasinayo, sinada ayaa maalinta noqota mid lagu
        muujiyo farxadda, da’yar hablo iyo wiilal iskugu jirta oo isla
        kaliyeystay maxaad ka fili aduu. Sidaa darteed waxa haboon in aynu
        da’yarteeda ku nidha waar soddon cisho waxaad soo shaqaysanayseen hal
        bacaad lagu lisay haka dhigina ee Ilaahina ka baqo is dhawra. Waxa kale
        oo jira in maalinta la yidhaa waa maalin farxadeed oo jilbaha ayaa la
        laabaya ‘qaylaad’. Bal dib cajaladda u celiyo maalintaa lagu sheegay
        inay tahay maalin farxadeed inta ay inan yar inaga baabisay oo maalintaa
        farxadda loogu sheegay ka soo noqon waayey oo ku dambeyey mid caqaarta
        halkaa ka dawarsada xasuuso, adna armaad sidaa ku dambaysa.</p>
      <h2 id="maxaa-xiga-ramadaanka">Maxaa Xiga Ramadaanka?</h2>
      <p>Haa, Ramadaan baxday ee maxaynu ka faa’iidnay ee waxtar inoo leh,
        waxqabadyadii suubana ee aynu la iman jirnay halkaynu ku tuurayna,
        salaaddi badnayd, Qur’aan akhristii, duco iyo xuskii Alle mee? Ma
        ogtahay waxqabad la qabto ka ugu gobsan inu yahay ka la joogteeyo sida
        Rasuulku ba ﷺ sheegay, “Camal la qabto waxa ugu khayr badan kala
        joogteeyo haba yaraade.” Sidaa darteed waa inaynaan noqon dad haan gunta
        ka daloosha dhaamiya, “Hala nooc noqonina sida tii xadhiga ay soohdo
        gelinka hore furfurta gelinka dambe.” Se waxqabadkii wanaagsana ee aad
        Ramadaanta samayn jirtay haddaad halkaa kaga hadho habartaa unbaad la
        nooc noqon. Waa su’aale waxqabadyada wanaagsan ee aad la sugto
        Ramadaanta miyaad hubta inaad Ramadaanta dambe aad gaadhi doontid.
        Haddaad leedahay ta dambe ayaan Qur’aanka intaa akhrine ma lagu sii
        sheegay inaad ta soo socotana aad gaadhi doontid? Sidii aynu ugu dadaali
        lahayn waxqabadyadeena aynu ka soo baranay bishi barakada badnayd ayeynu
        dhawrkan tusaale u keeni doona inaynu la nimaadno:</p>
      <ul>
        <li>In aynu ilaalino oogista salaadaha sunnayaasha ah (Rawaatibta,
          salaadda habeenkii).</li>
        <li>Qur’aanka inaynu jadwal maalinla ah u samaysano).</li>
        <li>Sadaqada inaad ogaato bixinteeda.</li>
        <li>La-saaxiibida dadka ehlu khayrka ah.</li>
        <li>Ku-xidhnaanshaha masaajidka.</li>
        <li>Inaad noqoto mid dadka wanaaga fara xumahana ka waaniya.</li>
        <li>Inaad diinta barashadeeda wakhti u samaysatid.</li>
        <li>Inaad soonka sunnaha ah ku dadaashid.</li>
      </ul>


    </div>
  </main>
</body>

</html>