<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>


<body>
    <main class=normalize>
        <div class="content">

            <h1 class="title">Taariikh-Nololeedka Culumada – Cabdirisaaq Maxamed
                Cilmi “ina Warfaa”</h1>

            <p>Taariikh nololeedkii sheekhii Muslimiinta ibna Taymiya</p>
            <p>Imaam mujtahid sheykhul-Islaam<br />
                Dhalashadiisii</p>
            <p>Taqiyuddiin abul Cabaas Axmed ina CabdilXaliim ina CabdiSalaan ina
                Taymiya oo ahaa reer Xaraani.<br />
                Wuxuu ku dhashay Xaraan maalin isniin ah tobankii Rabiicul-awal sanadka
                Hijrigu markuu ahaa 661H.</p>
            <p>Barbaarkiisii</p>
            <p>Wuxuu ku koray guri diinta laga barto, oo awoowgiis Abul Barakaat
                CabdiSalaan wuxuu ahaa sheekhii qoray kitaabka: (المنتقى من أخبار
                المصطفى صلى الله عليه و سلم) , oo wuxuu ka mid ahaa culumadii ugu
                waaweyneyd madhabta Xanbaliga, aabihiisna sidoo kale wuxuu ka mid ahaa
                culumadii isla madhabta, oo wuxuu ahaa bare iyo mufti, wuxuuna madax ka
                ahaa rugta xadiiska Sukariya دار الحديث السكرية tan iyo intii uu ka
                geeriyoodey.<br />
                Wuxuu la soo qaxay reerkiisii oo la soo degey Dimishiq Suuriya, ka dib
                markii Tataarku ay burburiyeen magaaladiisii Xaraan.<br />
                Wuxuuna kor ka bartey Qur’aanka isaga oo aad u yar, markuu labaatan sano
                gaaray cilmiga meel sare ayuu ka gaarey, waxaana la sheegaa iney
                barayaashiisa laba boqol gaarayeen.</p>
            <p>Barashadiisii xadiiska</p>
            <p>Kutubtii uu ka bartey xadiiska nabiga naxariis iyo nabadgelyo
                korkiisa ha ahaatee waxaa ka mid ah:<br />
                مسند الإمام أحمد بن حنبل , الكتب الستة الكبار والأجزاء iyo معجم الطبراني
                الكبير.<br />
                Wuxuu kale oo uu bartey fiqiga, usuulu-fiqiga, tafsiirka iyo naxwaha oo
                uu ka bartey ina CabdilQawi.<br />
                Wuxuu bare ka noqdey rugta xadiiska Sukariya markuu jirey labaatan iyo
                kow sano, kadib markuu aabihii geeriyoodey. Wuxuuna qorey kutubo fara
                badan oo ay ka mid yihiin:<br />
                منهاج السنة النبوية , السياسة الشرعية في إصلاح الراعي والرعية iyo رفع
                الملام عن الأئمة الأعلام.</p>
            <p>Manhajkiisii</p>
            <p>Wuxuu ahaa mid ku dhaqma kitaabka iyo sunnada nabiga n.n.k. sidii uu
                ku yiri Eebbe kor ahaaye Qur’aanka: Haddii aad isku qabsataan arin u
                celiya Eebbe iyo Rasuulka haddii aad rumeysan tihiin Eebbe iyo maalinta
                dambe taas ayaa wanaagsan ahna tafsiir hagaagsan.<br />
                (فإن تنازعتم في شيء فردوه إلى الله والرسول إن كنتم تؤمنون بالله واليوم
                الآخر ذلك خير وأحسن تأويلاً) (النســـــــاء : 59)<br />
                Wuxuuna dadka ugu yeeri jirey iney ku dhaqmaan kitaabka iyo sunnada
                nabiga n.n.k.</p>
            <p>Dhimashadiisii</p>
            <p>Wuxuu geeriyoodey Eebbe ha u naxariistee habeen isniin ah bishuna ay
                ahayd labaatankii Dul-qacda sanadka markuu ahaa 728H, isaga oo ku xiran
                xabsi ku yaala Dimishiq.<br />
                Qore CabdiRisaaq Maxamed Cilmi<br />
                Taariikh nololeedkii imaam muxaddis Maxamed Naasiruddiin al-Albaani</p>
            <p>Sheekh Maxamed Naasiruddiin Al-Albaani wuxuu ka mid ahaa culumada ugu
                waaweyn ee muslimiinta ee waqtigan aan joogno.</p>
            <p>Dhalashadiisii</p>
            <p>Wuxuu dhashay sheekh Maxamed Naasiruddiin ina Xaaji Nuux Al-Albaani
                sanadka Hijrigu markuu ahaa 1333 Hijriya oo ku beegnayd sanadka
                Miilaadiga markey aheyd 1914 M, wuxuuna ku dhashay Ashqoodara oo ahayd
                magaalo-madaxdii Albaaniya xiligaasi.</p>
            <p>Reerka sheekhuna waxay ahaayeen qoys diinta ku dhaqma oo aabihiisna
                wuxuu ahaa sheekh dadka diinta bara.</p>
            <p>Sheekh Albaani wuxuu la soo qaxay reerkiisii oo la soo degey Dimishiq
                Suuriya, ka dib markii Axmed Saago ”boqorkii Albaaniya” ee xiligaasi uu
                qaatey ilbaxnimadii reer galbeedka ee ku dhisnayd in laga fogaado diinta
                ”Calmaaniyadda”.</p>
            <p>Sheekhu wuxuu ku dhameystay waxbarashadiisii dugsiga hoose dugsi ku
                yaaley Dimishiq.</p>
            <p>Sheekh Albaani aabihiis wuxuu baray Qur’aanka kariimka, sida loo
                akhriyo Qur’aanka ”tajwiidka”, afka carabiga (xeerarka afka ”naxwaha”
                iyo rogrogmadkiisa ”sarfiga”) iyo diinta ”madhabta Xanafiga”.</p>
            <p>Sheekhu wuxuu kale oo uu ka bartay madhabta Xanafiga iyo afka
                carabiga barayaal kale.</p>
            <p>Barashadiisii xadiiska</p>
            <p>Sheekh Albaani wuxuu bilaabay barashada xadiiska markuu jirey
                labaatan sano. Kitaabkii ugu horeeyay ee uu ka barto cilmiga xadiiska
                wuxuu ahaa:</p>
            <p>“المغني عن حمل الأسفار في تخريج ما في الإحياء من الأخبار”</p>
            <p>ee uu qorey sheekh Al-Ciraaqi Eebbe ha u naxariistee.</p>
            <p>Kutubtiisii ugu horeysey ee uu qoro waxaa ka mid ahaa:</p>
            <p>“تحذير الساجد من اتخاذ القبور مساجد” oo dhowr jeer la daabacay
                iyo</p>
            <p>“الروض النضير في ترتيب و تخريج معجم الطبراني الصغير” oo aan weli la
                daabicin.</p>
            <p>Sheekh Albaani wuxuu leeyahay kutubo kale oo fara badan, waxaana ka
                mid ah:</p>
            <p>إرواء الغليل في تخريج أحاديث منار السبيل iyo سلسلة الأحاديث
                الصحيحة.</p>
            <p>Culumadii saameynta weyn ku lahaa agtiisa waxaa ka mid ahaa
                sheekhul-Islaam ina Taymiya iyo ardeygiisii ina Qayim Eebbe ha u
                naxariistee.</p>
            <p>Amaantii ay culimada amaaneen</p>
            <p>Wuxuu yiri sheekhii ugu weynaa Sacuudiga ee hore sheekh CabdiCasiis
                ina Baaz Eebbe ha u naxariistee:</p>
            <p>Ma jiro waqtigan aan joogno qof ka yaqaan sheekh Albaani nolosha
                nabiga ”cilmiga xadiiska” n.n.k.</p>
            <p>Dardaarankii sheekh Albaani</p>
            <p>Waxaan u dardaarmayaa in loo hadiyeeyo kutubteyda oo dhan maktabada
                jaamacadda Islaamka ee Madiina almunawara.</p>
            <p>Dhimashadiisii</p>
            <p>Sheekh Albaani wuxuu dhintey maalin sabti ah bishuna ahayd
                Jumaadil-aakhira laba iyo labaatankeedii sanadkii 1420 H oo ku beegnayd
                labadii bishii tobnaad sanadkii 1999 M, waxaana la aasay salaadda
                cishaha ka dib Eebbe ha u naxariistee.</p>
</body>

</html>
</div>
</main>
</body>

</html>