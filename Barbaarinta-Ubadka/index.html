<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>

<body>
  <main class=normalize>
    <div class="content">
      <h1 class="title">Barbaarinta Ubadka – Maxamuud Axmad Naasir</h1>

      <p>Maxamuud Axmad Naasir</p>
      <p>Xuquuqda daabacaadu waa dhawrsan tahay. Lama badsan karo, si kasta oo
        loo dhigaba iyadoon oggolaansho loo haysan, Ciddii ku xad gudubta waxaa
        lala tiigsan doonaa maxkamadda sharciga ah ee wadanka iyo dibaddiisa,
        ama waxaa lala sugi midda aakhiro ee Ilaahay oon laga fakan karin.
        Iyadoo ay shareecada Islaamku ka istaagtay mawqif ah xaaraantinnimada
        bililiqaysiga buugta, sida ku xusan kitaabka Xuquuqda Kutubta ee Sheekh
        al-Albaani (Alle ha u naxariistee).</p>
      <p>Daabacaaddii Koowaad<br />
        1.12.2010</p>
      <p>Maktabadda &amp; Madbacadda Taqwa<br />
        Islii, Nayroobi, Keenya<br />
        Tel: 0722 582139 | 0722 583408</p>
      <p><em>Waxaan gudoonsiinayaa qoraalkan waalidiinta Soomaaliyeed ee ku
          taamaya inay ku barbaariyaan ubadkooda barbaarin hagaagsan oo ka
          dabqaadanaysa dhuuxa diinta Islaamka.</em><br />
        <em>Iyagaan u hibaynayaa buuggan si ay uga xigtaan talooyin iyo tabo ku
          saabsan barbaarinta ubadka.</em><br />
        <em>Waalidiinta aan gudoonsiinayo buuggan anigaa ka kow ah, waxaana ku
          ducaynayaa in Ilaahay (s.w) ka ilaaliyo ubadkeena doorsoon iyo
          xumaan.</em>
      </p>
      
      
      <p>Al-Furqaan 74</p>
      <h2 id="tusmada-kitaabka">Tusmada Kitaabka</h2>
      <p>Cutubka 1aad<br />
        Cutubka 2aad<br />
        Cutubka 3aad<br />
        Cutubka 4aad<br />
        Cutubka 5aad<br />
        Cutubka 6aad<br />
        Cutubka 7aad<br />
        Cutubka 8aad<br />
        Cutubka 9aad<br />
        Cutubka 10aad</p>
      <h2 id="cutubka-1aad">Cutubka 1aad</h2>
      <p>Barbaarinta Ubadka<br />
        Mudnaanta Barbaarinta Ubadku Leedahay<br />
        Midhaha Barbaarinta Wanaagsan<br />
        Maxay Tahay Barbaarintu?<br />
        Baahida Loo Qabo Barbaarinta<br />
        Tiirarka Barbaarinta</p>
      <h3 id="mudnaanta-ay-leedahay-barbaarinta-ubadka">Mudnaanta Ay Leedahay
        Barbaarinta Ubadka</h3>
      <p>Barbaarinta ubadku waa hawl dhib badan, una baahan dadaal iyo waqti
        badan in lagu bixiyo, waayo barbaarintu waa xil iyo masuuliyad la is
        waydiin doono aakharo, sidoo kale barbaarintu waa arrin ajir iyo
        xasanaad badan laguna gaarayo janno haddii Ilaahay dartii loo niyoodo,
        loogana soo dhalaalo sidii la rabay.</p>
      <p>Dhinacyada barbaarinta een rabno inaan kaga hadalno qormadan waxaa
        kamida:<br />
        1. Dib inaan u milicsanno hannaankii Rasuulka (s.c.w) iyo asxaabtiisu ay
        u barbaarin jireen ubadkooda, sifo aan ugu dayanno innaguna, deetana ugu
        barbaarinno ubadkeena.<br />
        2. Xilliga aan ku jirno, markaan eegno waxaad dareemaysaa in ummadu
        marayso xilli inkaaran oo ubadkii ambaday, gacantana ka baxeen, taasina
        waxaa lagaga bixi karaa in la helo barbaarin wanaagsan gundhigeedu yahay
        diinta Islaamka.<br />
        3. Barbaarinta wanaagsan baa lagu gaari karaa wanaagga ubadka iyo
        baarinimadooda. Waayo tarbiyada fiicani waxay siinaysaa ilmaha dareen ay
        ku kala saaraan xumaha iyo samaha.<br />
        4. Barbaarintu waxay soo saaraysaa rag raga oo qaadi kara xilka loo
        dhiibo, una adkaysan kara dhibaatooyinka iyo hardanka lasoo darsaya
        noloshooda iyo aayahooda dambe, waxayna ka dhigaysaa ilmaha mid anfaca
        diintiisa, dadkiisa iyo dalkiisaba.<br />
        5. Barbaarinta ubadkeena waxaa sii siinaya mudnaanta koowaad xilliga
        lagu jiro iyo weerarka daran ee lagu soo qaadayo ubadkeena, loogana
        golleeyahay in lagu duufsado oo karkaarka lagu waydaariyo.<br />
        6. Barbaarinta wanaagsani waxay ka badbaadinaysaa ilamaha fahanka
        qollooca, fidnada iyo fikir kasta oo kasoo horjeeda diinta
        Islaamka.<br />
        7. Dhibaatooyin badan oo soo gaaray ummadeena, waxaa loo aanayn karaa
        barbaarin xumada ku habsatay ubadkeena. Midda lagaga bixi karaana waa
        barbaarinta iyo tarbiyada wacan ee diinteena oo dib loogu laabto.</p>
      <p>Waxyaabo badan oon u haysanno mucjiso ayaa ah midho kamida midhaha
        barbaarinta wanaagsan<br />
        Barbaarintu waa fan la barto, waa wax-soosaar iyo isku dubarid, waa
        qabanqaabin iyo diyaarin. Waxaan ognahay in marka lasoo jeedinayo
        barnaamuj, waxaa la qaadaa tallaabooyin dhawr ah, si loo diyaariyo
        barnaamujka, tallaabooyinkaas la marayo ayaa waxaa loo yaqaanaa diyaarin
        iyo soo-saarid, tusaale ahaan BBC-du marka ay soo jeedinayso wararkeeda
        waxay ku billawda barnaamujka waxaa soo saaray hebel anigoo hebel ahna
        waan idiin soo jeedinayaa.</p>
      <p>Waxaas oo arar ah waxaan u golleeyahay, waa inaan iraahdo barbaarintu
        waa barnaamuj u baahan diyaarin, qabanqaabin, iskudubaridid, iyo
        soo-saarid. Haddaba haddii la helo tarbiyo iyo barbaarin ku taagan
        tiirarkan waxaa la soo saari karaa barnaamuj dhaliya midho macaan iyo
        barbaarin illaa heer sare gaaraysa.</p>
      <p>Waxaan xasuustaa maalin maalmaha kamida inaan la soo istaagay dad
        meel ku uruursan, oo daawanaya wiil yar oo khudbadaynaya, markaan la yar
        daawaday, ayaan waydiiyey muxuu yahay ilmahani? Waxay ii sheegeen inuu
        yahay ilmo mucjiso ah, oo u dhashay wadanka Masaarida. Hoos ayaan u
        qoslay, waxaana ku idhi ninkii hadalka ii waday, “Walaal mucjiso ma aha,
        ee waa midho kamida midhaha barbaarinta, waa tababar iyo soo-saarid.”
        Igama yeelin, mana garwaaqsanine wuxuu ii sheegay inuusan i fahmin. Waan
        ka tagay maalmo kadib ayaan la kulmay sidoo kale odayaal hadal haya
        wiilkii yaraa kuna tilmaamaya mucjiso, markaan dhagaystay hadalkoodii
        ayaan ku idhi, “Faalo maka dhiiban karaa arrintan?” Waxay yiraahdeen,
        “Haa waad ka dhiiban kartaa.” Waxaan u sheegay xogtii aan ka ogaa oo
        ahayd in wiilkan yari la yiraahdo Muslim Saciid, una dhashay wadanka
        Masaarida, sidanna lagu soo gaadhsiiyey barbaarin iyo carbin, waxaan u
        sheegay in barnaamujkiisa soo-saaray sheekh la yiraahdo Maxammad
        Xassaan. Waana sida uuba qiranayo wiilka yari oo ku leeyahay gunaanadka
        khudbadiisa, “Waxaan u mahad celinayaa sheekhayga Maxammad Xassaan ee
        isoo barbaariyey.”</p>
      <p>Markaan intaa marayo ayuu su’aal isoo dhexgaliyey mid kamida dadkii
        wuxuuna waydiiyey, “Siday ku dhacday ilmo intaa la eg inuu khudbadeeyo?”
        Waxaan ku idhi, “Sheekh waxani waa midhihii tarbiyada iyo barbaarinta,
        ilma walba oo hela barnaamujka barbaarinta ee uu helay kan yari waxaa
        shaki la’aan ah inuu noqon karo isagoo kale ama kaba sii fiicnaan karo,
        waxaa kaloo iyaduna meesha ku jirta, fahmada, oo dadku way kala fahmo
        badan yihiin, inkastoo fahmadaasi noqon karin wax korka laga qabto ee
        fahmadu way siyaabo badan tahay.”</p>
      <p>Waxaan kaloo ka xusuustaa wixii aan ku idhi, “War caruurteena boodhka
        qasanaysa haddii ay helaan barbaarin si qumaati ah loo qabanqaabiyey,
        waxaa shaki la’aan ah inay noqonayaan kuwo lamid ah wiilkan aad
        moodaysaan mucjiso soo daahirtay.</p>
      <p>Hadaba hadday saa tahay, wayba tahaye, waxaa loo baahan yahay in la
        helo barnaamujyo cilmiyeysan oo ku aadan barbaarinta ubadkeena, sida
        runta ahna, ma taagna barbaarinteenu heerkii la rabay, mana saxna in si
        looxjiida aan ku barbaarino ubaxeena, waa in la helo mashruuc wacyi
        galin ah, waa in la helo barnaamuj isku dheelitiran oo iskudubarida
        barbaarinta caruurteena iyo barbaarteena, kaasoo si isku mid ah uga
        ambaqaadaya guriga, iskuulka, masaajidka, iyo warbaahinta nooc walba oy
        tahay.</p>
      <h3 id="xilka-saaran-waalidiinta">Xilka saaran waalidiinta</h3>
      <p>Waalidiinta waxaa saaran xil iyo mas’uuliyad aan fududayn, oo Ilaahay
        kala xisaabtami doono, waxaa saaran mas’uuliyada barbaarinta ubadka ay
        dhaleen, waxaa laga doonayaa inay ka adkaadaan korintooda iyo
        barbaarintooda, waxaa laga doonayaa aabaha iyo hooyadaba inay ku
        ababiyaan ubadkooda aadaabta Islaamka, una kala sheegaan waxa san iyo
        waxa xun, waayo, haddii ay qolloocdaan ubadku adeb la’aan iyo barbarian
        xumo heshay darteed, waxaa dambigaas tunka saaranaya waalidiintii
        hagraday kuna tagrifalay barbaarintoodii. Sidaa awgeed ayaa Ilaahay
        farayaa dadka mu’miniinta ah inay ka ilaaliyaan naftooda iyo
        eheladoodaba naarta, wuxuu yiri Ilaahay (subxaanahuu watacaalaa):</p>
      
      <p>“Kuwa xaqqa rumeeyow, ka dhawra naftiina iyo ehelkiina naar lagu
        shido dad iyo dhagax ay kana (shaqeeyaan) malaa’ig adag oo daran oon
        Eebbe ku caasiyeyn wuxuu faro, falana wixii la amro.”<br />
        Taxriim 6</p>
      <h3 id="maxay-tahay-kaalinta-waalidiintu-ay-ku-leeyihiin-ilmahooda">Maxay
        tahay kaalinta waalidiintu ay ku leeyihiin ilmahooda?</h3>
      <p>Sida diinteenu noo caddaynayso, ilma waliba oo dhashaa wuxuu ku
        dhashaa Islaamnimo, laakiin Islaamnimadiisa waa mid duruufuhu badali
        karaan, duruufaha badalayana waxaa ugu horeeya waalidiinta dhalay
        ilmahaas, hadday yihiin Islaam, way badbaadinayaan Islaamnimadii ilmuhu
        kusoo dhashay. Haddiise ay waalidiintu yihiin gaalo seeggan xaqa, waxay
        markaas ugu badalayaan Islaamnimadii toodii ay aaminsanaayeen.</p>
      <p>Wuxuu Rasuulku (s.c.w) yiri:</p>
      
        <p lang="ar">«كل مولود يولد على الفطرة، فأبواه يهودانه، أو ينصرانه، أو
          يمجسانه.» متفق عليه.</p>
     
      <p>“Ilma walba oo dhashaa wuxuu ku dhashaa Islaamnimo, laakiin labadiisa
        waalid ayaa yahuudeeya, ama kiristaamiya, amaba ka dhiga cawaan
        dab-caabud ah.”</p>
      <p>Rasuulka (s.c.w) wuxuu noogu sheegayaa xadiiskan in ilma kasta marka
        uu dhalanayo ku dhasho Islaamnimo isagoo aaminsan Ilaahay kaligii in uu
        abuuray isaga iyo uunka oo dhan, laakiinse gaalnimadu kaga timaado xagga
        waalidiintiisa oo ku shuba waxa ay aaminsan yihiin, hadday Yahuud yihiin
        waxay ka dhigayaan ilmahaas Yahuudi, haddii ay yihiin Kiristaan waxay ka
        dhigayaan Kiristaan, hadday yihiin Dab-caabudna waxay kadhigayaan,
        Dab-caabude, haddaba maxay tahay kaalinta waalidiinta Muslimka ihi ku
        leeyihiin ilmahooda, haddii ilmihiiba yahay marka dhalanayo Muslin?
        Waalidiinta muslimka ihi waxay leeyihiin kaalin culus oo ah inay
        ilaaliyaan Islaamnimadaa ilmahoodu kusoo dhasheen, waa inay ka
        ilaaliyaan doorsoon ku yimaada fidradaa iyo Islaamnimadaa ay ku
        dhasheen, waa in la siiyaa ilmaha tarbiyo Islaami ah oo dhidibada u
        aasta daacadnimada ay la soo dhasheen. Arintaasina waa waajib saaran
        waalidiinta lagalana xisaabtami doono Ilaahay hortiis markii la
        tago.</p>
      <h3 id="maxay-tahay-barbaarintu">Maxay Tahay Barbaarintu?</h3>
      <p>Barbaarintu waa badalaad toos ah oo lagu sameeyo dhaqanka ruuxa la
        barbaarinaya. Waxaan ognahay isbaddal kasta oo ku yimaada dhaqanka
        qofka, inuu gundhig u ahaa barbaarin soo martay qofkaas, ha
        dareensanaado amase yuusan dareensanaanine, sidaa awgeed barbaarintu ma
        aha wax hal mar qofka badala ee waa hawl socota waqti dheer, kadibna
        istarta markay muddo socoto, iyadoo dhaxalsiinaysa qofkaas dhaqan iyo
        caadooyin la cimriya inta uu nool yahay.</p>
      <h3 id="baahida-loo-qabo-barbaarinta">Baahida loo qabo barbaarinta</h3>
      <p>Baahida loo qabo barbaarinta iyo isbadalka wanaagsan waa mid aad u
        baaxad wayn, haddii baahidaasna la dabooli kari waayo waxaa shaki la’aan
        ah in bulshadu gabi ahaanba ay ku hoobanayso god madow oon lahayn
        ilayska iyo nuxurka diinta Islaamku u sidday aadanaha, maxaa yeelay
        diinta Islaamku waa farriin loogu tala galay in la isku barbaariyo, la
        isku carbiyo, la isku baddalo si loogu guulaysto itaxaanka adduun ee
        aadanaha Rabbi (s.w) u dhigay aduunka. Haddii marka la waayo barbaarin
        wanaagsan oo aadanaha u horseeda dadaal iyo suubanaan ay kaga gudbaan
        itaxaanka adduun uguna gudbaan aakharo iyagoo haysta dhibicyo badan oy
        ku galaan jannada oo Rasuulku (S.C.W.) tilmaamay inay tahay badeecadii
        Ilaahay oo qaali ah, waxaa dhacaya haddii intaas la waayo khasaaro aan
        laga soo waaqsan doonin aakharo iyo aduunba.</p>
      <p>Sidaa la ajligeed, ayaa loo baahan yahay in la helo barbaarin iyo
        tarbiyad wanaagsan, waxaana laga rabaa ruux kasta oo Muslin ah inuu ugu
        horaantii ku dadaalo sidii uu ku barbaarin lahaa naftiisa, kadibna ku
        barbaarin lahaa qayrkiis, waayo ninkii tiisa daryeela ayaa tu kale
        daryeeli kara.<br />
        Taasina waa midda looga fadhiyo waalid walba inuu marka hore naftiisa
        hagaajiyo si uu ugu qalmo barbaarinta ubadkiisa</p>
      <h3 id="tiirarka-barbaarinta">Tiirarka Barbaarinta</h3>
      <p>Sidaan soo sheegnay barbaarintu waa xil wayn oo ku taagan tiirar shan
        ah, markii la helo tiirarkaas shanta ah ayaa la helayaa barbaarin
        wanaagsan oo wax ku ool ah.<br />
        1. Barbaariye: waa in la helaa barbaariye ku tilmaaman astaamahan hoos
        ku xusan:<br />
        – is-habayn: waxay Soomaalidu ku maahmaahdaa tiisa daryeelaa tu kale
        daryeela, oo ka dhigan qofka isagu wax noqda amaba ishabeeya ayaa
        dadkana wax u tari kara waxna anfici kara, hadaba si loo helo ubad
        barbaarin wanaagsan leh, waxaa laga rabaa barbaariyaha inuu yahay qof u
        qalma inuu wax barbaarin karo, waa inuu ahaadaa qof isagu naf-ahaantiisu
        ku tilmaaman tilmaamaha la doonayo in lagu barbaariyo barbaarta, waa
        inuu yahay qof noqon kara tusaale ay ka dheehan karaan ubadku dhaqan iyo
        dabeecad wanaagsan.<br />
        – ku dayasho: ku dayasho wanaagsan: ilmuhu wuxuu indhaha ku furaa
        waalidiintiis, iyaga ayuu ka shidaal qaataa, agtiisa waxa sani waa waxa
        agtooda ka san, waxa xumina waa waxa agtooda ka xun, hadaba waalidow
        waxaa lagaa rabaa inaad u noqotid ilmahaaga tusaale wacan oy ku daydaan,
        sidoo kale macalimiintu waa inay u noqdaan ardayda tusaale ay ku dayan
        karaan.</p>
      <h3 id="boragaraamayn-iyo-laylin">Boragaraamayn iyo laylin</h3>
      <p>Hawsha ugu mudnaanta badan ee uu qabanayo barbaariyuhu waa hawsha ay
        ku tibaaxeen culumada barbaarintu ‘boragaraamayn’ oo ka dhigan in
        barbaariyuhu uu ku barogaraameeyo ubadka uu barbaarinayo wax kasta oo la
        doonayo inay ku ababaan. Ereyga boragaamayntu ma aha eray la iska soo
        qaatay ee waa erey sita macno xeeldheer oo xambaarsan tusaalayaal la
        fahmi karo, sida muuqata waxaa laga soo qaatay eraygan cilmiga
        kombiyuutarka, hadaba sida kombiyuutarka loogu shubo boragaraamada la
        rabo in la adeegsado ayaa waxaa looga fadhiyaa barbaariyahana inuu ku
        shubo ubadka uu barbaarinayo borogaraamka uu rabo inuu ku
        barbaariyo.</p>
      <p>Waxay kaloo ku tilmaamaan culumada barbaarintu ilmaha yari inuu la
        mid yahay cajal madhan oo lagu duuban karo wixii hadba la rabo in lagu
        duubo, macno ku aadan arintanna waxaaba noo sheegay Rasuulka (s.c.w) oo
        yiri:</p>
      <p>“Ilmo kastaa wuxuu ku dhashaa Islaamnimo, kadibna waxaa ka dhiga
        yahuudi ama kiristaan ama dab-caabude waalidkiis.”</p>
      <p>Hadaba waxaa xasuus mudan inaan ogaanno meelaha aan la tiigsanayno
        boragaamaynteena, waana meelahan hoos ku xusan:<br />
        - Caqligiisa: waa inaad ku shubtaa aqoon anfacda aakharo iyo
        aduunba.<br />
        - Ruuxdiisa: waa inaad ku shubtaa diin iyo jacaylka Ilaahay, si uu
        ilmuhu ugu xirmo Ilaahay (s.c,) u noqdana ilmo adeeca waxa Ilaahay faray
        ka reebtoomana waxa uu reebay. Cibaadaduna waxaa lagu qeexaa inay tahay:
        magac kulansada wax walboo Ilaahay jecel yahay, raalina ka yahay oo ah
        hadalo, iyo falal kuwooda muuqda iyo kuwooda aan muuqanba.<br />
        - Jirkiisa: waa inaad dabooshaa baahidiisa nolaleed, kana haqabtirtaa
        gaajo iyo oonba.<br />
        - Naftiisa: waa inaad habaysaa bahida ay qabto naftiisu, si aysan u
        halaagin, waayo naftu way hawo badan tahay, haddii aan la habayna way
        seeto goosataa waxayna aad uga heshaa waxa xun, iyo shuqul shaydaan oo
        dhan.</p>
      <ol start="2" type="1">
        <li>Labarbaariyaha: waa ubadka iyo cid walba oo u baahan dhaqan celin
          iyo tubtoosin.<br />
        </li>
        <li>Tixraaca barbaarinta: Manhajka Tarbiyada: waa inuu jiraa manhaj la
          tixraacayo, waana inuu ku salaysnaadaa sharciga Islaamka.<br />
        </li>
        <li>Qaababka la adegsanayo: wadiiqooyinka wax lagu barbaarinayo waa inay
          yihiin kuwo si taxadar leh loo doortay, loogana baaraandagay
          waxtarkooda, qaababka wax lagu baariyana waxaa ugu wanaagsan qaababkii
          Rasuulka (s.c.w) uu adeegsan jiray oo runtii ah dastuur ku filan
          barbaariye walba.<br />
        </li>
        <li>Ujeedada Barbaarinta: waa in la helo ubad hagaagsan, oo baari ah, oo
          xambaari kara xilka ubadnimo ee Ilaahay (s.c.w) ku tilmaamay inuu yahay
          xaq aad u wayn. Ilaahay (s.c) wuxuu yiri:</li>
      </ol>
      <div lang="ar">
        <p>(وَاعْبُدُوا اللَّهَ وَلَا تُشْرِكُوا بِهِ شَيْئًا ۖ وَبِالْوَالِدَيْنِ إِحْسَانًا)</p>
      </div>
      <p>“Caabuda Ilaahay, oo ha la wadaajina cibaadada waxna, labada waalidna
        u sama fala.”</p>
      <p>Hadaba haddii aan la barbaarin ubadka barbarian wanaagsan, kama soo
        bixi karaan xilka ubadnimo, mana ahaanayo ubad baari ah oo u sama fala
        waalidkiis.</p>
      <p><strong>Tiirarka Barbaarinta</strong><br />
        – Barbaariye<br />
        – Labarbaariye<br />
        – Ilanka Barbaarinta<br />
        – Qaababka Barbaarinta<br />
        – Ujeedada Barbaarinta</p>
      <h2 id="cutubka-2aad">Cutubka 2aad</h2>
      <p>Maxaa kula gudboon intaadan noqon waalid?<br />
        Duco iyo istikhaaro<br />
        Cayniqabasho xilo wanaagsan</p>
      <h3 id="maxaa-kula-gudboon-intaadan-waalid-noqon">Maxaa kula gudboon
        intaadan waalid noqon</h3>
      <p><strong>U hiili ilmahaaga!</strong><br />
        <strong>U dooro ilmahaaga Hooyo ama Aabo wanaagsan</strong>
      </p>
      <p>Tallaabada koowaad ee la qaadayo marka lagu taamayo in la helo ubad
        tarbiyad wanaagsan, waa tallaabada ah in la helo lammaane ku tilmaaman
        diin iyo dabeecad wacan, sidaa awgeed ayaa lagu adkeeyey mid walba in uu
        raadsado xaas wanaagsan oo sita diin iyo dhaqan wacan, arintanna
        shareecada Islaamku aad ayey u fartay waxayna in badan ku celcelisay in
        ay noqdaan labada qof ee uu dhexmarayo xiriir iyo xarig sharciga ah laba
        qofood oo ku tilmaaman diin iyo habdhaqan wacan.</p>
      <p>Wuxuu yiri Rasuulku (s.c.w): “Haddii uu idiin yimaado nin aad ka
        raali tihiin diintiisa iyo akhlaaqdiisa, u guuriya hadii aad yeeli
        waydaan fidno balaashan baa dhici…”</p>
      <p>Wuxuu kaloo yiri Rasuulku (s.c.w): “Waxaa loo guursadaa haweenayda
        afar arimood, xoolaheeda, nasabkeeda, quruxdeeda iyo diinteeda, ee ku
        guulayso tan diinta leh, aad barakowdide.”</p>
      <p>Ujeedada ay shariicadu ka leedahay xulashada noocan ah, waa ujeedo ku
        salaysan in la helo qoys ku dhisan tiirarka Islaamka oo ku soo biiriya
        umadda Islaamka ubad baari ah oo loo aayo, waa in la helo qoys siduu u
        dhan yahay ilaaliya xuquuqda Ilaahay iyo tan aadanahaba.</p>
      <p>Marka waxaa laga rabaa qof kasta oo Muslin ah in uu ku saleeyo
        guurkiisa diinta Islaamka, taas oo ka dhigan in uu guursado lammaane
        diin leh, oy isku kaalmaystaan diinta Ilaahay, nolashooda adduun, iyo
        waliba barbaarinta ubadkooda Ilaahay siiyey.</p>
      <h3 id="maxaa-dhici-haddii-labada-waalid-midkood-khariban-yahay">Maxaa
        dhici haddii labada waalid midkood khariban yahay?</h3>
      <p>Haddii laba waalid midkood dhaqan xun yahay, waxaa shaki la’aan ah
        inuu soo gaarayo barbaarinta ubadkooda dhaawac laxaad leh, oo wiiqa
        dadaaladii ay ugu jireen inay ku helaan caruur hagaagsan oo baarri ah.
        Taasi siday ku timaado waa mid la fahmi karo waana sidan: waxaan ognahay
        in aabuhu u yahay ilmihiisa tusaale ay si gaar ah ugu hayaan isha,
        ilmuhu marka uu yar yahay wuxuu qabaa in aabihiis wax ka fiicani jirin,
        wuxuu aaminsan yahay in aabihii ugu xoog badan yahay ragoo dhan, uguna
        caqli badan yahay, taas waxaad ku garan kartaa ilmaha markii uu wax kaa
        qoonsado wuxuu kugu dacweeyaa abihiis ama wax uu kugu dhihi wallaahi
        aabahay ayaan kuu sheegi. Wuxuu aaminsan yahay si kalsooni buuxdo ku
        jirto in aabihii kaa celin karo.</p>
      <p>Hadaba ilmihii sidaas ahaa ee kalsoonidiisa u dhiibtay waalidkiis,
        haddii uu la kulmo aabo xun oo saaqid ah oo afxumo badan, sigaaryacab
        ah, qaadka cuna ama balwad kale leh, wuxuu bilaabayaa ilmahaasi inuu
        canjilo oo uu sameeyo waxa uu ka arko aabihii ama ka maqlo. Wuxuu ka
        baranayaa afxumada, balwadda iyo ixtiraam darradaba. Sidoo kale hooyadu
        aabaha bay la mid tahay waxayna ku leedahay ilmaheeda saamayn weyn,
        waayo hooyadadu waa tan mar walba ka war haysa barbaarinta ubadkeeda,
        hadaba hooyadu haday tahay hooyo xun oo afxumo badan, ixtiraam darran,
        mar kasta ku cayda saygeeda caruurtiisa hortooda, amaba dariska dhibta
        oo xasarad badan, markaas waxaa muran la’aan ah in ilmaheeduna kaga
        dayanayaan waxa ay ku arkeen hooyadood.</p>
      <p>Waxayna noqonayaan ilmo gardarro iyo daandaasi meel u fadhiya, waxay
        noqonayaan ilmo afxumo badan, jaarku ama dariskuna aad uga soo
        cabto.</p>
      <h3 id="duco">Duco</h3>
      <p>Marka aad u doorato ilmaha aad dhali doonto hooyo fiican ama aabo
        fiican, wuxuu kugu leeyahay hadana inaad u ducayso, ood Ilaahay ka
        barido inuu ku siiyo ubad wanaagsan ood ku indha qabawsatid, maxaa
        yeelay, ubadku marna waa nimco marna waxaa dhici kartaa inay kugu
        noqdaan ibtilo Ilaahay qoorta kuu galiyey, sidaa awgeed ayuu Qur’aanku
        tilmaamayaa mu’miniita inay yihiin kuwa Ilaahay waydiista ubad baari ah
        oy ku indha qabawsadaan. Wuxuu yiri (s.c):</p>
      <p>“Mu’miniintu waa kuwa dhahaya Rabbiganow nooga hibee xaasaskanaga iyo
        ubadkanaga indha qabawsi, noogana yeel dadka Ilaahay ka cabsada imaam
        iyo hoggaan.” 25:74</p>
      <p>Nabi Ibraahiim (c.s.) iyo Nabi Ismaaciil (c.s.) markay taagayeen
        tiirarka Kacbada waxaa kamid ahaa ducadoodii:</p>
      <div lang="ar">
        <p>[رَبَّنَا وَاجْعَلْنَا مُسْلِمَيْنِ لَكَ وَمِن ذُرِّيَّتِنَا أُمَّةً مُّسْلِمَةً لَّكَ]</p>
      </div>
      <p>“Rabiganow naga yeel kuwo kuu hogaansan, ubadkanagana ka yeel ubad
        kuu hogaansan.”</p>
      <p>Meel kale wuxuu kaloo ku ducaysanayey Nabi Ibraahim (c.s.)</p>
      <p>“Rabbiyaw ii hibee ubad saalax ah oo suuban.” 37:100</p>
      <p>“Rabbi iga yeel mid ooga salaadda, ubadkaygana ka yeel, Rabbiganow
        naga aqbal ducada.” 14:40</p>
      <div lang="ar">
        <p>[وَاجْنُبْنِي وَبَنِيَّ أَن نَّعْبُدَ الْأَصْنَامَ]</p>
      </div>
      <p>“Iga dheeree aniga iyo ilmahaygaba inaan caabudno asnaamta.”</p>
      <div lang="ar">
        <p>[رَبِّ أَوْزِعْنِي أَنْ أَشْكُرَ نِعْمَتَكَ الَّتِي أَنْعَمْتَ عَلَيَّ وَعَلَىٰ وَالِدَيَّ وَأَنْ أَعْمَلَ
          صَالِحًا
          تَرْضَاهُ وَأَصْلِحْ لِي فِي ذُرِّيَّتِي]</p>
      </div>
      <p>“Eebow igu toosi inaan kugu mahadiyo nimcadaada aad iigu nimcaysay,
        aniga iyo waalidiintay, iguna toosi inaan camal fiican ood ka raali
        tahay falo, iina wanaaji faracayga, ubadkayga.”</p>
      <h3 id="gacmo-wada-jirbay-wax-ku-gooyaan">Gacmo wada jirbay wax ku
        gooyaan</h3>
      <p><strong>Isfahan ivo iskaashi</strong></p>
      <p>Isfahanka labada waalid iyo kaalinta ay ku leedahay korinta iyo
        barbaarinta ubadka</p>
      <p>30:21</p>
      <p>Dhugta arrimahan hoos ku xusan si aad u heshaan jacaylka iyo
        naxariista Ilaahay ku xusay Qur’aankiisa:<br />
        1. Ka fogaada inaad isbarbar dhigtaan qayrkiin, waayo, waad ka duwan
        tihiin dadka kale, dabeeco iyo qaabba waa inaad xaaladiina iyo sadkiina
        kadabsataan.<br />
        2. Ka fogaada inaad is dacaayadaysaan, amaba midkiin midka kale ku
        tilmaamo, iin uu leeyahay, taas oo uu ka qabo cuqdad danqaysa mar kasta
        oo lasoo hadal qaado.<br />
        3. Isku ammaana dookhiina, hana caaluqin waligaa dookha lammaanahaaga.
        Waayo, cid walba way jeceshahay in la ammaano.<br />
        4. Ka fogaada dhaleecaynta qayaxan, kuna dadaal inaad wax ku badashid
        waano iyo waxsheeg aan wax sii qasayn.<br />
        5. Waligaa wax haka sheegin cuntada xaaskaaga, hana barbardhigin cunta
        kale oo kusoo aragtay cid kale sida walaashaa ama hooyadaa ama guriga
        saaxiibkaa.<br />
        6. Afkaaga ka ilaali ammaanida gabar kale, oo gayaankaa ah.<br />
        7. Is waydaarsada hadiyadaha, gaar ahaan markay jiraan munaasabaadka
        xasuusta mudan.<br />
        8. Yuusan midkiin midka kale quursanin, hana ahaato aragti walba oo
        midkiin qabo mid mudan qadarin iyo daryeel.<br />
        9. Ka fogaada inaad dadka kale hortooda aad isku canaanataan, amaba aad
        isku<br />
        cambaaraysaan.<br />
        10. Afkiina ka ilaashada, ereyada qaawan, afxumada siiba markaad
        carootaan.<br />
        11. Ha isku canaananina waxa ku yimaada halmaan, waayo halmaan hadal
        kuma jiro, qalinkana lagaba qaad.<br />
        12. Isasiiya waqti aad ku falanqaysaan arimaha qoyskiina, idinkoo waliba
        raacaya<br />
        hanaanka ismaqalka iyo wadahalku leeyahay.<br />
        13. U arka dilaac kasta oo ku yimaada darbiga qoyskiina mid ay u taalo
        dayactirkiisu labadiina.<br />
        14. Ha u dhagraariciyo mid kastaa waanada iyo talada uu soo jeedinayo
        midka kale markay timaado mushkilo xal u baahan.<br />
        15. Ha ku dadaalo mid walbaa inuusan codkiis kor u qaadin marka uu la
        falanqaynayo arrin lamaanihiisa.<br />
        16. Ha ka dhiibo cudur daar haddii midkiin laga gar helo.<br />
        17. Haka war hayo, ninku hadba xaalada xaaskiisu ku sugan tahay, haddii
        ay ku jirto mudadii caadada oo ay noqdaan gabdhaha badankood neerfoos
        iyo xayraan.<br />
        18. Iskugu yeera magacyadiina kaad ka heshaan in la idinku yeero.<br />
        19. Marka midkiin guriga kusoo laabto, la imow salaam diiran iyo waji
        furan oo<br />
        bashaash ah.</p>
      <h2 id="cutubka-3aad">Cutubka 3aad</h2>
      <p>Waalidnimaad u diyaar tahay<br />
        Ducayso oo Ilaahay (s.w.) waydiiso<br />
        Shaydaanka ka xirsi xiro</p>
      <p>.<br />
        <strong>Difaac adag u dhig ilmahaaga</strong>
      </p>
      <p>Wuxuu Rasuulku (s.c.w.)</p>
      <div lang="ar">
        <p>قال رسول الله صلى الله عليه وسلم، [لو أن أحدكم إذا أتى أهله قال: بسم
          الله، اللهم جنبنا الشيطان وجنب الشيطان ما رزقتنا، فيولد بينهما ولد، فلا
          يصيبه الشيطان أبدا). متفق عليه</p>
      </div>
      <p>“Haddii midkiin marka uu u tagayo xaaskiisa yiraahdo: ‘Bismillaah,
        magaca Ilaahay ayaan ku hawlgalayaa. Allow naga dheeree shaydaanka, kana
        dheeree shaydaanka waxa aad nagu irsaaqday,’ oo u dhasho labadooda ilmo,
        ma asiibayo shaydaanku ilmahaas waligiis.”<br />
        Waxaa wariyey Bukhaari iyo Muslim.</p>
      <p>Xadiiskan waxaan ka faa’idaysanaynaa in ay muhim tahay in ilmaha si
        ka hortag ah shaydaanka looga difaaci karo inta uusan dhalan, taasoo u
        noqonaysa ilmaha gaashaan ka badbaadiya shaydaanka iyo duufsigiisa.</p>
      <h3 id="bishaarada-waalidnimada">Bishaarada Waalidnimada</h3>
      <p>Waalidnimadu waa deeq Ilaahay siiyo adoomihiisa kuwuu doono, sidoo
        kale waalidnimadu waa dareen ku abuuran ruuxa, qof walbaana wuxuu jecel
        yahay inuu arko ubad ku abtirsada, hadaba nimcadaas qiimiga badan haddii
        aad hesho bishaaradeeda waxaa lagaaga baahan yahay inaad ku gudoonto si
        farxad wayni ku dheehan tahay, waxaana fiican inaad Ilaahay ugu shugri
        naqdo nimcada uu ku siiyey.</p>
      <p>Waxaa kaloo lagaa rabaa inaad ku ducaysatid inuu Ilaahay ku siiyo
        ubad kheyr qaba, ood ku indho qabawsatid, kuuna noqda sadaqo kaa harta
        kuuna socota markaad dhimato.</p>
      <h3 id="gabdho-nacaybka">Gabdho Nacaybka</h3>
      <p>Waxaa ka buuxa nolosheena Soomaali haddaan nahay dhaqamo jaahili ah
        oo aan waafaqsanayn diinta Islaamka, waxaa kamida dhaqamadaa jaahiliga
        ah aragtida aan ka qabno gabdhaha, waxaa jirta ama jiriba jirtay in laga
        jecel yahay wiilasha gabdhaha, isku sina aan loogu farxin markay
        dhashaan, taasina waa dhaqan naga soo gaaray noloshii jaahiliga ahayd ee
        Islaamka ka horaysay, waxaa dhaqankaas caan ku ahaa Carabtii jaahiliga
        oo ahayd ummad aad u liida haweenka iyo gabdhaha, way aasi jireen, tooda
        aan la aasinna waxaa loola dhaqmi jiray si bani’aadannimada ka baxsan,
        waxay la mid ahayd gabadhu agabka guriga yaala oo kale.</p>
      <p>Hadaba si aan ka fogayn dhaqankii jaahiliga ee Carabta ayaan ula
        dhaqannaa gabdhaha, waxaa caadi noo noqotay in haddii aabaha
        Soomaaliyeed loogu bishaareeyo gabadh inuusan u arkin bishaaro ee uu u
        arko balaayo lugta lasoo gashatay, marka loogu bishaareeyana intuu
        isbadalo ayuu gafuurka sii duwi jiray, haddii isaga la waydiiyo, ‘War
        xaaskii maxay umushay?’ Wuxuu dhihi jiray: ‘Waxba mayna dhaline iyadaa
        isdhashay.’</p>
      <p>Dhaqankani si toos ah ayuu diinta uga soo horjeedaa, waana dhaqan
        jaahili ah oo Ilaahay kaga waramay Qur’aankiisa, wuxuu yidhi:</p>
      <p>16:58 16:59</p>
      <p>“Haddii loogu bishaareeyo midkood dhaddig wuxuu ahaanayaa wajigiisu
        mugdi la madoobeeyey, isagoo xanaaqsan, dadka ayuu iska qarinayaa waxa
        loogu bishaareeyey xumihiisa dartiis, wuxuuna isdhahayaa: ma iskaga
        haysataa dulligeeda, misna waxaad xuluulisaa ciidda. xumaa waxa ay
        xukumayaan.”</p>
      <p>Hadaba waxaa waajib nagu ah inaan ka tagno oo ka hortagno lana
        dirirno aragtidaa qalloocda een ka haysanno gabdhaha, waa inaan u
        aragnaa ubadku inay isku mid yihiin, wax ay ku kala duwanaan karaanna
        waa inta Ilaahay sheegay oo kaliya, laakiin xaq siman bay u leeyihiin
        waalidnimada, korinta, jacaylka, waxbarashada iyo barbaarinta guud
        ahaanba.<br />
        Waxaan ognahay inaan gabdhaha waxba la bari jirin, iyadoo waalidkeedu uu
        u qabo in gabadh aysan uba baahnayn waxbarasho iyo diin toonna.</p>
      <p>Waxaa dhici jirtay in sheekha dhan ee reerku ku taxan yahay
        gabadhiisa ama xaaskiisu aysan tukan, isagoo waliba u dirsanaya
        waysadiisa hadh iyo habeenba.</p>
      <p>Waxaasi waa fahan qaldan oy habboon tahay inaan ka wareegno, dadka ku
        jirana aan uga digno, waayo gabadh iyo wiilba Ilaahay agtiisa adoomo bay
        ka yihiin waana la xisaabayaa, iyadoo lagu abaalmarin doono mid walba
        waxa uu kasbaday. Ilaahay (s.w.) wuxuu yiri:</p>
      <p>16:97</p>
      <p>“Qofkii sameeya wanaag oo kamida lab iyo dhadig isagoo rumaysan,
        waanu noolaynaynaa nolal fiican, waxaana ku abaal marinaynaa ajirkoodii
        wax ugu fiican waxa ay samaynayeen.”</p>
      <h2 id="cutubka-4aad">Cutubka 4aad</h2>
      <p>Maxaad yeeli haddii Ilaahay ilmo ku siiyo?<br />
        Dhagaha kaga adin<br />
        Dhab xanaga timir u mari<br />
        U wan qal<br />
        U xiir<br />
        U magac bixi<br />
        Gud</p>
      <p>.<br />
        <strong>Dhagta midig kaga adin</strong>
      </p>
      <p>Marka uu ilmuhu dhashto waxaa sunno ah, in dhagta midig lagaga adimo,
        waxaa laga wariyey Abuu Raafic (Alle haka raali ahaadee): [Waxaan arkay
        Rasuulka (s.c.w) oo ku adimaya dhagta Xasan ibnu Cali markii ay saa u
        umushay Faadumo.]</p>
      <p>Wuxuu leeyahay Sheikh Ibnul Qayyim isagoo faalaynaya murtida laga
        leeyahay dhag-adinka: “Murtida laga leeyahay adinka iyo aqinka, wa murti
        looga golleeyahay in dhagaha ilmaha lagu garaaco tawxiidka iyo midnimada
        Ilaahay, iyo in laga yeelo waxa ugu horeeya ee dhagihiis maqlaan
        shahaadada uu qofku ku galo diinta Islaamka, waxaana muran lahayn in
        saamayn ku yeelanayo adinku, yaaba la dareemine.”</p>
      <p>Waxaan ognahay in shaydaanku ka cararo kana baxsado eedaanka
        maqalkiisa, sidaa darteed ayaa la rabaa in ilmaha markuu saa usoo
        dhashaba shaydaanka laga eryo laguna dhaho wax aad ilmahan ku leedahay
        ma jiraan meesha ka carar.</p>
      <p>Sidoo kale shaydaanku wuxuu darbeeyaa ilmaha markuu saa u soo dhaco,
        taasaana keenta oohinta iyo jaqaaqda uu ilmuhu la soo dhaco, wuxuu yiri
        Abuu Hurayrah (r.c.), “Dhawaaqa ilmaha marka uu soo dhaco waa qudquddayn
        iyo gujjo shaydaan.”</p>
      <p>Waxaa kaloo ku cad xaddiis uu Abuu Hurayrah (r.c.) warinayo, ’Waxaan
        maqlay Rasuulka (s.c.w.) oo leh:<br />
        “Majiro ilmo ina Aadan ah, (Maryamo iyo wiilkeeda mooyaane) oo shaydaan
        taabanin marka uu soo dhalanayo, taabashada shaydaanka darteeda ayuu
        ilmuhuna la dhawaaqaa.” Waxaa wariyey Bukhaari.</p>
      <p>Waxaa laga wariyey Ibnu Cabbaas inuu yiri: “Ilma walbaa wuu ooyaa
        wuuna dhawaaqaa – markuu dhalanayo – taasina waa mid uu ku sameeyey
        shaydaanku oo calooshiisa ayuu tuujiyaa markaa uu ilmuhu dhawaaqaa,
        sidaa awgeed ayuu adinku u noqdaa ilmaha laag iyo darbo ka dalfinaysa
        shaydaanka oo ah nin ku dhaartay inuu duufsado ilmo Aadan.”</p>
      <h3 id="ducada-lagaga-naaro-caruurta-shaydaanka">Ducada lagaga naaro
        caruurta shaydaanka</h3>
      <div lang="ar">
        <p>كان رسول الله صلى الله عليه وسلم يعوذ الحسن والحسين رضي الله عنهما –
          أعيذكما بكلمات الله التامة من كل شيطان وهامة ومن كل عين لامة</p>
      </div>
      <p>“Wuxuu ahaa Rasuulku (s.c.w.) kii uga naara shaydaanka Xasan iyo
        Xuseen (Alle haka raali ahaadee): ‘Uciidukumaa
        bikalimaatillaahi-ttaammaati min kulli shaydaanin wa haammah, wa min
        kulli caynin laammah.’ Waxaan idinkugu magan galinayaa kalmadaha Ilaahay
        ee dhamayska tiran shaydaan kasta iyo halaq iyo qarjaajuf walba, iyo il
        kasta oo wax dhabata (ilaysa).”</p>
      <h3 id="u-hanbaliyeenta-qofka-cunug-u-dhasho-iyo-jawaabtiisa">U
        hanbaliyeenta qofka cunug u dhasho iyo jawaabtiisa</h3>
      <div lang="ar">
        <p>بارك الله لك في الموهوب لك وشكرت الواهب وبلغ أشده ورزقت بره<br />
          ويرد عليه المهنأ فيقول – بارك الله لك وبارك عليك وجزاك الله خيرا ورزقك
          الله مثله وأجزل ثوابك</p>
      </div>
      <p>“Baarakallaahu laka fil mawhuubi laka, wa shakartal waahiba, wa
        ballaqa ashuddahu, wa rusiqta birrahu. Ilaahay ha kuu barakeeyo ilmahan
        laguu hibeeyay, adigana Ilaahay ha kaa yeelo mid ku shukriya Allihii kuu
        hibeeyey, hana ku gaarsiiyo hanaqaadkiisa (xoogiisa), ha lagugu
        irsaaqana wanaagiisa iyo baarinimadiisa.”</p>
      <p>Wuxuu ugu jawaabayaa waalidka ilmaha dhalay, “Baarakallaahu laka wa
        baaraka calayka wa jazaakallaahu khayraa, wa rasaqakallaahu mithlahu wa
        ajzala thawaabaka. Ilaahay hakuu barakeeyo, korkaagana ha barakeeyo,
        khayrna ha kugu abaal mariyo, ha kugu irsaaqo isagoo kale, hana weyneeyo
        ajirkaaga.”</p>
      <h3 id="dhanxanaga-ilmaha-ugu-tir-timir-adigoo-ugu-ducaynaya-barako-badhaadhe">Dhanxanaga
        ilmaha ugu tir timir adigoo ugu ducaynaya barako badhaadhe:</h3>
      <p>Waxaa sunna ah sidoo kale in ilmaha markuu dhasho dhanxanagiisa loo
        mariyo timir la calaliyey waxaana sidaa loo yeelayaa si ilmaha yar loo
        baro tabtuu raashinka u cuni lahaa uguna tababbaran lahaa cunitaanka.
        Timirta sababta loo doortay waxa weeye iyadoo aad u macaan oo uu ilmaha
        yari macaansanayo iyo iyada oo ka kooban iskudhis lagu magacaabo
        guluukos kaasoo u baahnayn inay calooshu shiiddo oo isagu ah nafaqo
        diyaar ah, oo dhiigga si toos ah u raacda. Raashinka caadiga ihi wuxuu
        timirta kaga duwan yahay isagoo ka kooban iskudhisyo u baahan inay
        calooshu shiiddo oo jejebiso iskudhisyo ka fudud ilaa ay isu beddelaan
        guluukos.</p>
      <p>Haddaba, maaddaama uu ilmaha yari awood daran yahay, calooshiisuna
        aanay weli u bislaan cunno shiidis, waxa habboon in la siiyo nafaqo
        diyaar ah sida caanaha hooyada oo uu ku jiro iskudhiska laktoos, ama
        timirta oo uu ku jiro glukoos, labadubana waa iskudhisyo fudud.</p>
      <h3 id="u-wanqal-imahaaga">U wanqal imahaaga</h3>
      <p>Marka ilmuhu dhasho waa in la farxo oo damaashaad la dhigo, sidaa
        awgeed ayey diintu fartay in ilmaha loo wanqalo markuu dhashto, murtida
        wanqalka laga leeyahayna waa laba arimood: midda koowaad waa in la
        muujiyo farxadda dhalashadiisa, midda labaadina waa in laga furdaamiyo
        ilmaha shaydaanka, waayo Rasuulka (s.c.w.) wuxuu noo sheegay in ilmuhu
        rahman yahay shaydaanka inta aanan loo wanqalin, mar haddii loo wanqalo,
        shaydaanku wuu isdabarayaa, ilmihiina rahankii wuu ka baxayaa.</p>
      <div lang="ar">
        <p>[قال رسول الله صلى الله عليه وسلم – [الغلام مرتهن بعقيقته فأهريقوا
          عنه الدم وأميطوا عنه الأذى</p>
      </div>
      <p>Wuxuu yiri Rasuulku (s.c.w.):</p>
      <p>“Ilmuhu wuxuu ku rahmanyahay wanqalkiisa, ee ka daadiya dhiigga, kana
        fayda dhibka.”</p>
      <p>Maxaa lagu wanqalayaa?</p>
      <p>Cali bin Abii Daalib (r.c.) waxa laga weriyey inu Rasuulku (s.c.w.)
        Xasan ugu wanqalay ri dabeetana uu yidhi: “Faadumooy madaxa ka xiir,
        sadaqayso timihiisa muggood oo qalin ah.” Dabeeto intay miisaantay buu
        yidhi, waxay noqdeen qiyaastii hal dirham.</p>
      <h3 id="u-xiir-ilmahaaga-dhoorna-ha-u-yeelin">U xiir ilmahaaga, dhoorna
        ha u yeelin</h3>
      <p>Cumar (r.c.) waxa uu yidhi, “Waxaan maqlay Rasuulka (s.c.w.) oo dadka
        ka reebaya kolka ay ilmaha madaxa ka xiirayaan inay dhoor u yeelaan,
        waxaana uu yidhi: [Ama ka wada xiira ama u wada daaya]. Dhoorka waxaa uu
        Rasuulku (s.c.w.) ku tilmaamay timaha lagu reebayo madaxa fooddiisa ama
        labada dhafoor mid. Waxaa la weriyey in Rasuulku (s.c.w.) kolkuu
        tima-jaruhu Xasan iyo Xuseen madaxa ka xiirayo uu la joogi jiray oo aanu
        u dhaafi jirin keligii si uu ula socdo qaabka uu ugu xiirayo.</p>
      <p>Abuu Bureydah nin la yiraahdo waxaa laga weriyey inuu yidhi:
        (Waqtigii Jaahiliyada kolka wiil dhasho intaan ri gawracno baynu
        dhiiggeeda gelin jirnay (madaxa kaga shubi jirnay), kolkuuse Eebbe
        Islaamka noo keenay ri baynu goowracaynay, wiilkana madaxa waynu ka
        xiiraynay, hase ahaatee sacfaraan baynu iska marin jirnay).</p>
      <p>Waxaad halkaas ka garan kartaa in caadada Soomaalidu ay ku dhaqanto
        gaar ahaan reer miyigu, ee carruurta dhiigga la geliyaa tahay caado
        jaahili ah oo aan Islaamka shaqo ku lahayn,<br />
        Haddaba wax kun iyo afar boqol oo sano kahor Islaamku reebay maxaynu
        weli ugu raad joognaa Soomaaliyeey?</p>
      <h3 id="doorashada-magaca-ilmaha">Doorashada Magaca Ilmaha</h3>
      <p>Udooridda magac qalma: waxaa looga baahan yahay waalidka in uu u
        doorto ilmihiisa magac wanaagsan oo bulshada maraya, si uu ugu farxo
        ilmuhu marka uu waynaado kuna dareemo jacaylka waalidiintiisu u qabaan,
        taas waxaa laga wadaa ilmuhu haddii loo bixiyo magac qalaad oo dadku ku
        maadsadaan, waxaa laga yaabaa in ilmahaasi cuqdad u qaado waliidkiisa,
        is-yiraahdana, kuma aysan farxin dhalashadaadii iyo habeenkii aad
        curatay, kadibna caaqnimo kasoo baxdo halkaas, waxaa jiray nin
        wiilkiisii u bixiyey Jucul oo ka dhigan xaarwalwaal, sheekadan aan kuu
        soo tabinayo waa sheeko dhacday waagii khilaafada Cumar ibnu Khadaab
        hadaba wiilkii loo bixiyey Xaarwalwaal wuxuu noqday wiil caaq ah, oo aad
        u kani adag, wuxuu go’aansaday inuusan qaadanba war uu wado aabihiis,
        odaygii wuu cadhooday kadibna wuxuu u dacwooday Amiirul-Mu’miniin Cumar
        ibnu Khadaab oo uu ku yiri, “Wiilkii aan dhalay ayaan u taaglaahay,
        wuxuu igu noqday will caaq ah.”</p>
      <p>Kadib Cumar wuxuu u yeeray wiilkii, markii uu yimid wiilkii, ayuu
        waydiiyey Cumar, “Maxaad aabahaa u yeeli la’dahay? Maxaase kuugu wacan
        caaqnimada iyo kani adayga?”</p>
      <p>Wuxuu yiri inankii loo bixiyey Xaarwalwaal, “Amiirka mu’miniintow,
        warkayga dhagayso, aabbahay isagaa caaq igu noqday intaan anigu ku
        noqon.” Isagoo yaaban ayuu Cumar (r.c.) yiri, “Siday ku dhacday taasi?”
        Wuxuu yiri inankii, “Aabbahay godab ayuu iga galay, taas ayaana keentay
        kani adaygayga, marka hore aabahay iima doorin hooyo fiican ee wuxuu
        hooyo iiga dhigay addoon, waliba u shaqaysa qoys Yuhuuda, midda labaad
        magac fiican iima doorin ee wuxuu ii bixiyey Xaarwalwaal, marka ninka
        intaas oo dhan ii gaystay maxaan ku yeelaa?”</p>
      <p>Cumar (r.c.) wuu garwaaqsaday wuxuuna golihii kabixyey dardaaran uu
        ku leeyahay hala wanaajiyo caruurta hooyooyinkood hana loo doorto
        magacyo wanaagsan.</p>
      <p>Sideed ugu dooran kartaa ilmahaaga magac fiican?</p>
      <p>Ma aha ilmahaaga inaad u bixisid Xaarwalwaal ama magac cay iyo meel
        uga-dhac ku ah ilmahaaga, waa inaad u xushaa magac macaan oo maqalkiisa
        dhaguhu ku raaxaystaan, sidaa awgeed waa inaad maanka ku haysaa
        qodobadan hoos ku xusan markaad u magac bixinaysid ilmahaaga:</p>
      <ul>
        <li>Waa in uu ahaadaa magacu magac macaan oo turxaamo lahayn.<br />
        </li>
        <li>Waa inuu aahaadaa magac xambaarsan macno wanaagsan.<br />
        </li>
        <li>Waa inuusan khilaafin macnihiisu shareecada.<br />
        </li>
        <li>Waa inuu yahay magac bulshadu qaban karto. Ma aha inaad u bixiso
          wiilkaaga Qataadah, oo kadibna loogu yeer Qataar, mana aha inaad u
          bixisid Sudays oo kadib loogu yeero Siidays.</li>
      </ul>
      <p>Tusaalayaashan aan soo qaatay iskama soo qaadan ee waa wax jiro oo
        dhacay, nin ayaa u bixiyey wiilkiisa Qataadah, markaasay wiilka ayeydiis
        damacday inay u yeerto, markaasay tiri: war Qataarow. Sheekada kale
        waxay ahayd nin ayaa u bixiyey wiilkiisa Sudays jacayl uu u qabo Sheekh
        Cabdiraxmaan Sudays, kadib dadkii uu la noolaa qaar kamida ayaa qaatay
        Siidays ileen makarayaan waa magac Carbeed oon laga aqoon deegaankooda.
        Waxaan balaf ku maqlay in ninkii isaga ahaa wiilkiisii dambena u bixiyey
        Shuraym. Tolow maxay isagana ugu yeerayaan, malaha Shumburo bay ugu
        yeeri doonaan.</p>
      <p>Waxaa sunno ah in magaca xun la iska badalo, waayo Rasuulku (s.c.w)
        markuu arko qof magac xun oo qalaad lagu magacaabo wuu ka badali jiray
        wuxuuna u bixin jiray magac ka fiican kii hore.<br />
        Ibnu Cumar (r.c.) waxaa laga weriyey Rasuulka (s.c.w.) uu yidhi:
        “Magacyadiinna kuwa uu Eebbe ugu jecel yahay waa Cabdullaahi iyo
        CabdurRaxmaan.”</p>
      <p>Xadiis kale oo Rasuulka (scw) laga weriyey baa isna ahaa: “Isu bixiya
        magacyada nabiyaasha, magacyadana Eebbe waxaa uu ugu jecel yahay
        Cabdullaahi iyo CabdurRaxmaan, waxaana run badan Xaarith iyo Hammaam,
        waxaana ugu fool-xun Xarbi iyo Murrah.”</p>
      <h3 id="sheeko">Sheeko</h3>
      <p>Cumar ibnu Khadaab (r.c.) ayaa la kulmay maalin maalmaha kamida nin
        reer miyi ah, markaasuu waydiiyey, “Magacaa?”<br />
        Markaasuu yiri ninkii, “Dhimbil.”<br />
        Wuxuu ku yiri Cumar ibnu Khadaab, “Ina ayaa tahay?”<br />
        Wuxuu yiri, “Ina Olol.”<br />
        Wuxuu ku yiri Cumar, “Reermaad tahay?”<br />
        Wuxuu yiri, “Reer Dab.”<br />
        Wuxuu yiri Cumar, “Xaggeed dagtaan?”<br />
        Wuxuu yiri, “Kululay, waxaan kasii dagnaa Holaclay.”<br />
        Markaasu yiri Cumar (r.c), “War oradoo gaar reerkiinii way
        gubteene.”<br />
        Markaasuu ninkii u orday dhinicii reerkiisa, markaasuu arkay gurigiisii
        oo holcaya.</p>
      <p>Waxaa ku sugan axaadiis saxiix ah in magacyada Ilaahay ugu jecel
        yahay ay yihiin Cabdiraxmaan iyo Cabdullaahi. Wuxuu kaloo Rasuulku noo
        sheegay in magacyada ugu runta badan yihiin Xaarith iyo Humaam, kuwa ugu
        foolxunna yihiin Xarbi iyo Murrah.</p>
      <h2 id="cutubka-5aad">Cutubka 5aad</h2>
      <p>Waalid baan noqdaye maxaa ila gudboon?<br />
        Dareen xilkasnimo<br />
        Aqoon iyo khibrad kororsi<br />
        Astaamaha waalidka fiican<br />
        Astaamaha waalidka xun</p>
      <p>Mar haddii aad waalid noqotay waxaa kula gudboon inaad muujisid
        dareen u qalma waalidnimada, waa inaad noqotaa qof xilkasa oo kasoo
        dhalaali kara xilka waalidnimo, waayo mar haddii aad waalid noqotay
        waxaa kugu soo biiray mashruuc iyo mas’uuliyad wayn, oo mudan inaad
        Ilaahay tala saarato waydiisatana inuu kuu fududeeyo xilkaas wayn, maxaa
        ka wayn xil lagaa rabo inaad adiga iyo ehelkaagaba ka badbaadisid naar
        shidaalkeedu yahay dad.</p>
      <h3 id="astaamaha-waalidka-wanaagsan">Astaamaha waalidka wanaagsan</h3>
      <p>Waalidka wanaagsani waa midka xilkaska ah, ee dareensan xilka
        waalidnimo ee uu xambaarsan yahay.<br />
        Waalidka wanaagsani waa midka kalgacayka ku barbaariya ubadkiisa, una
        muujiya mar walba inuu jecel yahay.<br />
        Waalidka wanaagsani waa midka u noqda ilmihiisa tusaale sare oy ka
        dheehan karaan wanaagga iyo suubanaanta.<br />
        Waalidka wanaagsani waa midka la saaxiiba ilmihiisa.<br />
        Waalidka wanaagsani waa midka ku barbaariya ilmihiisa isqadarin iyo
        ixtiraam ay u hayaan waalidkooda iyo dadka oo dhan.<br />
        Waalidka fiicani waa midka ku ababiya ilmihiisa diinta Islaamka iyo
        aadaabteeda.</p>
      <h3 id="astaamaha-waalidka-xun">Astaamaha waalidka xun</h3>
      <p>Waalidka xumi waa midka aan xilkaska ahayn.<br />
        Waalidka xumi waa midka aan dan iyo muraad toona ka lahayn
        ubadkiisa.<br />
        Waalidka xumi waa midka ilmihiisa ku barbaariya adebdarrada iyo
        anshixumada<br />
        Waalidka xumi waa midka diinta aan barin ilmihiisa iyo reerkiisa.</p>
      <h2 id="cutubka-6aad">Cutubka 6aad</h2>
      <p>Dhinacyada barbaarintu beegsanayso<br />
        - Jirka<br />
        - Caqliga<br />
        - Ruuxda<br />
        - Nafta</p>
      <h3 id="noocyada-barbaarinta">Noocyada Barbaarinta</h3>
      <p>Manhajka barbaarinta ubadka waa inuu ahaadaa mid daboolaya baahida
        ilmaha oo idil, baahidaas oo lagu tibaaxo inay tahay waxyaabaha naftu ka
        kooban tahay oo ah jir, ruux. caqli, iyo naf.</p>
      <h3 id="kobcinta-jirka">Kobcinta jirka</h3>
      <p>Caanaha hooyada<br />
        Maxay yihiin faa’idooyinka caanaha hooyada?</p>
      <p>Caanaha hooyadu waa nafaqada ugu roon ee la siiyo caanonuugga, wuxuu
        caddeeyey baadhitaankii lagu sameeyey caanaha hooyadu inay ku jiraan
        curiyayaal nafaqo oo uu u baahan yahay caananuugu, waxay dhakhaatiirtu
        isku raaceen in lagama maarmaan tahay in ilmuhu jaqo naaska hooyadii
        ilaa lixda bilood ee ugu hooraysa cumrigiisa.</p>
      <p>Lixda bilood kadib waa in loo raaciyaa caanaha curiyayaal kale oo u
        kaba caanaha hooyada.<br />
        Waxaa kamida faa’idooyinka caanaha hooyadu leeyihiin kuwan hos ku
        xusan:<br />
        1. Waxay caawisaa nuujinta caadiga ihi, noqodka makaanka hooyada oo
        kusoo noqda dhumucdii ama sayskiisii caadiga ahaa ee uu lahaa intii ka
        horaysay dhalmada. Waxay kaloo nuujinta caadiga ihi ka hortagtaa
        dhiigfuranka yimaada aalaa dhalmada kadib.<br />
        2. Nuujintu waa wado looga hortagi karo uurka, siiba lixda bilood ee ugu
        horaysa, oo haddii hooyadu si qumaati ah u nuujiso waxaa badan inaysan
        uur qaadin.</p>
      <p>Faa’idooyinka ay ilmaha u leeyihiin</p>
      <p>Caanaha hooyadu mar kasta waa diyaar, waana fereesh, heer kulkooduna
        waa mid munaasab u ah ilmaha had walba oo naaska lagu duwo.</p>
      <p>Waxaa ku jira caanaha hooyada curiyayaasha nafaqada ee loo rabo
        ilmaha inuu helo sida:<br />
        Borootiinka – waxaa ku jira caanaha hooyada nooc kamida borootiinada
        kaas oo dheefshiidkiisu u fudud yahay caananuugga.</p>
      <p>Fats – Waxaa ku jira caanaha hooyada xaydh u fiican timaha, maqaarka
        iyo waliba koritaanka maskaxda.<br />
        Carbohydrates – Kaarboheydareyt, waxaa ku jira caanaha hooyada
        kaarboheydaretyo sita nooc kamida sonkarta oo loo yaqaan laktoos una
        fiican dhuuqista jirku dhuuqayo curiyayaasha kale, sida kaalishyaamka,
        fasfoorka, birta. Sidoo kale kaarboheydareytku waa waxyaabaha uu ka helo
        jirku kulka iyo tamarta.<br />
        Wuxuu kaloo ka helaa caananuuggu caanaha hooyada cunsur u taagan difaaca
        cudurada iyo fayrasyada oo loo yaqaan infeyroon, oo ka hortaga cudurada
        sida jadeecada bakteeriyada.<br />
        Waxay sugtay cilmibaaris la sameeyey in nuujinta qumani ay ka hortagayso
        in ilmaha aayahiisa dambe ay ku dhacaan cuduro badan oo khatar ah, sida
        sonkorta, cudurada wadnaha, laabjeexa, iyo cayilka aan caadiga
        ahayn.</p>
      <p>Nuujinta qumani waa xiriir isku xiraya hooyada iyo ilmaha, sidaa
        awgeed ilimuhu wuxuu ku korayaa xaalad xasilooni iyo qalbiqobaw ku
        dheehan tahay.</p>
      <p>Faa’idada nuujintu u leedahay qoyska<br />
        Nuujintu waa kaalmayn dhaqaale, oo kama rabto qoyska kharash lagu
        bixiyo.</p>
      <h3 id="kobcinta-caqliga">Kobcinta Caqliga</h3>
      <p>Sida jirkuba ugu baahan yahay cunto iyo cabitaan ayuu caqliguna ugu
        baahan yahay nafaqo iyo dhaqaalayn, laakiin nafaqada iyo oomatada
        caqligu waa mid ka duwan tan jirku quuto, waana midi ilmuhu tabaynin,
        waana mid gaajadeeda aysan dareemaynin, una ooyeynin haddii ay waayaan,
        hadaba hadduu arinku saa yahay, wuuba yahaye waxaa looga fadhiyaa
        waalidka inuu isagu ilmihiisa ka baahi tiro gaajada caqliga, taasina
        waxay ku suuroobi kartaa in waalidku ku qulaamiyo ilmihiisa caanaha
        aqoonta iyo cilmiga kobcinaya caqligooda iyo garaadkooda.</p>
      <p>Waa inuu waalidku ka baxsanaadaa had walba in aqoontu tahay iftiin,
        aqoon la’aanina tahay mugdi iyo habeen, taasi waxay ku taakulaynaysaa
        waalidka inuu helo dareen xilkasnimo oo ku dardar galiya inuu ilmihiisa
        kula tacaalo waxbarashada iyo aqoon korarsiga, waa in waalidku ku
        anqariyo ilmihiisa jacaylka iyo rabitaanka waxbarashada.</p>
      <p>Guud ahaan liibaantu waa inaad ku dudaa ilmahaaga naaska diinta si ay
        u koraan koritaan diimeed.</p>
      <h3 id="naftiisa">Naftiisa</h3>
      <p>Waa inaad habaysaa baahida ay qabto naftiisu, si aysan u halaagmin,
        waayo naftu way hawo badan tahay, haddii aan la habayna way seeto
        goosataa waxayna aad uga heshaa waxa xun, iyo shuqul shaydaan oo
        dhan.</p>
      <h3 id="ruuxda">Ruuxda</h3>
      <p>Waa inaad ku anqarisaa ilmahaaga caqiidada saxan, middaas ayaa
        hagaysa ruuxdiisa, Rasuulka (s.c.w.) wuxuu bari jiray ilmaha caqiidada
        iyo xiriirka Ilaahay maalin maalmaha kamida Ibnu Cabbaas (r.c) oo
        fangalku ahaa Rasuulka s.c.w ayuu u yeeray Rasuulku oo uu ku yiri:
        “Wiilyahowni, kaalay aan ku baree erayo, Alle xifdi, wuu ku xifdine,
        xifdi waxaad ka helaysaa hortaada, haddii kaalmo waydiisanaysid, Allaah
        waydiiso, waxaad ogaataa hadday umadu isku timaado inay wax kugu
        anfacaan kuma anfacayaan, wax Ilaahay kuu qoray mooyee, hadday isku
        yimaadeen inay wax ku yeelaan kuma yeeli karaan wax Ilaahay kuu qoray
        mooyee, qalimadii waa la dallacay, waraaqihiina way engageen.”</p>
      <p>Marka waxaan aragnaa in Rasuulku siiyey Ibnu Cabbaas cashir caqiido
        ah oo baraya aragtida nolasha, hadaba waa inaad bartaa ilmahaaga
        caqiidada saxda ah siduu fahankiisa iyo fikirkiisuba u toosnaadaan.</p>
      <h2 id="cutubka-7aad">Cutubka 7aad</h2>
      <p>Qaabab wax lagu barbaariyo<br />
        – Dayashada<br />
        – Caadaysiga<br />
        – Tala bixinta<br />
        – Dhacdooyinka<br />
        – Jacaylka iyo kalgacaylka<br />
        – Cadaaladda iyo eexasho la’aanta</p>
      <h3 id="siyaabaha-lagu-barbaariyo-ilmaha">Siyaabaha lagu barbaariyo
        ilmaha</h3>
      <ol type="1">
        <li>Babbaarinta suubban ee ku salaysan diinta Islaamka waa waxa ugu
          muhimsan ee lagu barbaarin karo ubadka, waayo barbaarinta Islaamku waa
          mid xambaarsan aqoon siinaysa ilmaha caqli ay ku gartaan waxa san iyo
          waxa xun, waxay xoojisaa barbaarinta Islaamku cabsida Ilaahay, oo ka
          dhigaysa damiirka ilmaha mid sareeya oo ka faana xumaanta.<br />
        </li>
        <li>Deegaanka wanaagsani sida guriga, dugsiga, iskuulka, iyo dariska waa
          meelaha uu ka helayo ilmuhu tarbiyada wanaagsan, sidaa awgeed ayaa waxaa
          laga doonayaa waalidka ilmihiisa la beegsado deegaan iyo gayi wanaagsan,
          waayo deegaanku wuxuu leeyahay saamayn aad u wayn oo taabanaysa
          koritaanka ilmaha, sidaa darted baa Rasuulku s.c.w nagu baraarujinayaa
          in la iska jiro xiriirka saaxiibka xun iyo deegaanka xun, wuxuu
          nasiinayaa Rasuulku s.c.w tusaale uu noogu caddaynayo kala duwanaanta
          saaxiibka fiican iyo kan xun, wuxuu yiri rasuulku s.c.w: “Wuxuu la mid
          yahay saaxiibka wanaagsani iyo saaxiibka xumi, nin xambaarsan cadar iyo
          barafuun, iyo nin tumaala ah oo afuufaya dab, ninka sida cadarka saddex
          arrimood un baad ka heli, inuu wax kaa siiyo, inaad ka gadatid, iyo
          inaad ka heshid caraf iyo udgoon, kan dabka afuufayaana laba mid un baad
          ka heli, inuu maryaha kaa gubo, iyo inaad ka hesho neef ur badan.”</li>
      </ol>
      <p>Waxaa kaloo jiri jiray umadihii hore nin dilay 99 nin, kadibna u
        tagay nin suufi ah oo kitaab gab ah oo mawliciisii fadhiya, markaasuu
        waydiiyey, “War ninyahow, waxaan dilay 99 nin, ee maan leeyahay wax
        toobad ah?” Markaasuu ugu jawaabay, “Maya ma lihid wax toobad ah.”
        Ninkii dilaaga ahaa intuu carooday ayuu ninkii miskiinka ahaa ku
        boqoleeyey.</p>
      <p>Kadib waxaa loo sheegay inuu jiro sheekh kale oo cilmi leh, markaasuu
        u tagay oo waydiiyey su’aashiisii. Wuxuu ugu jawaabay sheekhii dambe oo
        ka cilmi badnaa kii hore, “Haa, waad leedahay toobad, maxaa kaa
        hortaagan towbadda, oradoo tag halkaas, waxaa jooga dad Ilaahay caabuda,
        ee iyaga Ilaahay la caabud inta kuu harsan nolashaada.” Ninkii wuu
        jaqaafiyey hadaba intii uu jidka ku jiray ayaa la oofsaday, kadib waxaa
        isku qabsaday malaa’igtii naxariista iyo tii cadaabka, qolo kastaaba
        waxay damacday inay u qaadato qaybteeda, markuu murankii adkaaday, oo la
        ismari waayey ayuu Ilaahay usoo diray malag kale oo kala saara. Wuxuu
        sheegay malagii inay cabiraan dhulka u dhaxeeyey labada meelood ee midna
        xumayd midna fiicnayd, marka tii uu u dhawaado ninku ayaa la raacinayaa,
        waa la cabiray, waxay arkeen inuu u dhaw yahay dhinaca wanaagsan,
        markaasay qaadatay malaa’igtii naxariista.</p>
      <p>Hadaba waxaan ka fahmaynaa axaadiistan iyo tusaalayaashan Nabigeenu
        s.c.w na siiyey, in deegaanku leeyahay tixgalin wayn, marka aan doonayno
        inaan barbaarino ubadkeena, waxaa muhim ah in la helo deegaan suuban oo
        ubadkiisu hagaagsan yahay, waalidiintii suuban yihiin, macalimiintiisu
        wanaagsan yihiin, dariskiisuna wacan yahay. Haddii taa la helo, waxaa
        shaki la’aan ah in ilmuhu helayo tarbiyad iyo barbaarin hagaagsan.</p>
      <h3 id="barbaarinta-jaanis-gaadka">Barbaarinta jaanis gaadka</h3>
      <p>Waxaan ula jeedaa barbaarinta jaanis gaadka, waanada iyo wax sheega
        uu bixinayo barbaariyuhu marka uu ku arko dhaqan xun ama farsamo xun
        ilmaha.</p>
      <p>Waxaa haboon in waalidiinta iyo macallimiintuba ay ku
        baraarugsanaadaan hannaanka ay u dhaqmayaan ubadku, haddii ay la socdaan
        dhaqankooda waxaa dhici doonta inay helaan qaladaad badan oo u baahan
        sixitaan.</p>
      <h3 id="ku-barbaarinta-isjaceylka">Ku barbaarinta isjaceylka</h3>
      <p>Ilmaha ku soo barbaara guri saldhigiisu yahay jacayl iyo xubbi, wuxuu
        noqdaa ilmo bulshada jecel, oo ka shaqeeya samaha iyo wanaaga bulshada,
        wuxuu noqdaa ilmo ka turjuma jacaylka dhex yaala hooyadii iyo aabihii.
        Wuxuu u hadlaa hannaan ku dhisan ixtiraam iyo kala dambayn, dhinaca
        kalena haddii uu ilmuhu ku koro guri ka arradan jacayl iyo ixtiraam,
        wuxuu noqdaa ilmahaasi ilmo muran iyo garramid badan, wuxuuna noqdaa
        ilmo ka shaqeeya xassarad iyo rabshada iyo arbushidda bulshada,
        arinkiisu ma dhaafsiisana kanuu caayay kanuu dilay ama kanuu xaday.
        Taasina waxaa u sabab ah waalidiintiis oo iyagu isjeclayn, marka ay
        joogaan gurigana waxay isku hor laayeen ama isku caraatamaan caruurta
        hortooda. Hadaba waxaa loo baahan yahay in waalidiintu isjeclaadaan si
        ay u helaan ubad isjecel oo bulshadu jeceshahay.</p>
      <h3 id="isku-duubnaanta-qoyska">Isku duubnaanta qoyska</h3>
      <p>Iskuduubnaanta qoysku kaalin wayn ayey ku leedahay hagaaga iyo
        toosnaanta ubadka, sidaa darteed ayaa qoyska loogu aaneeyaa dhibaatooyin
        badan oo ku habsaday caruurta, aniguna waxaan ogahay qoysas badan oo ku
        sugan xaalado xunxun amase burburay kadibna dhibaatadii ugu badnayd ay
        soo gaartay ilmahoodii, waayo ilmo waalidkii daryeelayay kala tageen
        maxaa laga filayaa, sida badan ilmahaasi wuxuu ku korayaa silac iyo
        cuqdad, marka waxaan kula talin lahaa waalidiinta inay inta badan u
        daneeyaan ilmahooda.</p>
      <h3 id="dayashada-fiican">Dayashada fiican</h3>
      <p>Waalidku waa tusaale uu eeganayo ilmuhu, kana dheehanayo wax walba oo
        uu moodayo wanaag, sababtoo ah, ilmuhu ma qabo in aabihiis qaldamayo ama
        xun yahay, sidaa darteed waxaa loo bahan yahay in waalidku u noqdo
        ilmihiisa tusaale sare oo ku salaysan asluub wacan, si aan la dareemi
        karin ayuu ilmuhu dhaqankiisu u badalmaa, waxyaabo aadan isla lahayn way
        kaa baranayaan, ayaad arkaysaa iyagoo ku dhaqmaya. Bal u fiirso maadan
        ku tusaysa habka ay ilmuhu ugu saamoobi karaan waxa ay ka arkaan
        waalidiintood.</p>
      <h3 id="maad">Maad</h3>
      <p>Gabadh yar ayaa waxaa aragtay macalimadeedii iyadoo sanka fadhaysa,
        waxayna ku tiri, “Ceeb, hebla farta sanka ka daa.” Markaasay tii yarayd
        ugu jawaabtay, “Ma aha ceeb, aabahay baa sameeya.”</p>
      <h3 id="xarumaha-barbaarinta">Xarumaha barbaarinta</h3>
      <p>Waalidiinta oo kaliya kuma eka barbaarintu iyo tarbiyadu, ee waxaa
        kaloo jira xarumo tarbiyadeed oo kale oo aan ka dhicin waalidiinta
        tarbiyadooda, kuwaas oo ah iskuulka, masjidka, fagaarayaasha
        dhalinyaradu ku shirto, iyo waliba warbaahinta nooc walbaba ha
        ahaadaane, marka xarumahaas oo idil waxay bixiyaan tarbiyo, ha fiicnaato
        amaba ha xumaatee. Sidaa owgeed ayaa waxaa aad u habboon in waalidiintu
        il gaar ah ay ku hayaan meelahaas oo dhan si ay ula socdaan tarbiyada ay
        helayaan ubadkoodu.</p>
      <h2 id="cutubka-8aad">Cutubka 8aad</h2>
      <p>Habkii Rasuulku ula dhaqmi jiray caruurta<br />
        Wuu u ducayn jiray<br />
        Wuu salaami jiray<br />
        Wuu la kaftamin jiray<br />
        Wuu dhunkan (shumin) jiray<br />
        Wuu xambaari jiray<br />
        Wuu la ciyaari jiray<br />
        Wuu waanin jiray</p>
      <h3 id="siduu-ula-dhaqmi-jiray-rasuulku-ilmaha">Siduu ula dhaqmi jiray
        Rasuulku ilmaha</h3>
      <p>Caruurnimadu waxay leedahay xaalada khaas ah, oo rabta in loola
        dhaqmo hab ka duwan qaabdhaqanka dadka waa wayn, waxay Soomaalidu ku
        maahmaahdaa ciyaalnimadu waa ciil laga koray, hadaba marxalada
        caruurnimada ayaa ah marxaladaha dadku soo maro midda adag, waayo waa
        marxalad uu qofku ku qaabaysmayo oo uu qaadanayo qaabkii uu u
        noolaanayo, sidaa awgeed aad ayey culumada tarbiyadu isku dabar jabiyeen
        siday u caddayn lahaayeen marxaladan iyo waxa gudboon in la sameeyo si
        loo helo ilmo ka hagaagsan dhan walba. Taas sidii loo gaari lahaa ayey
        umad kasta u dajisataa manhaj ay ku hogaamiyaan marxaladan caruurnimada
        iyo maraaxisha kalaba, hadaba Islaamku wuxuu leeyahay manhaj
        dhamaystiran oo caddaynaya hannaanka barbaarinta ubadka, waxaa laga soo
        xigtay manhajkan Qur’aanka iyo sunada rasuulka s.c.w, hadaba aan bal
        eegno qaabkii rasuulku scw ula dhaqmi jiray ilmaha.</p>
      <h2 id="u-mahadnaq-ilmahaaga">U mahadnaq ilmahaaga</h2>
      <p>Sida badan ilmuhu markuu qaldamo waxaa ku dhacda canaan inkaaran oo
        qalbigiisa dooxda, laakiin waxaa yar inta ilmaha loo mahadnaqo ama la
        amaano, sidaa awgeed waxay na faraysaa tarbiyada rasuulku s.c.w in
        ilmaha la amaano oo loo mahadnaqo marka ay sameeyaan wax lagu farxo,
        wuxuu yiri Ibnu Cabaas r.c waxaan u keenay rasuulka s.c.w wayso,
        markaasuu yiri, “Yaa ii keenay waysada?” Markaasaa loo sheegay,
        markaasuu yiri “Allow fahansii diinta.”<br />
        Sidoo kale rasuulku ilmaha wuxuu ugu ducayn jiray ducooyin xambaarsan
        khayr aduun iyo ku aakharaba. Waxaa laga wariyey Anas ibnu Maalik oo
        ahaa adeegihii rasuulka s.c.w inuu yiri: rasuulku wuxuu iigu duceeyey
        ducadan: “Allow badi xoolihiisa iyo ubadkiisa, una barakee waxa aad
        siisay.”</p>
      <p>Waxaa dhacday in Ilaahay uu aqbalay caruurtii rasuulku u duceeyey oo
        dhan, Ibnu Cabbaas wuxuu noqday caalin wayn oon laga daba hadlin
        waqtigiisa, sidoo kale Anas ibnu Maalik wuxuu Ilaahay siiyey hanti badan
        iyo caruur ka badan boqol iyo wax dheer. Wuxuu kaloo Ilaahay siiyey
        cimri dheer oo waxaa la sheegaa in uu gaaray 120 sano.</p>
      <h3 id="faalo">Faalo</h3>
      <p>Waxaa jirta in duqeydeena qaarkood marka ilmuhu u adeego ugu
        duceeyaan waynoo, hadaba sidaas waa laga fiican yahay, waa inaan ilmaha
        ugu ducaynaa duco wax ku ool ah, sida cilmiga, liibaanta aakharo iyo
        adduun, baarinimo iyo suubanaan, maxay u tari haddii uu waynaado oo uu
        noqdo mooryaan? Ama noqdo ayaan darane seegay aakharo iyo aduun.</p>
      <h3 id="salaan-ilmaha">Salaan ilmaha</h3>
      <p>Waxay kaloo tarbiyada rasuulku s.c.w na faraysaa inaan salaanno
        ilmaha yaryar marka aan la kulanno, waxaa la sheegaa Anas inuu soo maray
        caruur meel ku ciyaaraysa, markaasuu salaamay, markaasuu yiri, “Rasuulka
        ayaa soo maray ciyaal meel ku dheelaya markasuu ku yiri: assalaamu
        calaykum caruur.” Marka rasuulka ayaa sameyn jiray.</p>
      <p>Hadaba inaad salaanto ilmaha waa sunno ilma lagu barayo salaanta,
        laakiin waxaa kaloo sugan in ilmuhu salaamaan dadka waawayn. Taasise
        waxay ku dhacaysaa haddii la baro salaanta iyo aadaabteeda.</p>
      <h3 id="u-sheeg-ilmahaaga-inaad-jeceshahay">U sheeg ilmahaaga inaad
        jeceshahay</h3>
      <p>Waxaa shaki ku jirin in waalidiintu ilmahooda jecel yihiin, oy
        naftooda ka jecelyihiin, laakiin waxaa qurux badan in ilmuhu dareemo
        jecaylka waalidkiisu u qabo, wuxuu dhihi jiray rasuulku s.c.w marka uu
        qaado Xasan, [Allow waan jeclehee jeclow.] Wuxuu yiri al-Baraa r.c,
        “Waxaan arkay rasuulka s.c.w oo Xasan ibnu Cali tunka ka saaran yahay oo
        leh, [Allow waan jeclahee, jeclow.]<br />
        Waxaa kaloo laga wariyey Abii Hurayrah r.c inuu yiri, “Rasuulka ayaa
        laabta ku qabtay Xasan ibnu Cali oo yiri, [Allow anigu waan jeclahaye,
        jeclow, oo jeclow qofka jecel.]” Wuxuu yiri Abii Hurayrah r.c, “Ma jirin
        wax iga jeclaa Xasan, kadib hadalkaa markuu yiri rasuulku s.c.w.”</p>
      <h2 id="cutubka-9aad">Cutubka 9aad</h2>
      <p>Talooyin</p>
      <p><strong>Qodobada ugu mudnaanta badan barbaarinta ubadka</strong></p>
      <ol type="1">
        <li>Doorashada oori fiican iyo say saalax ah. Doorasha oorida wanaagsan
          iyo sayga fiican waa tallaabada ugu horraysa ee la doonayo in la qaado
          haddii la doonayo in la helo ubad barbaarintoodu hagaagsan tahay,
          arintaasna rasuulku s.c.w aad ayuu uga hadlay, wuxuuna ku booriyey
          umadiisa inay ku saleeyaan guurkooda diinta, la iskuna xusho diinta.
          Wuxuu yiri rasuulku s.c.w, [Haddii uu idiin yimaado qof aad raali ka
          tihiin diintiisa iyo akhlaaqdiisa, u guuriya.]</li>
        <li>Ducada: waa in Allaah la waydiistaa inuu ku siiyaa ubad iyo duriyad
          saalax ah, waa inaad tiraahdaa, “Allow iiga hibee kuwo hagaagsan
          xagooda.”</li>
        <li>Marka aad guursato, eed u galmoonayso xaaskaaga waa inaad bisinka
          qabsataa, tiraahdaana ducada ka sugnaatay Nabigeena scw ee ah:</li>
      </ol>
      <div lang="ar">
        <p>[بسم الله، اللهم جنبنا الشيطان وجنب الشيطان ما رزقتنا]</p>
      </div>
      <p>Ducadan qofkii yiraahda, oo kadibna Ilaahay u qoray inuu siiyo ilmo,
        ilmahaas ma dhibaayo shaydaanku waligiis.</p>
      <ol type="1">
        <li>Marka uu dhasho ilmuhu waa inuu mariyaa wadadii rasuulku noo
          jideeyey oo ah in dhagaha lagaga adimo marka uu saa u dhashto, waa in
          dhabxanaga timir loo marmariyaa, waa in loo xiiraa, waa in loo dooraa
          magac macaan oo xambaarsan macno wanaagsan. Waa in loo wanqalaa lana
          gudaa.</li>
        <li>Haddi Ilaahay kusiiyo ubad, waxaa lagaa rabaa inaad u ducayso, uguna
          ducayso in Ilaahay kuu hagaajiyo, kaagana dhigo ubad baarri ah oo ku
          anfaca nolashaada iyo geeridaadaba, waayo ubad wanaagsani waa sadaqo
          soconaysa oo barakadeedu kusoo gaarayso geeridaada kadib. Sidaa awgeed
          waxaan arkaynaa in anbiyadii Ilaahay ay ku ducaysan jireen in Ilaahay
          siiyo ubad wanaagsan, Nabi Ibraahiim c.s wuxuu ku ducaysan jiray
          ducadan, [Allaw iga yeel mid ooga salaadda, ilamahaygana ka yeel.]</li>
      </ol>
      <p>14:40</p>
      <ol type="1">
        <li>Ha ku cabsiin ilmahaaga jinka, waraabaha, mugdiga, waliba marka uu
          ooyayo.</li>
        <li>U suurta gali ilmahaaga inay dhexgalaan caruurta kale, haddii aysan
          lahayn caruurtaasi wax aad uga baqayso ilmahaaga.</li>
        <li>Ha liidin ilmahaaga, waliba dadka hortooda haku xumaynin
          ilmahaaga.</li>
        <li>Ha ugu yeerin ilmahaaga tilmaamo cay ah, sida inaad ku tiraahdo kale
          doqonyahow, dabaal, tuug iwm.</li>
        <li>Ku baraaruji qaladka uu galo, hana dul bixin dhangad adigoon u
          digin.</li>
        <li>Si dabacsan ugu sheeg qaladka uu galo, ha ku ciqaabinna qaladka ugu
          horeeya.</li>
        <li>Jacaylka ubadkaaga ha noqdo mid dhexdhexaad ah, dareensii inaad
          jecashahay laakiin ha ka badinin koolkoolinta siyaadada ah.</li>
        <li>U diyaar garaw ilmahaaga marka uu soo dhalanayo.</li>
        <li>Ilmaha wayn ee sii joogay waxaad bartaa inuu u adeego hooyadiis, una
          keeno dharka nuunaha, waayo haddii aan la dareensiin inuu ka wayn yahay
          nuunaha waxaa dhici karta inuu xiqdi u qaado, deetana naco isagoo waliba
          u arkaya in la afgambiyey lana boostuuray.</li>
        <li>Kula dhaqan ilmahaaga garsoor, ha u kala eexan, waayo eexashadu
          waxay ka mid tahay waxa ugu badan ee keena fakashada iyo kani
          adayga.</li>
        <li>Ha u ogalaanin ilmahaaga inay xirtaan dhar aan haboonayn, sida
          inanta oo xirata surwaal iyo dhar rag, ama inanka oo xidha dhar aan
          waafaqsanayn labiska muslinka.</li>
        <li>Kala gee jiifka ilmaha, adigoo kala duwaya gabdhaha iyo wiilasha,
          una kal samaynaya qolo walba qolkooda.</li>
        <li>Bar ilmahaaga idin qaadashada marka ay idiin soo galayaan, gaar
          ahaan qolkiina jiifka.</li>
        <li>Haddii ilmaha midkood idinla seexdo qolkiina, ha samaynina wax la
          xiriira galmo iyo istiin, walaw uu yaryahay ilmuhu, hadana wax un buu ka
          qaadayaa muuqaalkaas uu arkayo.</li>
        <li>Bar ilmahaaga inay ka laabaan indhahooda muuqaalada xaaraanta ah,
          sida sawirada haweenka iyo ragga qaaqaawan.</li>
        <li>Yeysan isla galin musqusha wiilasha iyo gabdhuhu, hana kal
          asturnaadeen.</li>
        <li>Ku barbaari inay asturaan cawradooda, iyo inaysan ka raali noqon in
          la arko iyagoo qaawan.</li>
        <li>Ha u ogalaan ilmahaaga inuu daawado filimada iyo sawirada xunxun,
          iyo inay akhristaan sheekooyinka jacaylka bugta ah.</li>
        <li>Ku tallaal ilmahaaga caqiido saxan, dhinacyada tixgalinta mudanina
          waa ku dhinacyadan:</li>
      </ol>
      <p>A- Bar tiirarka iimaanka iyo Islaamka, iyo waliba rumaynta arrimaha
        qaybka ah, sida jannada iyo waxa lagu galo naarta iyo waxa lagaga
        fogaado, qabriga, cawadiisa iyo cadaabkiisa.</p>
      <p>B- Xooji dareenka ah in Allaah arkaayo had walba iyo meel walba uu
        joogo, taasina waxay kamid ahayd dardaarankii Luqmaan kula dardaarmay
        wiilkiisa.</p>
      <p>C- Ku soo jeedi ilmahaaga awooda Allaah inta ay la egtahay, iyo inuu
        Eebe yahay mid awooda wax kasta. Waxaa kamida siyaabaha aad ku
        dareensiin karto awood Allaah, inaad ku tiraahdid ilmahaaga marka uu
        arko badda, yaa abuuray badda? Waxaa kamida su’aalaha lagu dhisi karo
        dareenkaas, yaa ku abuuray? Yaa abuuray cirka iyo dhulka? Iwm.</p>
      <p>D- Ku xooji jacaylka Ilaahay ilmahaaga qalbigooda, siyaabaha aad
        raaci kartana waxaa kamida, inaad xasuusid nicmooyinka Ilaahay noogu
        nicmeeyey.</p>
      <p>E- Bar ilmahaaga acmaasha saalixa ah (falalka wanwanaagsan), sida
        inaad bartid salaadda, Qur’aanka.</p>
      <p>F- U sharax aayado iyo axaadiis aad u soo xushay kuwaasoo ka hadlaya
        jaclaysiinta khayrka, iyo uga digidda sharka.</p>
      <p>G- Ku dar ilmahaaga dugsi Qur’aanka uu ku dhigto, lana soco
        geedisocodka waxbarashadiisa.</p>
      <p>H- U kaxee mararka qaarkood booqasho aad ku booqanaysaan xabaalaha,
        ama isbitaalada bukaanadu jiifaan.</p>
      <ol type="1">
        <li>Ku tallaali ilmahaaga akhlaaqda wacan, dhinacyada aad xooga saarayso
          waxaa kamida:</li>
      </ol>
      <p>A- Ku barbaari runta iyo ilaalinta amaanada, toosnaanta, caawinta
        dadka baahan, wanaajinta martida, iwm.</p>
      <p>B- Ku barbaari inuu balfo (iskala waynaado) dhaqanka xun, iyo
        akhlaaq-xumada, sida af-xumada, beenta, cayda, iyo aflagaadada.</p>
      <p>C- Bar axaadiista ka hadlaysa wanaagga ay leedahay akhlaaqda wacani,
        iyo cidhibxumada ay leedahay dhaqan xumadu.</p>
      <p>27- Ku barbaari ilmahaaga xaqdhawrka dadka kale, waxaadna ku
        barbaarisaa baarinimada iyo xaqdhawrka waalidiinta adigoo u sheegaya
        arrimahan:</p>
      <p>A- Ha horsocon haddii aad isla socotaan.</p>
      <p>B- Ha ugu yeerin magacooda oo qayaxan, ee waa inaad ugu yeertaa aabo
        iyo hooyo.</p>
      <p>C- Haka hor fariisan, ee waa inaad markay fariistaan aad ka daba
        fariisatid.</p>
      <p>D- Jidka ha iska galin taladooda, iyo waxsheegooda.</p>
      <p>E- Ha dabamarin arinkooda iyo amarkooda.</p>
      <p>F- Ha bilaabin cuntada iyo cabitaanka hortooda, waa inaad bilowdaa
        kadib markay bilaabaan. G- U ducee waalidiintaa.</p>
      <p>H- Hadalka kor ha ugu qaadin, ee waa inaad hoos ula hadashaa.</p>
      <p>I- Haka jarin hadalka, marka ay kula hadlayaan.</p>
      <p>J- Ha iska bixin idan la’aantood.</p>
      <p>K- Ha kicinin markay hurdaan.</p>
      <p>L- Haku fidsanin cagahaaga hortooda.</p>
      <p>M- Fuli codsigooda si dhakhso ah.</p>
      <ol type="1">
        <li>Ku barbaari ilmahaaga ixtiraamka iyo maamuuska qaraabadooda.</li>
        <li>Ku barbaari inay xaqdhawraan dariska (jaarka), macalinka, saaxiibka,
          dadka waa wayn, iwm.</li>
        <li>Ku barbaari inuu ilaaliyo aadaabta guud ee Islaamka, sida aadaabta
          cuntada, salaanta, idan-waydiisiga, fadhiga iyo waliba aadaabta hadalka
          iwm.</li>
      </ol>
      <p><strong>Arrimaha keena</strong> <strong>fakashada ilmaha</strong></p>
      <p>1- Ka gaabinta barbaarinta ubadka, iyo tagfalka arintaasi waxay
        keenaysaa inuu ilmuhu inuu fakado una koro si qalloocsan.</p>
      <p>2- Garabmarka iyo gafitaanka sida qumaatiga ah ee wax loo barbaariyo,
        waxay iyaduna keenaysaa barbaarin xumo, waxaa kamida qaladaadka ay
        waalidiintu ku dhacaan, fudaydsiga ahmiyadda ay leedahahy barbaarintu,
        sidoo kale koolkoolinta xad dhaafka ihi waxay banjarinaysaa barbaarinta
        caruurta, waxayna dhaxalsiinaysaa dadnimo darro, iyo kalsooni darro.</p>
      <p>3- U kala eexashada ilmahaaga, waxay ku dhalinaysaa kan aad ka
        eexatay xaasidnimo, nacayb, kali-noolaansho iyo xirxirnaan ku dhalisa in
        uu gaar isku buuso.</p>
      <p>4- Khilaafka badan ee waalidiintu dhexdooda iskhilaafaan, amaba ay
        murmaan mar walba, waxay ku dhalinaysaa caruurta yabaal ay ka yabalaan
        nolosha gurigooda, iyo la noolaanshaha waalidkood.</p>
      <p>5- Furitaanku wuxuu wiiqayaa dadaalkii barbaarinta ee sida wadajirka
        ah ay bixinayeen labada waalid, waayo, koridda ilmuhu waa hawl u baahan
        iskaashi iyo gacanqabad, marka haddii hawshaasi ku soo fakato labada
        waalid midkood, mana noqonaysaa aalaa barbaarintaasi mid mira fiican
        dhasha. Kollay si kastuu dadaal bixiyo waalidkaasi wax unbaa ka
        maqnaanaya ilmaha labadiisa waalid ay kala tageen.</p>
      <p>6- Agoomowgu ama agoontinimadu waa musiibada ugu daran eek u habsata
        ilmaha, waayo wuxuu waayayaa ilmahaasi nolashii aabanimada ama
        hooyonimada, wuxuuna ahaanayaa ilmaha agoonka ihi marwalba shimbir baad
        la’, oo korintaakiisu kacaa kufo. Fiiro gaara Furitaanka iyo
        agoontinimadu kama dhigna in ilmahu xumaanayo haddii ayba mar qabsato
        arintaasi, ee waxaan ka hadlayaa sida aalaa ku dhacda ilmaha xaaladaha
        caynkaas oo kale ay qabsadaan, maxaa kabadan agoomaha Ilaahay hagaajiyey
        noqdayna culumo iyo aqoonyahaniin dadkoodii iyo diintoodiiba wax taray.
        Markaad u fiirsato culumada Islaamka waa wayn waxay ahaayeen agoomo ay
        soo koriyeen hooyooyinkood iyo sokeeyahood.</p>
      <p>7- Saboolnimadu mararka qaarkood waxay noqotaa sabab keenta hallowga
        ilmaha, waayo haddii ilmuhu ku mashquulo quudkii cuni lahaa, waxaa ka
        dhalan karta inuu u maro nolashiisa waddo qalloocan, sida xattooyo, boob
        iwm.</p>
      <ol type="1">
        <li>Saaxiibka xumi waa waxa ugu daran ee ilmaha karkaarka
          wadaarsiiya.</li>
        <li>Shaqo la’aanta iyo baagamuundadu waxay ku keenaysaa ilmaha inay
          fasahaadaan, kuna dhacaan dabinka nafta iyo shaydaanka.</li>
        <li>Dadka ay ku xiran yihiin (sida waalidiinta, macalimiinta.iyo
          saaxiibada) haddii ay xun yihiin, iyaguna way kaga daydaan
          xumaantooda.</li>
        <li>Muuqaalada dhalinaya fidnada iyo duufsiga, sida filimada liita,
          joornaalda, internetka baalashiisa xunxun, waxaa soo idil waxay u
          keenaan ilmaha siibasho iyo fakad.</li>
      </ol>
      <h3 id="tobanka-dardaaran-ee-aabaha">Tobanka dardaaran ee Aabaha</h3>
      <ol type="1">
        <li>Usoo jeed barbaarinta ubadkaaga hakagana mashquulin
          qorshayaashaada.<br />
        </li>
        <li>Ha kaga bixin xilka tarbiyada ubadkaaga hooyadood ee kala qayb
          qaado. Isku day inaad la joogtid caruurtaada waqti ku filan inaad u
          kuurgashid xaaladahooda, iyo xalinta mashaakilaatkooda.<br />
        </li>
        <li>Marka aad wax ku caanaananayso caruurta muuji inaad jeceshahay
          iyaga, laakiin aadan jeclayn falka ay samaynayaan oo kaliya, haddii taas
          ay dareemaan waxay ku tala galayaan inay badalaan falkii aad
          kahanaysay.<br />
        </li>
        <li>Waa inaad ku barbaarisaa isdhagaysiga, waa inaad wax ka dhagaysatid,
          si ay iyaguna wax kaaga dhagaystaan.<br />
        </li>
        <li>Xooji dhinacyada fiican ee caruurtaadu leedahay, adigoo ku xoojinaya
          siyaabo kala duwan sida inaad ammaanto markay wax fiican sameeyaan, iyo
          inaad abaal gud fiican siiso markay itaxaan ku baasaan ama suurad
          Qur’aan ah xafidaan. Waxaas oo dhan wuxuu noqonayaa dhiiragalin xoojisa
          dhinacyada san ee uu leeyahay ilmuhu.<br />
        </li>
        <li>Ku barbaari inay kula saaxiibaan, waxbana kaa qarsan. Taasi waxay
          kuu fududaynaysaa inaad ogaatid xogtooda iyo heerka ay ka marayaan
          tarbiyada.<br />
        </li>
        <li>Markaad guri joogtid ka fakir qoyskaaga oo kaliya iyo sidaad u
          hormarin lahayd, markaad xafiiskaaga joogtidna u fakir shaqadaada, taas
          waxaan ka wadaa aabayaal badan ayaa marka ay joogaan ka dhigta gurigooda
          xafiis ay ku xaliyaan mashaakilka shaqadood taas oo keentay inay
          halmaamaan xaaskii iyo caruurtii, amaba waxay keentay iskudhac farabadan
          oo ku yimaadda qoyska.<br />
        </li>
        <li>Haddii aad aragto ilmahaaga oo kugu kani adag, iswaydii maxaad u
          samaysay ama ku samaysay, waligaa ma dhunkatay? Madaxa ma salaaxday, ma
          u keentay hadiyad uu ku riyaaqo? Haddii aadan u yeelin waxaas oo dhan
          waxba dambi isaga ha saarine inaad isjeclaysiisid falowgeeda gal.<br />
        </li>
        <li>Raac tarbiyada ku salaysan canaan ku ladhan tahay ammaan. Taas oo ka
          dhigan inaad canaantaada dabo dhigto ammaan iyo sasabaad la jirto waano
          wanaagsan.</li>
      </ol>
      <h3 id="ilmaha-iyo-interneetka">Ilmaha iyo interneetka</h3>
      <p>Interneetku wuxuu ka mid yahay waxyaabaha cusub ee ku soo biiray
        qarnigii hore nolasha, kuna yeeshay saamayn laxaad leh, interneetku waa
        aduunkii oo irdaha loo balaqay, wuxuu lahaa shar iyo khayrba, sidaa
        awgeed waxaa laga doonayaa waalidiinta inay il gaara ku eegaan
        interneetka iyo adeegsigiisa, waa inay u sameeyaan ilmahooda baraamuj
        habaynaya qaabka ay u adeegsanayaan interneetka, waayo interneetku wuxuu
        leeyahay khatar badan, waxaana ka buuxa baalal badan oo xambaarsan
        jar-katuur badan, waxaa badan bogagga lagu mijaxaabinayo Islaamka iyo
        wanaagga, waxaa ku jira bogag badan oo bixinaya fatwooyin qaldan, waxaa
        ku jira kuwo isku dayaya inay badalaan Qur’aanka, waxaa ku jira kuwo
        faafinaya sawiro qaawan oo lagu hallaynayo dunida Islaamka gaar ahaan
        ilmaha iyo dhalinta.<br />
        Hadaba si aad taa uga badbaadid waa inaad raacdaa tallaabooyinkan aan
        isleenahay wax ayey ka qaban kartaa seetaynta adeegsiga interneetka:</p>
      <ul>
        <li>Bar ilmahaaga cabsida Ilaahay, iyo awoodiisa wayn, adigoo u sheegaya
          Ilaahay waxba ka qarsoonayn, arkana wax walba iyo meel walba. Tani waxay
          ku xiraysaa ilmaha cabsida Ilaahay oo la soconaysa mar walba, laakiin
          cabsidaadu ma u noqon karto ilmaha mid ay xaq dhawraan marka aad ka
          maqan tahay.<br />
        </li>
        <li>La soco bogagga ay ilmahaagu galaan.<br />
        </li>
        <li>Dhig kombiyuutarka ay ku isticmaalayaan interneetka meel dhexe ood
          ka arki kartaan marka ay adeegsanayaan.<br />
        </li>
        <li>U door ilmahaaga bogagga aad doonayso inay ku taxmaan. Una same liis
          usoo dhaweeya bogagga aad u dooratay, adigoo adeegsanayo liiska
          favorites ee uu ku siinayo bogga bandhigaha (explorer).<br />
        </li>
        <li>U qoondee ilmahaaga xilliyo gaar ah oy adeegsadaan internetka. Ha
          ahaato xilliyada la soo jeedo.</li>
      </ul>
      <h3 id="ilmaha-iyo-waxbarashada">Ilmaha iyo waxbarashada</h3>
      <p>Waxbarashadu waa waxa ay ugu hanwayn yihiin waalidiintu inay
        ubadkoodu heer sare ka gaaraan, sidaa awgeed waxaa lagama maarmaan ah in
        waalidiintu fahmaan sidii ay ula tacaamuli lahaayeen, waxbarashada
        ubadkood, hadaba waa inaad raacdaa talooyinkan:<br />
        - Baro waxa uu ku fiican yahay ilmahaagu, iyo waxa uu ku xun
        yahay.<br />
        - Haku dirqiyin waxa aad adigu jeceshahay, waxaa la arkaa inaad adigu
        jeceshahay in wiilkaagu ama gabadhaadu ay noqoto dhakhtarad ama
        injineer, laakiin ilmahaagu aysan ka helin waxa aad ku taamayso. Waayo,
        waxaa la ogaaday in qofina ka neebkeeni karin wax uusan jeclayn.
        Jacaylka iyo rabitaanka qofkuna waxay leedahay mudnaan caawin doonta
        guusha ilmahaaga.</p>
      <h3 id="ilmaha-iyo-quraanka">ILMAHA IYO QUR’AANKA</h3>
      <p>Qur’aanku waa distuurka Ilaahay usoo dajiyey in lagu maamulo aduunka,
        laguna barbaariyo aadanaha, sidaa awgeed Qur’aanka waa waxa ugu horeeya
        tacliinta Islaamka, arrintan waxaa si faahfaahsan uga hadlay macalinka
        cilmiga bulshada ee loo yaqaano Ibnu Khalduun, isagaan soo qaadan doonaa
        qormadiisa ku saabsan barashada Qur’aanka, hadaba intaynaan gudagalin
        qormadaas ay noo soo diyaarieen Sheekh CabdiRaxmaan Samatar iyo Sheekh
        Cabdiraxmaan Kaaramardhe, waxaan jeclahay inaan wax yar ka hadlo sida
        aan Qur’aanka u baranno.</p>
      <p>Haddaa milicsanno hanaanka aan u barano Qur’aanka, waxaan dareemaynaa
        inaan leenahay duleelo badan, waayo, haddii uu wax naga qaldanayn maxaan
        isbadal ugu arki waynaa ubadkeena aan barnay Qur’aanka? Maxaan u
        arkaynaa ubadkeena aan Qur’aanka barnay oo hadana waxba ka caaganayn?
        Maxaan ka yeelay xaafidu Qur’aan badan mooryaan wax uu dhaafi jirin?</p>
      <p>Waxaas oo dhan waxaan u celinayaa qaabka aan u barano Qur’aanka amaba
        aan u barbaarino ubadkeena taas oo wax badani ka qaldan yihiin, waxaan u
        baranaa Qur’aan hanaan engagan, lahayn qoyaan saameeya ubadka. Haddii
        aad waydiiso taasi say ku dhacday, waa mid aan kaaga jawaabi karo,
        sidaan la socono, Qur’aanka waxaan dhiganaa xuruuftiisa ee ma dhigano
        xuduudiisa iyo macnihiisa, Qur’aanka saamaynta lihina waa midka la fahmo
        xuruuftiisa iyo xuduudiisa, waa midka macnihiisa la dhuuxo lanana
        dhugto.</p>
      <p>Hadaba waxaan u baahannahay qaab cusub oon u barno ilmaheena aadaabta
        Qur’aanka taasina waxay ku suuroobaysaa inaan helno macalimiin fahansan
        Qur’aanka lafdi iyo macnaba, oo kadib ku dadaala inay baraan caruurta
        fahanka Qur’aanka.</p>
      <p>Tijaabadan ma aha wax aan iska hadlay anigu ee waa mid dad badani
        nooga horeeyeen, ilaa manta ay jiraan dad adeegsada qaabkan macaan ee
        lagu baro caruurta Qur’aanka.</p>
      <p>Dalalka loo yaqaan Carabta galbeed, gaar ahaan wadanka Muuritaaniya,
        waxaa loo bartaa Qur’aanka sidan aan ka soo hadalnay, ilmaha yar waxaa
        la baraa Qur’aanka iyo tafsiirkiisa.</p>
      <h3 id="tarjumada">TARJUMADA</h3>
      <p>Ogow barida ubadka Qur’aanka in uu yahay sumad ama calaamo ka mid ah
        calaamadaha Islaamka, Muslimiintuna fikradda way qaateen waanay ku
        dhaqmaan, meel kasta oo ay dunida ka joogaan, si uu Qur’aanku ugu hor
        maro qalbiga dhallaanka iimaankuna ugu tallaalmo maskaxdooda.</p>
      <p>Marka Qur’aanku wuxuu noqonayaa gundhiga tacliint, ks oo saldhig adag
        u noqon doona waxyaalaha dambe uu baran doono, sababtoo ah tacliinta
        yaraanta lagu bartaa waxay ku abuurmaysaa asaaska caqligooda, midba mid
        kuu ka horeeyo ayuu ka sii adag yahay, hadba asaasku siduu yahay ayuu
        noqon doona cilmiga ka dambeeya ee lagu kordhisi doono, hadii aasaasku
        adag yahay waxa lagu kordhiyaa wuu adkaanayaa.</p>
      <p>Marka waa in ubadka saldhig adag oon liicayn loo abuuro, kaana waxaa
        laga helayaa Qur’aanka.</p>
      <h3 id="ku-xadgudubka-edbinta-dhallaanka-waa-halis">Ku xadgudubka
        edbinta dhallaanka waa halis</h3>
      <p>Dilidda xad dhaafka ah ee loogu gaysto carruurta dugsiga waxay u
        keenaysaa dhibaatooyin badan, waxaa ku abuurmaya ilmaha dhibaatooyin
        qoto dheer oon laga soo kaban karayn gaar ahaan markay caruurtu curdinka
        yihiin waxaa ku abuurmayo inay cadilanto iyo awoodooda dareemada ama
        maskaxda ama xubnaha kale ee jirka carrurta.</p>
      <p>Caruurta macallinkoodu kula kaco dil, hanjabaad iyo cabsi gelin waxay
        noqonayaan dad waji ka duudan oo xirxiran, waxaa ka dhumaya faraxadda,
        waji furnaantii, fircoonidii iyo la dhaqankii dadka kale, wuxuu
        noqonayaa qof karti xun oo gooni u socod ah oo wahsi badan, taas oo
        geeysiinaysa inuu ku shaqeeyo mugdi oo ah khayaano, dhagar, been iyo
        nifaaq oo u rioqanaysa caado aan ka harayn xataa markuu weynaado.</p>
      <p>Isagoo ka baqaya in loo gacan qaado ama la cabsiiyo waxaa ka
        fasahaadaya anshax wanaaggii, dhexgalkii iyo la dhaqankii bulshada.</p>
      <p>Waxaa dhumaya isku kalsoonidii iyo qaabki isla weynaanta, xumaan
        diidka iyo dareenka inuu ka dhiidhiyo gardarrada, iyo wax iska caabinta
        iyo inuu ka caroodo dulliga iyo quursiga, wuxuu noqonayaa qof ku tiirsan
        dad kale oon isku filnayn ama aan wax qabsan karayn, wuxuu ka
        baaqsanayaa inuu u hanqal taago sharaf, magac iyo wanaag taas oo ah
        dadnimo xumo, qiimo la’aan, wuxuu noqonayaa qof u nool inuu wax cuno
        kali.</p>
      <p>Waa sidaas ummad kasta oo ku dhacda gacanta cadawgeeda waxay u
        hogaansamaysaa dulliga, waxay dhuminaysaa awoodii dareenka wax iska
        caabinta iyo xumaan diidka, waxaa lagu arki karaa xaaladihii shucuubtii
        la cadaadiyey sida Yuhuuda.</p>
      <p>Bal fiiri Yuhuudu siday ugu caan baxeen dhaqan xumada ilaa lagu
        tilmaamo meel kasta oo dunida ah iyo goor kasta sifada al-karaj oo loola
        jeedo xin, xasad dhagar, shirqool, waxaana u sabab ah arrimaha aan kor
        kusoo sheegnay oo ah dulmigii iyo cadaadiskii ku dhacay.</p>
      <p>Marka waxaa ku waajib ah macallimiinta iyo waalidiinta inay ka
        fiirsadaan ku xad gudubka iyo cadaadinta edbinta carrurta gaar ahaan
        markay caraysan yihiin ilmuhuna curdin yihiin, dhirbaaxo kali ayaa laga
        yaabaa inuu ku waayo mid ka mida laxaadkiisa, marka si naxariis la’aan
        ah loogu gacan qaado.</p>
      <p>Wuxuu ku sheegay qoraha kitaabkan nin ka allifay kitaab xiriirka
        macallinka iyo ardayda oo lagu macaabo Maxamed Abii-Zeyd waxaanu yiri,
        “Uma bannaana waalidiinta iyo macallimiinta edbinaaya carruurta inaanay
        ka badin sadex xawd kali ah haddii loo baahdo.”</p>
      <p>Dhinac kale waxaa laga wariyey Cumar bin Khaddaab inuu yiri, “Qofkii
        sharcigu edbin waayo Alle ma edbiyo,” isagoo ka ilaalinaaya nafta
        dhallaanka in lagu dulleeyo edbinta iyo in inta sharcigu sheegay ay ku
        filan tahay edbinta, qofkii dheeraad. Ku dara waa xad gudub.</p>
      <p>Waxaa ka mid ah kuwa ugu wanaagsan barbaarinta carruurta waanadii
        Rashiid amray macallinka wiilkiisa barbaarinaayey, waxaa uu yiri,
        “Halafaw, Amiirka Mu’miniintu wuxuu gacanta kuu geliyey beerkiisii iyo
        wadnihiisii, wuxuu u fasaxay gacantaada edebintiisa, wuxuu ku waajibiyey
        adeecidaada marka noqo nin u qalma :mansabka Amiirka Mu’miniintu ku
        dajiyay. Qur’aanka bar iyo sunnada, sidoo kale sugaanta, taarikhda iyo
        munaasabaadka hadalka meesha iyo goorta uu ku haboon yahay, ka reeb
        qosolka badan een munaasabada lahayn, ku baraaruji xurmada iyo karaamada
        dadka mudan sida culumada iyo madaxda gaar ahaan culumada reer
        Banii-Haashim, u faa’iidee saacad kasta oo ku marta adigoon cadaadinayn
        ama qalbi jebinayn hana ku xeeldheeraan inaad koolkooliso ama aad
        saamaxdo si aanu u macaansan ama u caadaysan raaxada, toosi oo waani
        inta awoodaada ah hadduu diido ku adkee, u muuji canaanta.</p>
      <p>Intaas waxaa ku dhan maqaalkii Ibnu Khalduun iyo tarjamdiisii ee ku
        saabsanayd dhibaatooyinka ka dhalan kara ilmaha dugsiga lagu dilo. Waxaa
        innoogu xiga faallo ama sharaxa maqaalka.</p>
      <h3 id="faallo">Faallo</h3>
      <p>Sida runta ah qormadani waxay tilmaamaysaa barbaarinta ubadka ee ku
        dhisan diinta Islaamka, marka haddaan fiirino dugsiyada Qur’aanka
        Soomaalida, ma ku camal falaan tarbiyada Islaamka?<br />
        Bal aan ka fiirino dhinacyo kala duwan:</p>
      <ol type="1">
        <li>goobaha lagu barto Qur’aanka.<br />
        </li>
        <li>Habka iyo qalabka waxbarashada.<br />
        </li>
        <li>Habka macallinku u ciqaabo ubadka.</li>
      </ol>
      <p>Xagga goobaha dugsiyada Qur’aanka waa jidadka iyo darbiyada guryaha
        oo looga dhiso waabab ama cariishyo laamoyeeri ah oo aad u kulul oon
        lahayn dariishado.</p>
      <p>Xagga fadhiga caruurta majiraan kuraas, qaar waxay leeyihiin
        dermooyin qaarna waxba malaha oo dhammaan caruutu way isdhex
        fadhiistaan.</p>
      <p>Macallinku guud ahaan wuxuu yaqaana kali ah akhriska Qur’aanka
        laftiisa lakiin xagga culuumta kale sida cilmiga barbaarinta ubadka iyo
        wixii la xidhiidha aqoonta guud ee cilmiga ma yaqaano, waxaa loo
        yaqaanna macallin dugsi oo wuu ka hooseeya macallimiinta kale.</p>
      <p>Dawladuhu ma tixgeliyaan oo waxaa bixiya xaqiisa waalidiinta
        carruurta.</p>
      <p>Nidaamka wax barida aad buu u liitaa, malaha fasallo, ama wax kala
        soocan ama kala sarreeya oo dhammaantood wey iswada dhex fadhiyaan kan
        ugu sarreeya iyo kan billowga ah xagga saacadaha ma habeysna oo waa isku
        bixis markay soo galaan ilaa ay ka baxayaan, malaha jimicsi ama nasasho
        midna.</p>
      <p>Nadaafad xumo: marka ilmaha dugsiga loo diraayo waxay labistaan dhar
        caadi ah oon habaysnayn, markay iskuulka tegayaan waxaa loo labisaa dhar
        fiican oo nadiif ah.<br />
        Xaga nidaamka wax akhriska dhammaan ardaydu wey wada qaylinayaan inta
        badan.<br />
        Waxay wax ku bartaan badankoodu khad dhuxul lagu sameeyo iyo loox oo
        dhibaato ku ah nadaafadda jirkooda iyo dharkooda.</p>
      <p>Xaga ciqaabta: sida la ogyahay inta badan macalin dugsiga waa nin
        shaab ah oo xoog leh, ardayduna waa dhalaan curdin ah, markuu caroodo
        wuxuu u dilaa si naxariis daro ah oo ka baxsan barbaarinta Islaamka,
        wuxuu isticmaalaa ciqaabahan:</p>
      <p>A- Ulayn guud: macalinku wuxuu la hortaagan yahay ardayda ul uguna
        hanjabaa si naxariis la’aan ah marmarna wuu wada garaacaa
        dhamaantood.<br />
        B- Soo duubo: waxaa la amrayaa ardayda la ciqaabayo in uu indhaha maro
        ku xirto, ka dibna macalinku qaraaco isagoon ardaygu ogayn waxa la yeeli
        doono ama goorta ciqaabtu dhamaanayso.<br />
        C- Wa shamsi: waa ciqaabta ugu adag, waxay ka kooban tahay in ardayga
        indhaha laga xiro, kadib caruurta oo dhan ayaa la amrayaa inay
        qanjaruuftaan iyagoo akhrinaaya Suuratu-Shamsi ilaa dhamaadkeeda, waxaa
        laga yaaba in caruurta qaarkood ku mudaan waxyaabo khatar ah.</p>
      <p>Waxaa hubaal ah in qof kasta oo Soomaali ah hayo xog iyo dhacdo ku
        saabsan arday naafo ka soo gaartay dilmada macalinka dugsiga, anigu
        waxaan xasuusanahay dhacdooyin badan, waxaa ka mid ah kuwan:</p>
      <p>Muqdisho: Waxaan aqaanaa waalid caan ah oo gabadh uu dhalay macalinki
        dugsigu darbi madaxa ugu dhuftay kadibna ay dhaga beeshay, waalidkii
        wuxuu ka dalbay macalinkii magdhow.<br />
        Jabuuti: Waxaa jira wiil oo macalinkii ul madaxa uga dhuftay, wuxuu la
        helay meel xidid ah, wuxuu qaaday suuxdin, muddo ka dib wiilkii wuxuu
        tagay dalka Noorway, markii la baaray waxaa la ogaaday inuu xidid go’an
        yahay, waana la daaweeyay.<br />
        Nayroobi: Dhakhtar indhaha qaabilsan ayaa ii sheegay in loo keeno caruur
        badan oo dhaawac ka soo gaaray macalinkii dugsiga.</p>
      <p>Laakiin waxaa nasiib daro ah in macalimiinta iyo waalidiinta qaarkood
        qabaan in ardaygu wax baran karayn hadii aanan la tumin.</p>
      <h3 id="macalin-baraf-iyo-macalin-basbaas">MACALIN BARAF IYO MACALIN
        BASBAAS</h3>
      <p>Sanadkii 2002 waxaa loo furay macalimiinta dugsiga ee xeryaha
        barakacayaasha ee Muqdisho siminaar looga hadlayo habka barbaarinta
        caruurta, waxaa loo sheegay inaanayn banaaneen in caruurta la qaraaco
        aanayna ka mid ahayn tarbiyadada Islaamka. Waxaa lagu waaniyay inay ka
        dheeraadaan tumida ilmaha, way la yaabeen waxaanay yiraahdeen ilmo aan
        cabsiinin siduu wax u baran karaa? Markii Jibriil (NNK) Nebiga baraayey
        Qur’aanka, wuu ceejiyay sidee loo dhihi karaa ma banaana in caruurta la
        ciqaabo?</p>
      <p>Waxaa loogu jawaabay idinka la idinma amrin inaad ku dayataan
        xiriirkii Jibriil iyo Nabiga u dhexeeyey, idinka waxaa la idin amray
        inaad Nabiga ku dayataan mana jirto inuu Nabigu ilma yar ka oohiyay,
        waliba waxaa jira xadiisyo badan oo saxiix ah oo dhahaya wall lama arag
        cid uga naxariis badan ubadka Nabi Maxamed (NNK).</p>
      <p>Mida kale caruurta inta ay curdinka yihiin laguma edbin karo dilmo
        sida uu sheegay xadiiska caanka ah ee dhahaya caruurta salaada bara
        markay todobo jir gaaraan, marka toban jir gaaraan waa lagu edbin karaa
        dilmo munaasib ah, marka sadexdaa sano 7, 8, 9, laguma edbin karo
        dilmo.<br />
        Hadana waxay dheheen macalimiintii, “Waalidiinta ayaa keena ilmaha,
        macalinkii aanay ilmaha ka cabsanayn waxaa loo yaqaana macalin baraf oo
        ilmo looma keensanaayo, midka ilmaha tuma ee lagu cabsiiyo macallinkaan
        kuu sheegi waxaa loo yaqaanaa macalin basbaas isagaa ilmaha loo keensaa,
        marka macalinku si dhaqale badan u helo waa inuu ilmaha ka adkaado.”</p>
      <p>Macalin kale ayaa qisadan ka sheekeeyay waxaanuu yiri, “Waxaan dugsi
        ku hayay xerada qaxootiga ee Luuq-jeelo oo Balad-Wayne u dhow, aad baan
        caruurta u dili jiray, waxaan ahaa macalin basbaas, waxaan riyo ku arkay
        Nabiga (NNK), wuxuu igu canaantay sida aan caruurta u galo, hadana
        markale ayaan ku laabtay hadana Nabigii baan riyo ku arkay, waxaan
        go’aan ku gaaray inaan ul dambe isticmaalin. Waxaa dhacay in caruurtii
        saaxiib ila noqdeen aad bay ii jeclaadeen, markan magaalada Balad-Weyne
        ka imaado dhamaantood guriga ayay iigu imaan jireen ilaa gurigii qaadi
        waayay markii dambe waxaan go’aansaday marka aan magaalada ka imaado
        inaanan guriga tagin oon dugsiga tago oo halkaa caruurta igu
        salaamaan.”</p>
      <p>Waxaa ka fahmaynaa maqaalkan in ilmaha dugsiga lagu dilo ama lagu
        ciqaabo uu nacayo cadawna ka dhiganayo macallinka dila iyo cilmigiisaba
        kana cabsanaayo taasoo ku abuuraysa been iyo munaafaqnimo oo ah
        danbiyada waaweyn xaga Islaamka.</p>
      <p>Marka waa in laga gaashaanto, inay sidaa ku barbaaraan maxaa yeelay
        hadday been iyo nifaaq ku hana qadaan, wey la soconayaan intay jiraan
        ama noloshooda.</p>
      <p>Waxaan filayaa inay jiraan waalidiin badan oo ku fekeraya siday
        dhibaatada uga badbaadin lahaayeen ubadkooda ama is waydiinaya
        dhibaatadan barbaarintu xal ma leedahay?</p>
      <p>Waxaa hubaal ah inay waalidiin badan lasoo gudboonaatay walwal iyo
        walaac oo ah laba daran mid dooro oo kala ah in ilmihii Qur’aan la’aan
        la dhigo iyo inuu u adkaysto xaalada dugsigu yahay. Waxaad moodaa in qof
        kasta oo damiir leh ku qanacsan yahay xaaladaha dugsiyada Qur’aanka in
        wax laga bedelo ama aanay sidaa ku socon karayn.</p>
      <p>Waxaa jira in dugsiyada ay yihiin warshadaha laga soo saaro
        hogaamiyayaasha bulshada.<br />
        Ummad kastaana waxay u diyaarisaa dugsiyadooda bilawga sida ay uga soo
        bixi lahaayeen madax u hogaamisa ummada aayatiin wacan.</p>
      <p>Marka dugsiyada Qur’aanka loo aqoonsado warshadda hogaamisa
        mustaqbalka ummadda, maxaa yeelay ilma kasta oo Soomaali ah meel kastaba
        ha joogeene way dhigtaan, marka waa inaan la dhayalsan kaalinta dugsigu
        ku yeelan karo hogaanka mustaqbalka ummada.</p>
      <p>Waxay nala tahay in lagu wada qanacsan yahay inay lama huraan tahay
        in xaaladaha dugsiyada Qur’aanka wax laga bedelo, maxaa la bedelayaa,
        maxaa lagu bedelayaa? Sidee wax looga bedelayaa? Jawaabtu waa
        sidatan:</p>
      <p>Sida xaqiiqda ah waxaa bedel u baahan waa hal shay, haddii shaygaa la
        bedelo isagaa dhamaan dhibaatooyinka kor ku faahfaahsan bedelaya,
        shaygaasi waa macallinka, macnaha haddii macallinka la bedelo isagaa
        dhibaatooyinka dhammaantood wada xallinaaya.</p>
      <p>Maxaa laga bedelayaa, lama bedelaayo macallinka ee waxaa la
        kordhinayaa aqoontiisa ka maqan ee dhiibaatada abuuraysa, waxaa la
        barayaa macallinka cilmiga barbaarinta Islaamiga ah ee Ibnu Khalduun ku
        tilmaamay maqaalkiisa aan soo tarjumnay ee kor ku xusan, waxaa loo
        tababarayaa macallinka xirfada macallinimadda oo ay ka kow tahay cilmiga
        barbaarinta ubadka iyo habka gudbinta Qur’aanka iyo cilmiyada la xiriira
        bulshada ee ladhaqanka waalidiinta carrurta.</p>
      <p>Waxa jira inaan macallin la gayn iskuul isagon loo tabo barin
        macallinimo. Marka maxaa ka reebay macallinka dugsiga in sida
        macallimiinta kale loogu tababaro gudbinta aqoontooda.</p>
      <p>Waa hubaal in macallinka dugsigu yaqaano Qur’aanka lakiin waxaa ka
        maqan cilmiga barbaarinta iyo habka gudbinta aqoontiisa Qur’aaneed,
        marka waa in mcallinka Qur’aanka macallimiinta kale Qur’aanka lagu soo
        daro culuumta kale ee lagu baranayo iskuulada.</p>
      <p>Macallinkii xirfadiisa la baro waxaa hubaal ah inuu hubka dhigayo
        dagaalkii macallinka iyo carrurta ka dhexeyeyna afjarmi doono,
        cadaawadiina waxay u badelmaysaa saaxiibtinimo, beentii iyo
        khayaanadiina way tirtirmaysaa.</p>
      <p>Yaa arrinka fulin kara?<br />
        Waxaa u xil saaran qolo kasta oo ku shaqo leh waxbarashada meel kasta oo
        Soomaalidu joogto dal kastaba ha noqdee, sida wasaaradaha waxbarashada,
        dalladaha waxbarashada iyo cid kasta oo ka damqanaysa dhibaatada haysata
        caruurta Soomaaliyed, arinkani<br />
        Ilaahay ha ina hanuuniyo hana ina garansiiyo dhibaatada ina haysata.</p>
      <p>(Qormadaan ka hadlaysa ilmaha iyo Qur’aanka waxaa igu soo biiriyey
        Sheekh Cabdiraxmaan Abuu Xamsa.)</p>
      <h3 id="la-saaxiib-ilmahaaga">La saaxiib ilmahaaga</h3>
      <p>Saaxiibtinimada iyo lsku-dhawaanshaha u dhaxeeya waalidiinta iyo
        ilmahooda, waa mid lagama maarmaan ah, waana mid ka qayb galaysa
        hagaagga iyo wanaagga lala doonayo ubadka.<br />
        Haddii aad la saaxiibto ilmahaaga, waxaad ku guulaysanaysaa
        baarinimadooda iyo qadarin badan oy kuu hayaan.</p>
      <p>Saaxiibtinimada ilmahaaga haddii aad ku guulaysato waxaad gaadhay
        guul wayn, waxaadna awood u yeelan kartaa inaad u noqoto ilmahaaga
        tusaale ay ku daydaan, kana qaataan dhaqan iyo dabeeco.</p>
      <p>Nabiga (s.c.w) saaxiib ayuu la ahaan jiray caruurta, wuu la kaftamin
        jiray, qaadi jiray, dhunkan jiray, wuuna u ducayn jiray, waxaas oo dhan
        waxay na tusaysaa in ilmaha lala saaxiibo oo lagu dadaalo sidii loo
        farxin lahaa, sidoo kale xagga saxaabada – Alle haka raali noqdee –
        waxay la samayn jireen ilmahooda xiriir saaxiibtinimo, tusaale ahaan
        Cumar ibnu Khadaab iyo wiilkiisa Cabdullaahi waxay ahaayeen saaxiibo
        qaali ah, wuxuu u raaci jiray Cabdulaahi aabihiis fadhiyada waa wayn ee
        ay ku idlaayeen saxaabada kuwooda waawayn.</p>
      <h3 id="ilmaha-iyo-akhriska">Ilmaha iyo akhriska</h3>
      <p>Ku barbaari ilmahaaga wax akhriska, waa in aad saaxiibsiisaa
        ilmahaaga iyo akhriska wanaagsan, marka aan ku leeyahay akhriska
        wanaagsan waxaan rabaa inaan meesha ka saaro akhriska liita een ku soo
        kordhinayn ilmaha wax u fiican. waxaan ognahay akhrisku inuu lamid yahay
        gudun ama masaar laba afood leh, khayrkana waa lagu goosan karaa
        sharkana waa lagu goosan karaa, sidaa awgeed waalidka waxaa laga rabaa
        inuu ilmihiisa ku layliyo akhriska buugaagta iyo kutubta ay ka helayaan
        ilays u ifiya nolosha, taasina waxay ku suuroobaysaa waalidka oo ka
        noqda kormeere guud akhriska ilmihiisa, una doorta kutubta qiimiga iyo
        qaayaha badan ee ay ka helayaan dhaqan wanaagsan, waxaana ugu horeeya
        wax ilmaha maankooda lagu xiro kitaabka Ilaahay, waa in ilmaha lagu
        tarbiyeeyaa jacaylka akhrinta Qur’aanka Kariimka, waxaa ku xiga siirada
        Rasuulka (s.c.w) iyo sheekooyinka saxaabada.</p>
      <p><strong>Talooyin ku aadan akhriska</strong></p>
      <p>U samee ilmahaaga maktabad ay ka akhristaan cilmiga iyo
        aqoonta.<br />
        U dhig maktabaddaas kutub iyo buugaag xul ah ood ku qanacsan tahay
        aqoontooda.<br />
        U qoondee ilmahaaga waqti ay wax akhristaan, iyo qol ay wax ku
        akristaan.<br />
        Isku day inaad la falanqayso ilmahaaga waxyaabihii ay akhriyeen, ka
        codso mid walba inuu kaaga sheekeeyo murtidii uu akhriyey.</p>
      <h3 id="ha-habaarin-ubadkaaga">Ha habaarin ubadkaaga</h3>
      <p>Iska jir intaad iska jiri kartid habaarka ilmahaaga, waxaa laga yabaa
        in uu la kulmo habarkaagu saacad ducada la ajiibo, kadibna saa habaarkii
        ku dhaco ilmahaaga, waxaa ku cad xadiis Rasuulka (s.c.w) laga warinayo
        inuu nin ku yiri awrkiisii Ilaahay ka naclado. Markaas uu Rasuulku
        (s.c.w): [Waayo kan nacladaya awrkiisa?] Wuxuu yiri ninkii, “Waa aniga
        Rasuul Allow.” Markaasuu ku yiri Rasuulku (s.c.w): [Kasoo dag, nala
        raaci maysid wax nacladi ku dhacday, ha habaarina naftiina, hana
        habaarina ubadkiina, hana habaarina hantidiina, ha waafaqina Ilaahay
        saacad la waydiisto siin, oo uu kadib ina ajiibo.]</p>
      <h2 id="cutubka-10aad">Cutubka 10aad</h2>
      <p>Arrimaha la doonayo in ilmaha lagu baro dhallaanimadooda</p>
      <p><strong>Arimaha la doonayo in lagu barbaariyo ubadka</strong><br />
        Waxaa waajib ah in ilmaha la baro aadaabta Islaamka iyo arimaha guud ee
        qofka muslinka ah lagu aqbalayn garasha la’aantooda, marka waxaa muhim
        ah in ilmaha intay yaryihiin la baro arimaha soo socda:</p>
      <p><strong>Shanta Tiirar ee Islaamka</strong><br />
        1. Inaad qirto inuusan jirin Ilaah xaq iyo gar lagu caabudo Ilaahay
        mooyee, iyo inaad qirtid inuu Muxammadna yahay adoonkii Ilaahay iyo
        rasuulkiisii.<br />
        2. Oogidda salaada.<br />
        3. Bixinta sakada.<br />
        4. Soomidda bisha Ramadaan.<br />
        5. Gudashada xajka qofkii kara.</p>
      <p><strong>Lixda Tiir ee Iimaanka</strong><br />
        1. inaad rumaysid Ilaahay (s.w)<br />
        2. inaad rumaysid malaa’igtiisa.<br />
        3. inaad rumaysid kutubtiisa.<br />
        4. inaad rumaysid rusushiisa.<br />
        5. inaad rumaysid maalinta dambe.<br />
        6. inaad rumaysid qadarka khayrkiisa iyo sharkiisa.</p>
      <p><strong>Afarta khulafaa’u raashidiin</strong><br />
        1. Abuu Bakar as-Siddiiq r.c.<br />
        2. Cumar ibnu Khaddaab r.c<br />
        3. Cuthmaan ibnu Caffaan r.c<br />
        4. Cali ibnu Abii Daalib c.c</p>
      <p><strong>Afarta mad-habood ee lagaga dhaqmo dunida
          Islaamka:</strong><br />
        1. Mad-habka Imaamu Shaafici (Alle ha u naxariistee).<br />
        2. Mad-habka Imaamu Maalik (Alle ha u naxariistee).<br />
        3. Mad-habka Imaamu Abii Xaniifah (Alle ha u naxariistee).<br />
        4. Mad-habka Imaamu Axmad (Alle ha u naxariistee).</p>
      <p><strong>Tobanka jannada loogu bishaareeyey</strong><br />
        1. Abuu Bakar as-Siddiiq r.c<br />
        2. Cumar ibnu Khaddaab r.c<br />
        3. Cuthmaan ibnu Caffaan r.c<br />
        4. Cali ibnu Abii Daalib r.c<br />
        5. Dalxah ibnu Cubaydillaah. r.c<br />
        6. az-Zubayr ibnul Cawwaam r.c<br />
        7. Sacad ibnu Abii Waqaas. r.c<br />
        8. Saciid ibnu Zayd r.c<br />
        9. Cabdiraxmaan ibnu Cawf r.c<br />
        10. Abuu Cubaydah Caamir Jarraax<br />
        <strong>Kutubta Ilaahay soo dajiyay</strong><br />
        1. Suxufi Ibraahiim<br />
        2. Tawraat<br />
        3. Zabuur<br />
        4. Injiil<br />
        5. Al-Qur’aan al-kariim (Furqaan)
      </p>
      <p><strong>Magacyada Rususha Ilaahay</strong><br />
        1. Aadam c.s<br />
        2. Idriis c.s<br />
        3. Nuux c.s.<br />
        4. Huud c.s<br />
        5. Saalix c.s<br />
        6. Ibraahim c.s<br />
        7. Luud c.s<br />
        8. Ismaaciil c.s<br />
        9. Isxaaq c.s<br />
        10. Yacquub c.s<br />
        11. Yuusuf c.s<br />
        12. Muuse c.s<br />
        13. Haaruun c.s<br />
        14. Shucayb c.s<br />
        15. Daawuud c.s<br />
        16. Sulaymaan c.s<br />
        17. Yuunis c.s<br />
        18. Ayuub c.s<br />
        19. Ilyaas c.s<br />
        20. Dulkifli c.s<br />
        21. Yasac c.s<br />
        22. Zakariya c.s<br />
        23. Yaxya c.s<br />
        24. Ciisaa c.s<br />
        25. Muxammad s.c.w.</p>
      <p><strong>Farqiga u dhexeeya Rasuul iyo Nabi</strong><br />
        Rasuul waxaa la yiraahdaa addoonka Ilaahay u waxyooday sharci kadibna
        faray gaarsiintitsa.<br />
        Nabina waxaa la yiraahdaa adoon loo waxyooday laakiin aan la farin inuu
        gaarsiiyo.</p>

    </div>
  </main>
</body>

</html>