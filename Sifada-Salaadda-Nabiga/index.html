<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>


<body>
    <main class=normalize>
        <div class="content">

            <h1 class="title">Sifada Salaadda Nabiga ﷺ – Cabdulcasiis Xasan
                Yacquub</h1>

            <h2 id="tusmada-kitaabka">Tusmada Kitaabka</h2>
            <p>Hordhac<br />
                Ahmiyadda salaadda iyo meeqaankeeda<br />
                Waqtiyada salaadaha faralka ah<br />
                Waqtiyada aan la tukan karin (meydkana aanay bannaaneyn in la
                aaso)<br />
                Waqtiyada reebban in la tukado salaad sunno ah<br />
                Shuruudaha salaadda<br />
                Inta rakcadood ay salaaddu ka koobanto<br />
                Ujeeddada qarsoon ee salaadda<br />
                Aadaan – lqaamah<br />
                Wuduu (weesada)<br />
                Masaxidda iskaalsaha<br />
                Qusul (Qubeyska lays faray)<br />
                Xaydka (Dhiigga caadada dumarka ah)<br />
                Dhiigga dhalmada (Nifaas)<br />
                Hab tukashadii Nabi Muxammad ﷺ iyo Sifadii salaaddiisa<br />
                Ducooyinka iyo wardiyada lala yimaado marka laga baxo salaadaha faralka
                ah oo la salaamo naqsado<br />
                Qavbaha iyo xubnaha Salaadda iyo xukunnadooda kaladuwan<br />
                Tiirarka Salaadda ay la’aantood salaadi ansaxeyn<br />
                Waajibaadka Salaadda<br />
                Sunanka Salaadda<br />
                Waxyaabo aan ku habbooneyn Salaadda oo karaahiya ah<br />
                Waxyaabaha buriya Salaadda<br />
                Waxyaabo ku habboon inaad la timaaddo marka aad tukanaysid<br />
                Waxyaalaha kuu bannaan ee aad ku sameyn karto salaadda gudaheeda<br />
                Salaadda Janaazada (sida loogu tukado qofkii Muslim ahoo dhinta iyo
                habkeeda)<br />
                Mas’alooyin iyo weydiimo ku saabsan dahaarada iyo salaadda ruuxa buka
                ama dhaawaca ah<br />
                Salaadda qofka safarka ah</p>
            <h2 id="hordhac">Hordhac</h2>
            <p>Ammaan iyo Mahad idilkeed waxaa iska leh Allaah, Naxariistaha,
                Naxariista Badan, Caadilka, Falka San. Kaa oo siiya Galladda iyo
                Naxariistiisa kii kastoo adeeca, una Carooda oo Ciqaaba kii kastoo
                caasiya, waa Deeqtoonaha Awoodda Badan ee loo Baahanaha ah la muto,
                Mahad iyo Ammaan idilkeed Isagaa leh Ilutnaa oo Weynaaye. Isaga wceyaan
                Kan dadka kala saaraya ee xukunka leh. maamulka iyo mulkiga iyo iyo
                amarka iyo ahaal marinta. Waana Isaga Kan aan u noqoneyno.</p>
            <p>Waxaan qirayaa oo ka marag kacayaa inuusan jirin llaah xaq ah Allaah
                maahee. Waa Isaga Kan u xilsaaray Muslimiinta waajibka shanta salaadood
                ee faralka ah. oo ka soo faray toddobada sama ¬korkooda inay dhowraan
                salaadda.</p>
            <p>Allaah Kor ahaaye wuxuu yiri:</p>
            <p>“Dhowra salaadaha iyo salaadda dhexe oo istaaga Allaah horti idinkoo
                adeecsan.” Suuradda Al-Baqara: Aayadda 238.</p>
            <p>Waxaan qirayaa oo ka marag kacaya oo kale in Muxammad yahay Rasuulkii
                Ilaahay. kan u wanaagsanaa caabudayaasha, iimaamka inta Ilaahay ka
                cabsata. sayyidka mursaliinta Ilaahay soo diray. Intaa kaddib:</p>
            <p>Kani waa kitaab kooban oo ka hadlaya Salaadda waxaan qoray markii aan
                arkay baahida deg degga ah ee loo qabo. Waxaan ka arkay jaceyl iyo
                dadaal lagu farxo oo ammaan mudan rag iyo dumar wiilal iyo gabdho, oo
                ila soo xiriiray, oo jaceyl u hayo barashada diiinta xaqa ah, Islaamka,
                Risaaladii iyo Fartiintii u dambeysay ee ka timaadda xagga Ilaahay.
                Kuwaa oo baahi u qaba inay gutaan waajibyada iyo xilalka Ilaahay saaray
                ay salaaddu u horreyso, salaadda oo ah tiir dhexaadka Islaamka. Salaadda
                uu Allaah ka yeelay calaamadda lagu kala saaro gaalka iyo Muslimka.</p>
            <p>Runtii, dad badan baa waxay jecel yihiin inay u laabtaan Rabbigood.
                gutaanna waajibka iyo xilalka uu saaray ay Salaadda ugu horreyso. ha
                yeeshee ay ka hor joogto jahli iyo aqoon la’aan la xiriirta sida u
                wanaagsan ee lagu gudan karo.</p>
            <p>Dad badan baa ka xishoonaya inay arrintaa soo bandhigaan. maxaa
                yeelay marka uu ninka naftiisa fiiriyo, wuxuu arkayaa inuu da’ gaaray,
                ku hormaray aqoonta Aadmigu gaareen, jago iyo darajo sare ka gaaray
                arrimaha adduunka, oo dadka qaar inay kuunyadaan laga yaabo, ha yeeshee
                aan gudan karin aqoon wacanna u laheyn Salaadda, oo ah arrin xitaa
                ilmaha yar ee Muslimiinta ah laga rabo inay u leeyihiin aqoon fiican oo
                dhan, odayaasha iyo waayeelka ka sokow.</p>
            <p>Jahliga ummada ka heysata arrimaha diintooda waa mas’uuliyad iyo
                arrin la weydiin doono qof kasta oo cilmi leh, awoodna u leh inuu ka
                qayb qaato ka saaridda dadka mugdiga jahliga.</p>
            <p>Arrintan waxaan xusayaa anigoo ka xun, kaddib kolkaan arkay dad badan
                oo Soomaali ah aan warba ka heyn arrimo badan oo diinta nolosheenna ah
                la xiriirta. Waana taa waxa igu dcdejiyey inaan qoro kitaabkan kooban si
                ay dadku faa‘ido uga helaan Idanka llaahay</p>
            <p>Maadaamayna qof kasta oo Muslim ah ay muhiim u tahay shanta salaadood
                ee faralka ah. Salaadda jamaacada. Salaadda Jumcaha, Salaadda Labada
                Ciidood, Salaadda Istikhaarada (Laba talo tii roon), Salaadda Cabsida,
                Salaadda Janaazada (sida loogu tukado meydka), Salaadda Musaafirka.
                Salaadda qofka buka, iyo mas’alooyin kala duwan oo salaadda la xiriira.
                waxaan ku soo arooriyey arrimahaa oo dhan kitaabkan.<br />
                Waxaan ugu daray arrimahaa oo idil anigoo rajeynaya in laga
                faa’ideysto.</p>
            <p>Waxaan ku dadaalay inaan isticmaalo ereyo sahlan si dhallinyarada,
                odayaasha, kii wax bartay, kaan wax baran ay isku si uga wada
                faa’ideystaan kitaabka. Kuwaa tukada waxay ugu faa’ideysan karaan inay
                saxaan wixii khalad kaga jira saladdooda. Kuwa aan tukanna inay ka
                bartaan oo sidaa salaadda ku oogaan. Waxaan Allaah ka baryayaa inuu ka
                dhigo camalkayaga mid khaalis u ah Wajigiisa, iyo camal Dar llaahay ah,
                oo ay ku intifaacaan dadka Soomaaliyeed meel iyo waa ay joogaanba Alloow
                dambigeenna dhaaf, innagana dhig hanuunsanayaal wax hanuunsha Naguna sug
                Xaqa ilaa geerida.</p>
            <p>Waana Allaah Rabbigay, Mudanahayga iyo Gargaaraheyga, isagaana u
                wanaagsan id la kaalmeysto oo la tala saarto.</p>
            <p>Allow nabad iyo naxariis korkiisa ka yeel Nabigeenni Muxammad,
                ehelkiisa, asxaabtiisa, iyo intii xaqa ku raacda. Aamiin.</p>
            <p>Cabdulcasiis Xasan Yacquub</p>
            <h2 id="ahmiyadda-salaadda-iyo-meeqaankeeda">Ahmiyadda Salaadda iyo
                Meeqaankeeda</h2>
            <p>Salaaddu waa tiirka Islaamka uu ku taagan yahay iyo udub dhexaadka
                diinta. Salaad la’aanina waa diin la’aan. Diimahii hore salaaddu waxay
                ahayd qaybta ugu muhimsan cibaadooyinka ay Rususha iyo intii raacday aad
                ugu dadaali jireen.</p>
            <p>Nabi Ibraahiim nabad iyo naxariiis Alle dushiisa ha ahaatee wuxuu
                Allaah ka baryi jirey inuu gacan ku siiyo gudashada waajibka salaadda oo
                wuxuu ku duceysan jiray sida Qur’aanka ku soo arooray:</p>
            <p>“Rabbigayow! Iga yecl mid u ooga salaadda si wanaagsan, aniga iyo
                durriyadeydaba.” Suuradda Ibraahiim; Aayadda 40.</p>
            <p>Nabi Ciise nabad iyo naxariis Alle korkiisa ha ahaatee wuxuu yiri,
                isagoo Rabbigi wuxuu kula dardaarmay ka warramaya:</p>
            <p>“Oo Wuxuu igu farad yeelay salaadda iyo Zakada inta aan noolahay.”
                Suuradda Maryam; Aayadda 31.</p>
            <p>Sidoo kale, Allaah wuxuu amray Nabi Muxammad nabad iyo naxariis Alle
                korkiisa ha ahaatee oo uu ku yiri;</p>
            <p>Akhri waxaa laguu waxyoodo oo ka mid ah Kitaabka oo u oog salaadda si
                wanaagsan « Suuradda Al-Cankabuut 45aad</p>
            <p>Islaamkana oo ah qaabkii iyo heerkii u dambeeyey ee lagu gunaanaday
                iyadoo ebyan diinta towxiidka, waxay salaadda ku tahay tiirka labaad
                (yacni ashahaadada Islaamka lagu soo galo kaddib).</p>
            <p>“Qofkii salaadda ka tagaana waa qof gaaloobay.”</p>
            <p>Waxaana loo baahan yahay in la ogaado in toosinta hannaanka salaadda
                ay tahay waxay diinta ina farto goor waliba.</p>
            <p>Qur’aanka inama faro oo inama yiraahdo ‘salluu – tukada’ ee wuxuu ina
                faraa oo innagu yiraahda: ‘Aqiimuus salaah – ooga oo toosiya hannaaanka
                salaadda’.</p>
            <p>Salaaddu ma aha erayo iyo dhaqdhaqaaqyo taxan oo waqtiyo iyo
                munaasabado gaar ah lala yimaado dhug la’aan, ee waxaa waajib ah in si
                kal iyo laab ah loo tukado haddii la doonayo inay soo saarto miro
                wanaagsan.</p>
            <p>Salaadda waa in la guto waqtiyadii loogu tala galay iyadoo la oogaya
                shuruudaheeda. Waa in qof iyo bulshaba la wada oogaa oo ahmiyad weyn la
                siiyaa. Maxaa yeelay salaadda, marka loo guto qaabka iyo hannaanka
                wanaagsan ee loogu tala galay waxay ku xireysaa qofka iyo bulshadaba
                Allaah, miro iyo faa’ido badan bayna ka helayaan. Waxay qoyneysaa laabta
                qofka oo ku xiriirineysaa Rabbigi, xusuusineysaana maalintaa uu qofku
                hor istaagayo abuurahiisa iyadoon ay cidi u dhaxeyn.</p>
            <p>Nabigu ﷺ wuxuu inoo sheegay in:</p>
            <p>Waxaa ugu horreeya ee qofka lagala xisaabtami doono Qiyaamaha ay
                tahay salaadda. Hadday wanaagsaneyd, acmaashiisa kale oo idil ay
                wanaagsanaayaan, haddayse<br />
                xumeyd, acmaashiisa kalena sidaa bay u xumaanayaan. (waxaa wariyey
                ad-Dabaraani).<br />
                Salaaddu waxay aheyd waajibkii ugu horreeyey ee la amray mujtamaca
                Muslimka ah towxiidka kaddib intay Makka joogeen. Seddex sano ka hor
                hijradii Rasuulka ﷺ Madiina.</p>
            <p>Waxaana dhab u muujinaya oo daliil cad u ah ahmiyadda salaadda iyo
                siday Allaah ugu weyn tahay inay salaaddu tahay cibaadada qura ee
                Rasuulka samada lagu soo faray habeenkii Israaga iyo Mijcraajka, halka
                cibaadooyinka iyo waajibaadki kale Rasuulka la soo faray isagoo dhulka
                jooga.</p>
            <p>Salaaddu waa waajib iyo xil saaran qof kasta oo Muslim ah, ee miyir
                iyo maan qaba, qaan gaarna ah.</p>
            <p>Caa’isha AKR waxay tiri: Wuxuu yiri Rasuulki Alle:</p>
            <p>“Qalinka waa laga qaaday (oo wax kama qoro) seddex: qofka hurdada la
                tagto intuu ka soo kacayo, ilmaha yar intay ka qaan gaarayaan, iyo qofka
                waalan, intuu miyirku iyo maanku ku soo noqonayo’. Waxaa wariyey
                Al-Bukhaari iyo Muslim.</p>
            <p>Wixii seddexdaa la soo sheegay aan aheyn waa la weydiin xilki iyo
                waajibkii Allaah saaray siday u guteen. Waxaana xilalkaa iyo
                waajibaadkaa ugu horreeya salaadda.</p>
            <p>Aayado badan ayaa Muslimiinta faraya salaadda. Naxariistiisa badan
                awgeed Allaah hufnaa oo kor ahaaye wuxuu meelo badan oo Qur’aanka ka mid
                ah ku muujiyey, isagoo ku celcelinaya ahmiyadda iyo meeeqaanka salaadda
                Allaah Kor ahaaye wuxuu yiri:</p>
            <p>“Dhowra salaadaha iyo salaadda dhexe oo istaaga Allaah horti idinkoo
                adeecsan” Suuradda Al-Baqarah: Aayadda 238</p>
            <p>Axaadista Rasuulka ﷺ qaar ka mid ahi waxay daaha ka qaadeen inay ka
                mid tahay ujeedooyinka salaadda tirtiridda iyo dhaqidda dambiyada aan
                kabaa’irta aheyn.<br />
                Ujeeddo iyo xikmad kale oo salaadda ku jirtaa waa inay ku beerto
                damiirka qofka Muslimka ah Alle ka cabsi oo uu qalbigiisu qoyo, ilays
                iimaani ahna uu yeesho iyo nuur.<br />
                Tanse ugu weyn oo ugu muhiimsan waa xuska Ilaahay, maadaamuu Isagu yahay
                Kan ay Gacantiisu ku jirto khayrka oo idil.</p>
            <p>Allaah Kor ahaaye wuxuu yiri: Oo u oog Salaadda si wanaagsan. Xaqiiq,
                Salaaddu waxay ka reebtaa dadka xumaanta iyo Munkarka, oo xusidda Allaah
                baa sii weyn. Oo Allaah waa og yahay waxa aad sameynaysaan.” Suuradda
                al-Cankabuut: Aayadda 45.</p>
            <p>Dhowridda salaaddu waa arrin aad inoo lagu adkeeyey – degaan haddaan
                nahay negan oo guryahoodii jooga, ama kolkaynu safar nahayba gooraha
                amniga iyo gooraha baqdinta. Gooraha nabadda iyo gooraha dagaalka.
                Haddaan caafimaad qabno iyo haddaan bukaan nahay. Xitaa haddaanu kari
                weyno inaynu ka soo wada baxno shuruudaha layska doonayo ee Salaadda iyo
                xaaladaheeda la yaqaan. sida weesada, qusliga, daahirinta maryaha, iyo
                meesha lagu tukanayo, arrimahaa haddii ay adkaadaan ama la waayo waxaa
                naloo banneeyey inaynu ka tagno, oo iska deyno, ama wax kale ku
                beddelanno kolkey duruufteeda timaaddo, sida booreysiga (oo ah
                isticmaalki carrada ama shay boor leh oo daahir ah si laysugu daahiriyo
                halkii biyaha).</p>
            <p>Sidoo kale waxaa laynoo banneeyey gaabinta iyo isu keenidda salaadda
                waqtiga safarka. Marnabase uma bannaana oo cudur daar uma leh qofka
                Muslimka ahi inuu fududeysto oo uusan ahmiyad siin salaadda ama dib
                dhigo illaa waqtigeeda ka baxo, oo keliya dumarka markay caadada ku
                dhacdo oo dhiig bileedkii helo ama dhiggii dhalmada ka socdo baan salaad
                tukaneyn xilligaa ay dhiigga qabaan. Xitaa qofka bukaan jiifka ah ee aad
                u xanuunsanaya ee aan socon karin ama qofka col iyo cadow ay is hayaan
                waxaa waajib ku ah inuu tukado. Qofku hadduu si kale oo dhan u tukan
                waayo oo cudur ama wax kale dhigaan oo dhaqaaq iyo dhawaaq iska waayo,
                wuxuu ka tukan indhahiisa ama qalbigiisa hadba inta awooddiisa
                gaarsiiso, inta uu wax kala garanayo, miyirkiisuna uu taam yahay
                maankiisana joogo salaad waa laga rabaa.</p>
            <p>Kolkay Rasuulka ﷺ nafta ka sii baxeysay, naxariis iyo turid uu
                ummadiisa u qabo. wuxuu ku celcelinayay oo lahaa: War hooy Salaadda. War
                hooy Salaadda.<br />
                Waxayna Rasuulka ﷺ nafti ka baxday isagoo leh:</p>
            <p>“Assalaah… Assalaah… Salaadda… Salaadda.”</p>
            <p>Axaadiis saxiix ah oo ka sugnaaday Nabiga ﷺ ayaa caddeynaya in ka
                tegidda Salaadda ay kufri tahay iyo gaalnimo, qofkiisa uu ku muteysanayo
                cadaabta Ilaahay nolosha dambe ee Aakhirada. Axaadiista sheegaya
                gaalnimada taariku salaadka waxaa ka mid ah xadiiska ah:</p>
            <p>“Waxaa qofka ka xiga kufriga iyo shirkiga ka tegidda Salaadda” (Waxaa
                wariyay Axmad iyo Muslim).</p>
            <p>Wuxuu kaloo Nabigu ﷺ yiri:</p>
            <p>“Ballanteennu waa salaadda. qofkii ka tagaana waa qof gaaloobay”.
                (Waxaa wariyay Al-Bukhaari iyo Muslim).</p>
            <p>Asxaabtii Rasuulka Alle ha ka wada raalli noqdee waxay qabeen in
                haddii hal salaad kas iyo maag laysaga daayo oo looga tago ilaa
                waqtigceda ka baxo inay tahay ka noqosho diinta iyo ku gaaloobid Alle
                weyne.</p>
            <p>Sidiisana waxaa yiri Cumar bin Al-Khaddab Cabdulaah bin Mascuud,
                Cabdullaah bin Cabbaas, Mucaad bin Jabal iyo rag badan oo asxaabta ka
                mid ah iyo taabiciin waaweyn.<br />
                Cid asxaabta ka mid ah oo taa kula dooddayna ma jirin ama hadal ka
                keentay oo waxay aheyd arrin ay isku waafaqsan yihiin.</p>
            <p>Qofkii aan war heyn, Islaamkana aan wax looga sheegin ee jaahilka ka
                ah, xil iyo mas’uuliyad ma saarna inta wax looga sheegavo oo la
                ogeysiin. Ha yeeshee kolkuu ogaado inay salaadda waajib ku tahay iyo xil
                saaran, marba haddii uu Muslim yahay, xujo iyo cudur daar, iyo dow uma
                leh inuu ka tago.</p>
            <p>Shiikhii Islaamka Axmad ibnu Taymiyah wuxuu yiri:</p>
            <p>“Dad waxaa jiri marna salaadda tukada, marna ka taga, oo sidaa marna
                kufri ku sugan, marna iimaan, arrintooduna waa hadba sida khaatimadoodu
                noqoto”<br />
                Waana kuwan marna salaadda tukada, marna ka taga kuwa cadaabta loogu
                gooddiyey falkoodaas xun awgii, waana iyaga kuwa uu ka hadlayo xadiiska
                Cubaadah ee sheegaya in Rasuulku ﷺ yiri:</p>
            <p>“Shan salaadood buu Allaah ku waajibiyey addomihiisa maalinta iyo
                habeenka. Qofkii dhowraa ee muwaxid shirki ka fayow wuxuu Allaah u
                ballan qaaday inuu jannada geliyo, qofkii aan dhowrin salaadda cahdi iyo
                ballan Alle agtiisa uma taal. Hadduu doono wuu ciqaabi, hadduu doonana
                wuu iska cafin.”</p>
            <p>Sidaa awgeed dhowraha salaadda waa kan tukada waqtigii uu Allaah u
                qabtay oo aan ka dib dhigin waqtigeeda loo dhigay dayicinna qaybaheeda
                muhiimka ah. Qofkase aan toosineyn salaadda ee kala gaabinaya, inkastoo
                uu tukanayo qofkaas Allaah baa go’aankiisa leh, waxaana suura gal ah
                inuu leeyahay salaado siyaado ah oo dheeri ah (Nawaafil) si loogu kabo
                salaadahiisa faralka ah, tixraac qowlka Rasuulka SCW</p>
            <p>“Waxa ugu horreeya ee addoomaha laga eegi doono kolka la xisaabinayo
                waa salaadda. Rabbigeen wuxuu ku oran doonaa malaa’igta isagoo ogsoon oo
                kaga cilmi roon: Bal fiiriya addoonkeyga salaadiisa miyuu dhammeystiray
                oo si wacan u gutay mise waa uu kala dhimay? Markaa haddii ay dhan tahay
                waxaa loo diiwaan geliyaa iyadoo dhan, haddayse dhiman tahay wuxuu oran,
                bal fiiriya hadduu addoonkeygu sunnooyin tukan jirey? Haddii uu salaado
                dheeri ah oo iskiis ah tukan jiray aan shanta faralka aheyn, wuxuu
                Allaah oran, uga kaba addoonkeyga salaadahiisa faralka ah salaadahiisa
                sunnada ah, kaddib acmaashiisa kale oo dhan waxay ku xiran tahay
                natiijada salaaddiisa”. Oo hadduu salaadda ku dhaco waxa kale oo dhan
                wuu ku dhici doonaa, haddii uu salaadda ku baasana waxa kale oo dhanna
                wuu ku baasi (yacni ka gudbi oo ku guuleysan) Qofna cudur daar uma leh
                inuu salaadda ka tago ama dayaco Ruuxii sidaa yeelaa naftiisa buu gef
                iyo dulmi u geystay. Sidaynu soo sheegnayna kooxo asxaabta Nabiga ﷺ ka
                mid ah waxay qabeen ruuxii kas uga tagaa hal salaad ilaa waqtigeedu uu
                ka baxo ay tahay gaalnimo, ciqaadta ka taal ay tahay dil. Cid asxaabta
                ka mid oo aragti taa ka duwan qabtayna ma jirin. Waxaa isweydiin leh
                haddaba dadka Muslim baan nahay leh ee haddana aan tukaneyn ma waxay soo
                galayaan kuwaa ogsoon weynida salaadda iyo meeqaankeeda iyo in qofkii ka
                tagaa salaadda xukunkiisa adduunka yahay in la dilo illaa geeri, mise ma
                kuwa jaahil ah baa ee moog inay salaaddu waajib ku tahay iyo in kale? Ma
                waxaan jahli ahayn baa dambigaa weyn oo kale loogu dhici karaa? Dhinaca
                kale, ma suura gal baa in jahligu sidaa daran uu u faafo?</p>
            <p>Maxaase ku kallifi karo qof inuu ka haro kulanka musalliinta oo uu ka
                goosto xiriirka Alle weyne ee galladda iyo abaalka iyo deeqda badan,
                naxariis badnaha falka san?</p>
            <p>Alle weyne isagoo aadmiga waaninaya wuxuu yiri:</p>

            <p>“Aadanow! Maxaa kaa jeediyay Rabbigaaga, Roonaanta badan? Ee ku
                abuuray kuna ekeeyey oo kuu simay si wanaagsan. Oo suurad tii uu doonay
                kaa rakibay.” Suuradda al-Infidaar, aayadaha 6aad ilaa 8aad.</p>
            <p>Maadaamayna diiddada caasumaadda Alle uu kuugu yeeray ee ah la
                kulanka iyo xiriirintiisa joogtada ah ay tahay kufri tan u daran, iyo
                diiddo naxariistiisa, waxaa inoo soo baxaya oo aan shaki ku jirin in
                Alle uu jeclaanayo qofkii u dhego nuglaada ee ku dadaala salaadda iyo
                siduu u raalli gelin lahaa Rabbigii oo ah kan abuuray, irsaaqa,
                Sayyidkiisa runta ah ee uu mar waliba mudan yahay, kana uusan
                maarmeyn.</p>
            <p>Qofka Alle u hoggaansama weeyaan qofkaa abaalka iyo ajarka wanaagsan
                Alle agti u taal, abaal marinta addoomada wanaagsanna, waxay noqoneysaa
                siduu Alle yiri, Rasuulkiisuna ﷺ caddeeyey:</p>
            <p>“Waxayan dhaayo arag, dhegona maqal, qalbi iyo dhug Aadanana aan
                marnaba ku soo dhicin.” Bukhaari iyo Muslim iyo rag kale baa
                wariyey.</p>
            <p>Ugu dambeyntii, cidina waa inayan quusan dambi ka dhacay awgi,
                irridka towbadu qof waliba waa u furan yahay, si kastaba xaalkoodii hore
                ha ahaadee. Towbad dhab ah, iyo ka qoomameyn wixii horay gef iyo dambi
                kaaga dhacay iyo goosasho inaad dib dambe ugu noqon, khaladkiina aad
                saxdid weeyaan inta loo baahan yahay, si toobada uu Alle hufnaa oo kor
                ahaa kaaga aqbalo.</p>
            <p>Nolol cusub waa billaabi kadhaa waqtigii aad doonto, adigoon bixneyn
                qiimahii gefihii sannadadii tegay.</p>
            <p>Rasuulkeennii suubbanaa ﷺ wuxuu yiri:</p>
            <p>“Qofku markuu soo Islaamo xalay dhalay buu ka noqonayaa wixii horay
                uga dhacay oo dhan. Towbadana waxaa xalay dhalay lagaga noqdaa
                xumaanahii hore oo dhan.”</p>
            <p>Alle wuxuu yiri kor ahaaye:</p>
            <p>“Dheh addoommadayda naftooda ku xad gudbayow naxariista Alle ha ka
                quusannina, Alle dambiyada oo dhan waa dhaafaaye, oo isagaa isugu ah
                dambi dhaafaha naxariista badan, oo Rabbigiin u noqda oo isaga isu
                dhiiba inta aysan idiin imaan cadaabtu ka hor, dabadeedna aan la idiin
                hiillin waayin, oo raaca waxa wanaagsan (Qur’aanka iyo sunnada) oo xagga
                Rabbigiin la idiinka soo dejiyey inta aysan cadaabtu kedis idiinku imaan
                idinkoo aan dareensaneyn, inta aysan nafi oran ka qoomammeeyey wixii aan
                xagga Alle ka gaabiyey, oo kuwa jeesjeesaan ka mid ahaa, ama aysan oran
                haddii Alle i hanuunin lahaa kuwa cabsadaan ka mid noqon lahaa, ama
                aysan oran markii ay cadaabta aragto haddii aan noqosho lahaan lahaa
                (yacni nolosha adduunka laygu celin lahaa) samaan falayaashaan ka mid
                noqon lahaa, oo lagu oran markaa: Haahe, aayadahaygii baa kuu yimid
                markaasaad beenisay oo is weyneysay oo gaalada ka mid noqotay.” Suuradda
                az-Zumar: aayadda 53aad.</p>
            <p>Wuxuu kaloo yiri hufnaa oo kor ahaaye:</p>
            <p>“Markii ay kuu yimaadaan kuwa aayadahayga rumeeyey, dheh: Salaamu
                caleykum – nabad qaba – Rabbigiin naxariis buu naftiisa ku waajibiyeye,
                kii idinka mid ah oo xumaan ogaal la’aan u fala, dabadeedna toobad keena
                oo camalkiisana suubbiya (macnaha Alle adeeca) markaa hubaashii Alle waa
                dambi dhaafe, nax­ariis badan.” Suuradda al-Ancaam: aayadda 54aad.</p>
            <h2 id="waqtiyada-salaadaha-faralka-ah">Waqtiyada Salaadaha Faralka
                ah</h2>
            <p>Fajr (oogga): waa laga soo billaabo iftiinka ugu horreeya ee cirka ka
                muuqda (oo ah saacad iyo bar ka hor inta aan cadceeddu soo bixin) illaa
                iyo qorrax ka soo baxa.</p>
            <p>Duhur: waa laga soo billaabo waqtiga ay qorraxdu korreysanto oo ka
                durugto xoogaa cirka bartankiisa (20 daqiiqo kaddib kolkay qoraxdi
                gaadho bartanka illaa iyo inta Casarka laga gaari).</p>
            <p>Casar: waa laga billaabo waqtiga ay laba laabmaan wax kasta iyo
                hooskoodaa, illaa iyo inta Maqribka laga gaari.</p>
            <p>Maqrib (gabal dhac) waa laga billaabo waqtiga ay qorraxda dhacdo
                illaa ay qarsoonto cir guduudda. Waxaa wanaagsan in la guto salaadda
                Maqrib horay markii waqtigeedu ka soo galaba muddadeeda oo gaaban
                awgeed.</p>
            <p>Cishaa (habeenka) waa laga billaabo waqtiga ay cir guduudda qarsoonto
                (saacad iyo rubuc kaddib kolkay qorraxda dhacdo illaa iyo saq dhexe),
                waana la tukan karaa sidoo kale Cishaha illaa laga gaaro Fajarka, haddii
                uu qof ku haleeli waayo inuu tukado niska hore ee habeenka.</p>
            <p>Dalalka daruuro madow awgeed aan qorraxda laga arkeyn waxaa habboon
                inay raacaan taqwiim ama kalandar ay ku qoran yihiin waqtiga salaad
                kasta.</p>
            <p>Qofka Muslimka ahi waxaa laga dooni inuu ku dadaalo inuu salaad
                waliba tukadaa waqtigeeda hore, waayo Rasuulku wuxuu caddeeyey in
                camalka wanaagsan uu ka mid yahay salaadda oo waqtigeeda la tukado.
                Waqtiga la dheereeyey ee salaadda waa naxariis xag Alle ah, uu uga *lay
                kuwaas aan sababa gaar ah awgeed kari karin ama ay ku adkaato inay
                salaadda waqtigeeda hore tukadaan.</p>
            <p>Waxa keliya ee laga doonayo qofkii hilmaama ama hurdo uusan ku
                talagelin ay salaadi kaga tagto illaa waqtigeedii baxo waa inuu tukado
                salaaddaa isla marka uu xusuusto ama hurdada kasoo kaco.</p>
            <p>Waqtiyada aan la Tukan Karin (Meydkana ayan Bannaaneyn in la
                Aaso)</p>
            <p>Cuqbah bin Caamir (A.K.R.) wuxuu yiri:</p>
            <p>“Seddex waqti ayuu Rasuulku innaga reebi jiray inaan tukanno ama
                meydkeenna aasno:</p>
            <ol type="1">
                <li>Kolkay qorraxdu soo bixi rabto ilaa ay si dhab uga soo baxeyso.</li>
                <li>Kolkay qorraxdu cirka ku kala bartanto oo maalintii kala baranto
                    illaa ay ka janjeerto qorraxdu oo ka gudubto madaxyadeenna (yacni
                    bartanka ka gudubto, oo waxaa la sugi 20 daqiiqo oo ah inta ay qorraxda
                    bartanka ka wareegeyso iyo madaxyadeenna).</li>
                <li>Kolkay qorraxdu dhici rabto illaa ay qorraxda ka dhacdo.”</li>
            </ol>
            <p>Waxaa wariyey Muslim.</p>
            <p>Waqtiyada Reebban in la Tukado Salaad Sunno ah</p>
            <p>Abuu Saciid al-Khudri (A.K.R.) wuxuu yiri:</p>
            <p>“Salaad lama tukan karo salaadda subax dabadeed illaa ay qorraxda si
                dhab uga soo baxdo (oo in fallaar le’eg ay kor noqoto). Sidoo kale lama
                tukan karo sunno Casarka dabadi illaa ay qorraxdu ka dhaceyso.” Bukhaari
                iyo Muslim.</p>
            <p>Salaadaha sunnooyinka ayaa reebban oo keliya waqtiyadaa, ha yeeshee
                waa la tukan karaa salaad faral ah oo ku seegtay. Culimada badankood
                waxay leeyihiin waa la tukan karaa salaad *urad ah oo la seegay
                salaadaha Subax ama Casar dabadood. Waxayna daliilsan xadiiskan:
                Rasuulkii Alle ﷺ wuxuu yiri:</p>
            <p>“Qofkii illoobay salaad faral ah waa inuu tukadaa goor allaale iyo
                goortuu soo xusuusto.” Bukhaari iyo Muslim.</p>
            <p>Hadday salaaddu ay sabab keentayna waa la tukan karaa waqtiyadaa.
                Tusaale haddaad masjidka soo gasho waa inaadan fariisan inaad labo
                rakcadood oo salaanta masjidka ah tukato maahee. Tixraac qowlkii Nebiga
                ﷺ:</p>
            <p>“Qofkii masjidka soo gala yuusan fariisan intuu labo rakcadood oo
                sunno ah tukado maahee.” Bukhaari iyo Muslim.</p>
            <p>Waxaa kale oo ka mida salaadaha asbaabta leh salaadda dawaafka oo ah
                2 rakcadood oo la tukado *dawaafka kacbada 7 jeer lagu dawaafo kaddib oo
                iyaduna waqti kuma xirna, iyo wixi la mida.</p>
            <p>Lama tukan karo salaad sunno ah salaaddii faradka aheyd oo la
                aqimay.</p>
            <p>Abuu Hureyrah (A.K.R.) wuxuu yiri:</p>
            <p>Wuxuu yiri Rasuulkii Alle ﷺ:</p>
            <p>“Haddii salaaddii faradka aheyd la aqimo, salaad la tukan ma jidho
                aan aheyn salaaddaa faradka ah.” Axmed iyo Muslim.</p>
            <p>Sidaa awgeed haddii la aqimo salaad farad ah qofkii markaa billaabay
                salaad sunno ah, welina aan rukuucin waa inuu ka baxaa, haddiise la
                aqimo qofkii oo rukuucay kaddib, si khafiif ah ayuu u dhammeystirayaa,
                kaddibna ku biirayaa dhinaca Muslimiinta ee salaadda faradka ah
                tukaneysa.</p>
            <p>Shuruudaha Salaadda</p>
            <p>Waxaa jira shuruud waajib ah in laga helo markuu qofku doonayo inuu
                Alle (S.W.T.) u _tidaa, shuruudahan mid ka mid ah haddii la waayo
                salaaddii ma ansaxeyso, salaaddii la *kadaana shuruudahan mid ka mid ah
                oo ma_ waa baadil aan ansaxayn. Waxayna kala yihiin:</p>
            <ol type="1">
                <li>Islaamka, waa inuu qofka tukan Muslim muwaxid ah yahay oo shirki ka
                    fayow,</li>
                <li>Waa in qofka tukan maanka iyo miyirkiisu kaamil yahay.</li>
                <li>Waa inuu yahay qof wax kala garan kara oo wax kala saari kara.</li>
                <li>Dhowrista waqtiga, waa inuu waqtigeeda soo galaa salaadda faralka ah
                    ee la tukanayo,</li>
                <li>Waa inuu weeso (wuduu) qabo qofka doonayo inuu tukado oo daahir
                    yahay.</li>
            </ol>
            <hr />
            <p>Waa in oogada, maryaha, iyo meesha lagu tukanba ay ka maran yihiin,
                daahirna ka yihiin waxyaalaha xunxun ee wasakhda ah (najaasada) inay ku
                adkaato maahee daahirintooda, oo ay noqoto wuxuusan karin inuu wax ka
                qabto. Waxaana</p>
            <p>ka mida waxyaabaha najaasada ah ee la doonayo jirka, maryaha iyo
                meesha aad ku tukan­ba inay daahir ka yihiin:</p>
            <p>Dhiigga, matagga, kaadida, saxarada, xoolaha baqtiga aan hab islaami
                ah lagu bireyn, doofaarrada iyo eeyda calyadooda iyo dhareerradooda iyo
                waxay taabtaan.</p>
            <ol start="7" type="1">
                <li>Oogada oo la asturo: Waxaa waajib ku ah ninka ragga ah ee inuu
                    tukado doonaya inuu asturo ugu yaraan inta u dhaxeysa xuddunta illaa iyo
                    jilbaha. sidoo kale waxaa la dooni in garbaha uu daboolo. Qofka dumarka
                    ahina waa inay jirkeeda oo idil daboosho, marka laga reebo wajiga iyo
                    gacmaha inta hore. Haddiise ay arkayaan rag gayaan ah oo ay ka ag dhow
                    yihiin, wajiga iyo gacmaheeda way daboolaneysaa.</li>
                <li>Niyada oo aan la carrabaabeyn. Qalbiga oo keliya ayaad ka
                    niyeysaneysaa salaadda aad dooneysid inaad tukado (faral ama naafilo
                    miday ahaataba).</li>
                <li>U jiheysiga iyo qaabilaadda qibladda (Kacbada): Hadduuse qofku garan
                    waayo halkay Kacbada ka jirto, cid u sheegtana waayo, meesha uu ku
                    maleyn dadaal kaddib buu u jeesan, una tukan xaggeeda. Hadduuse qofku
                    qibladda abbaari karin cadow hor jooga, cabsi ama xanuun awgood, sida uu
                    yahay buu u tukan ee u fudud. Waana sidaa oo kale qofka musaafirka ah ee
                    gaadiidka fuushan ee aan awoodin inuu joogsado ama u jeediyo naftiisa
                    xagga qiblada, sida qof fuushan diyaarad, wuxuu ku tukan karaa
                    kursigiisa isagoo meeshiisa fadhiya jiha ay u jeeddoba diyaaradda.</li>
            </ol>
            <p>Inta rakcadood ay salaaddu ka koobanto</p>
            <p>Salaad waliba waxay ka kooban tahay tiro go’an oo rakcado ah, rakcad
                kastana waxay ka kobantaa istaagid, rukuuc, fariisi iyo sujuud.</p>
            <p>Salaadda subax waxay ka koobantaa laba rakca­dood, tan Duhur iyo
                Casarna tiiba afar rakcadood, Maqribkana seddex rakcadood, Cishahana
                afar. Salaadaha sunnooyinka ah badidood labo labo rakcadood baa loo
                tukadaa. Waxaa jira fadhi gaaban oo la fariisto dhammaadka labo
                rakcadood kasta kolka attixiyaadka la akhrinayo, iyo fadhi kale oo la
                fariisto dhammaad­ka salaadda, hadday ka kooban tahay salaaddu tiro ka
                badan labo rakcadood.</p>
            <h3 id="ujeeddada-qarsoon-ee-salaadda">Ujeeddada Qarsoon ee
                Salaadda</h3>
            <p>Tilmaamaha aynu ku soo qaadan doono bogagga soo socda, waxay dabcan
                ka hadli doonaan qaybaha muuqda ee salaadda ee la xiriira camalka laga
                sameynayo jirka iyo carrabka.</p>
            <p>Shaqada qaybahaa oo la hagaajiyo waxaa weeye qudheeeda camal cibaado
                ah oo wanaagsan, haddii dar Alle loola jeedo, qofkii gutaana oo sida ay
                tahay uga soo baxa, xilkii ka dhac camalkaa la xiriiray, salaaddiisana
                muuqaal ahaan iyo hab ahaan waa sax.</p>
            <p>Ha yeeshee, waxaa jira oo ay salaaddu leedahay qaybo aan muuqan ee la
                iska doonayo: sida qofka inay maskaxdiisa joogto, oo ayan maqneyn, in
                laga helo khushuuc qalbigiisa iyo ka hey-heysi Alle, iyo dareen ah inuu
                hor taagan yahay Alle weyne, Rabbigii abuuray, ee irsaaqa, arrinkiisa oo
                idil maamulayey, waana qaybaha ugu muhmisan ee salaadda, ee Alle oo
                keliya uu og yahay, abaalkana uu ku bixiyo iyo ajarka weyn.</p>
            <p>Maan iyo maskax joogidda iyo khushuuca qalbiyeed ee layska rabo kolka
                la tukanayo, waxay sida badan qofka ka saartaa buuqa nolosha casrigan,
                waxayna taa dooni dadaal joogto ah sida uu qofka maskaxdiisa uga saari
                lahaa arrimaha adduunka ee sheydaanku la soo taagan yahay inuu ku
                abuuraa maanka iyo maskaxda qofka. Arrintani waa inayan noqon sabab
                niyad jab, balse waa inay noqotaa sabab qofka u keenta inuu dadaal badan
                bixiyo taa oo raalli gelineysa Alle.</p>
            <p>Kaalmo ahaan, si aad arrintaa ugu guuleysato waa inuu qofku mar
                waliba isku dayaa inuu maanka ku hayo kolka uu salaada ku jiro
                arrimahan:</p>
            <ol type="1">
                <li>Cilmiga badan iyo awoodda weyn ee Alle uu leeyahay, iyo tilmaamhiisa
                    sareba.</li>
                <li>Towxiidka, oo ah in cibaadada Alle loo gooni yeelo, oo keligi
                    leeyhay cid kalena ayan bannaaneyn in lala wadaajiyo.</li>
                <li>Jaceylka, rajada, iyo cabsida aad Alle u heyso.</li>
                <li>Baahida weyn ee aad Alle u qabto, iyo inuu salaadda kaa aqbalo.</li>
                <li>Waa inaad garaneyso macaanida waxa aad salaadda ku akhriyeyso.</li>
            </ol>
            <p>Aadaan iyo Iqaamah</p>
            <p>Sida aad ogtahay, dalalka Muslimiinta aadaan ayaa kor laysugu yeeraa
                shan jeer maalintii, mase maqashay, oo ma lagaaga warramay siduu
                Aadaanka ku yimid iyo qisadiisa?</p>
            <p>Qisada Aadaanka:</p>
            <p>Waqti hore kolkay muslimiinta ka soo guureen Makkah, saldhigna ka
                yeesheen Madiina. Waxay ku heshiiyeen waqtiyo ay isla og yihiin inay
                salaadda jamaaca ahaan ugu wada tukadaan masjidka.</p>
            <p>Waxaa dhib ku noqotoy dabadeed inay xusuustaan waqtigii ay ku
                ballameen salaadda, gaar ahaan kolkay shaqada ku mashquulsan yihiin.</p>
            <p>Maalin bay Rasuulku iyo asxaabtii ka wada hadleen sida dadka loogu
                yeeri karo salaadda jamaacda waqtiga loogu tala galay.</p>
            <p>Qaar baa waxay soo jeediyeen in wax la mid ah jaraska ay gaalada
                kirishtaanka ahi isticmaalaan la adeegsado. Qaar kalena waxay soo
                jeediyeen in la adeegsado wax la mid ah buunka ay Yuhuudda u adeegsadaan
                isugu yeeridda salaadda Cumarse ( A.K.R.) wuxuu soo jeediyey in qof
                ragga ka mid ah loo diro ogeysiinta dadka sa­laadda.</p>
            <p>Markaa kaddib buu rasuulkii Alle (S.C.W.) u magacaabay Bilaal howshaa
                ah ugu yeeridda dadka salaadda.</p>
            <p>Dariiqaddaas ma ayan noqon mid dadkii wada qancisa. Kaddib wuxuu
                oggolaaday Rasuulkii Alle (S.C.W.) in la isticmaalo naaquus la mid ah
                jaraska gaalada kirishtaanka ah, kumase faraxsaneyn inuu isticmaalo u
                ekaanteeda awgeed kaa gaalada kirishtaanka ah ay isticmaalaan.</p>
            <p>Kolkuu rasuulka amar ku bixiyey in la sameeyo jaras la yeeriyo si ay
                dadku salaadda isugu yimaadaan, maalintaa qudheedii baa saxaabi ka mid
                ah asxaabti rasuulka ( S.C .W .) oo la yiraahdo Cabdullaah bin Zayd bin
                Cabd Rabbihi ayaa wuxuu yiri:</p>
            <p>Anigoo hurda ayaan waxaa arkay nin sita jaras, waxaana aan ku iri:
                “Addoonkii Allow, mayga iibineysaa jaraska?” Markuu i weydiiyey “Maxaad
                ku fali?” waxaan ugu jawaabay, “Dadka salaadda ugu yeerayaa.”</p>
            <p>Wuxuu yiri ninkii, “Maxaad ka qabtaa haddaan arrin ka wanaagsan kuu
                tilmaamo?”</p>
            <p>Wuxuu ku jawaabay: “Waxba, balse waa soo dhoweyn,” markaa buu wuxuu
                ii sheegay inaan iraahdo:</p>
            <p>“Allaahu Akbar, Allaahu Akbar, Allaahu Akbar, Allaahu Akbar, Ash hadu
                an laa ilaaha illal laah, ash hadu an laa ilaaha illal laah, ash hadu
                anna Muxammadar rasuulul laah, ash hadu anna Muxamadar Rasuulul laah,
                Xayya calas sala Xayya calas salaah, Xayya calal Falaax, Xaya calal
                Falaax, Allaahu Akbar, Allaahu Akbar, laa ilaaha illal laah.”</p>
            <p>Aadaanka kaddib xoogaa buu ninkii aamusay kaddibna wuxuu yiri kolkay
                jamaacadu diyaar noqoto waa inaad tiraahdaa:</p>
            <p>Allaahu Akbar, Allaahu Akbar, ash hadu an laa ilaaha illal laah, ash
                hadu an-na Muxammadar Rasuulul laah, Xayya calas salaah, Xayya calal
                falaax, qad qaamatis salaah, qad qaamatis salaah, Allaahu Akbar, Allaahu
                akbar, laa ilaaha illal laah.</p>
            <p>Kolkaan u sheegay rasuulkii Alle ( S.C.W.) subaxnimadii waxa aan
                arkay, wuxuu yiri wariyo xaq ah Alle idanki, ee Bilaal ku wargeli,
                kolkaad qabadsiisidna uuna xifdiyo, iyada ha isticmaalo kolkuu dadka
                salaadda ugu yeeray waayo isaga ayaa codkiisa xoog leeyahay, oo ka weyn
                midkaada.</p>
            <p>Markaasaan Bilaal u tagay oo aan baray, Bila na iyada ayuu dadka ugu
                yeeri jiray salaadda.</p>
            <p>Cumar bin Khaddaab ( A.K.R.) ayaa maqlay isagoo guiigiisa joogay oo
                yimid isagoo ordaya: wuxuuna yiri rasuulkii Allow ( S.C.W.) waxaan ku
                dhaartay kii xaqa kugu soo diray, waxaan aniguna riyo ku arkay intoo
                kale. Wu uu ku jawaabay rasuulkii Alle: Allaa mahad leh.(Daarmi, Axmed,
                Ibn Maajah, Ibn Khuzaymah, Tirmidi).</p>
            <p>Sidaa awgeed laga soo billaabo maalintaa ilia maantadan aynu joogno,
                Aadaankaa ayaa ah sida loogu soo wada kulmiyo dadka salaadda
                jamaacada.</p>
            <h3 id="muaddinka">Mu’addinka</h3>
            <p>Qofka ugu yeeraya dadka salaadda jamaacada waxaa la yiraahdaa
                mu’addin.. intuusan aadaan- ka oran waa inuu u jeensdaa xagga kacbada
                Makkah, waa inuu kor u qaadaa gacmahiisa isa­ goo geynaya dhegaha,
                foodaha hore ee labada firood ee xiga suulka (murugsatooyinka) wuxuu
                saarayaa duleelka dhegaha afkooda hore.</p>
            <p>Markaasna waa inuu dadka ugu yeeraa cod weyn. Markuu oranaya Xayya
                calas salaah waa inuu wajigiisa u jeediyaa xagga midgta, markuu Xayya
                calal falaax oranayana wuxuu u jeedin wajigiisa xagga bidixda.</p>
            <p>Krayada uu ka kooban yahay Aadaanka:</p>
            <p>Aadaanku waa sidatan:</p>
            <p>Allaahu akbar. (Macnaha waa Allaa weyn)</p>
            <p>Allaahu akbar. (Macnaha waa Allaa weyn)</p>
            <p>Allaahu akbar. (Macnaha waa Allaa weyn)</p>
            <p>Alaahu akbar. (Macnaha waa Allaa weyn)</p>
            <p>Ash-hadu an laa ilaaha illal laah. (Macnaha waa waxaan ka marag
                kacayaa inaysan jirin ilaah xaq ah aan Alle aheyn)</p>
            <p>Ash-hadu an laa ilaaha illal laah. (Macnaha waa waxaan ka marag
                kacayaa ini san jirin ilaah xaq ah aan Alle aheyn).</p>
            <p>Ash-hadu anna Muxammadar rasuulul laah. (macnaha waa waxaan ka marag
                kacayaa in Muxammad yahay rasuulkii Alle)</p>
            <p>Ash-hadu anna Muxammadar rasuulul laah. (Macnaha waa waxaan ka marag
                kacayaa in Muxammad yahay rasuulkii Alle)</p>
            <p>Xayya calas salaah. (Macnaha waa salaadda u kaalaya)</p>
            <p>Xayya calas salaah. (Macnaha waa salaadda u kaalaya)</p>
            <p>Xayya calal falaax. (macnaha waa liibaan iyo kheyr u kaalaya).</p>
            <p>Xayya calalfalaax. (Macnaha waa liibaan iyo kheyr u kaalaya’</p>
            <p>Allaahu akbar. (Macnaha waa Allaa weyn)</p>
            <p>Allaahu akbar. (Macnaha waa Allaa weyn)</p>
            <p>Laa ilaaha illal laah. (Macnaha waa ilaah ma jiro xaq ah aan
                ahe Alle).</p>

        </div>
    </main>
</body>

</html>