<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>


<body>
    <main class=normalize>
        <div class="content">

            <h1 class="title">Soomaaliya si Khaldan Miyaa loo Fahmay – Meeri
                Haarbar</h1>

            <p>QORAAGA BUUGGA</p>
            <p>Meeri Haarbar, qoraaga buuggani, waa suxufiyad ka tirsan
                Bii.Bii.Sii-da oo ku takhasustay wax-ka-qorista arrimaha Afrika. Waxay
                wax badan ka qortay, kana warrantay Soomaaliya,laga soo bilaabo
                dagaalladii sokeeye ee 1991-kii, iyo meelaha kale ee xiisadaha iyo
                dagaalladu ka taagan yihiin Afrika.</p>
            <p>Maqaalado badan oo ay qortay Meeri Haarbar ayaa lagu soo daabacay
                jaraa’idka ay ka midka yihiin De Ekonomisti (<em>The Economist</em>), De
                Taymis (<em>The Times</em>) iyo Waashintoon Boost (<em>Washington
                    Post</em>). Waxay shahaadooyin sare oo jaamicadeed amma digriiyo ka kala
                qaadatay Jaamicadda Kaambriij (<em>Cambridge</em>) iyo Machadka
                Daraasooyinka Bariga iyo Afrika ee ku yaal Landan (<em>The School of
                    Oriental and African Studies, London</em>).</p>
            <p>Meeri Haarbar waxay ku hadashaa waxna ku qortaa afafka Ingiriisiga
                iyo Faransiiska. Waxa kale oo ay ku hadashaa af-Boortaqiiska iyo afka
                loo yaqaan Wolof oo ah af Afrikaan, inta badanna lagaga hadlo dalka
                Senegaal.</p>
            <p>Cunwaankeeda bogga shabakadda Internet-ku waa:
                &lt;www.maryharper.co.uk&gt;</p>
            <p>SOOMAALIYA SI KHALDAN MIYAA LOO FAHMAY?</p>
            <p>Diin, Dagaal iyo Rajada Dal iyo Dawladnimo Burburtay.</p>
            <p>Waxaa qortay: Meeri Haarbar</p>
            <p>Waxa ugu horraantii la daabacay buuggan sannadkii 2012-kii, waxaana
                dabacday shirkadda Buugta Zed, ee cunwaankeedu yahay 7 Waddada Sindiya,
                Landan (<em>7 Cynthia Street, London, N1 9JF, UK</em>) iyo cunwaanka
                Maraykanka oo ah Qolka 400aad ee Guriga 175aad ee Waddada 5aad, Niyuu
                Yoork, Mareykanka (<em>Room 400, 175 Fifth Avenue, New York, NY I00I0,
                    USA</em>).</p>
            <p>Bogga shabakadda Internet-ka: www.zedbooks.co.uk.</p>
            <p>Xuquuqda qoraalka waxaa iska leh Meeri Haarbar:<br />
                (<em>Copyright(c) Mary Harper 2012.</em>)</p>
            <p>Si waafaqsan sharciga xuquuda qoraallada iyo lahaanshaha hal-abuurka
                iyo ikhtiraaca ee Sharciga 1988 (<em>Copyright, Designs and Patents Act
                    1988</em>). Bogga shabakadda Internetka ee Meeri Haarbar waa:
                www.maryharper.co.uk</p>
            <p>Waxaa tifaftiray buuggan ururka Doodaha Afrika (<em>African
                    Arguments</em>), oo ah urur soo saara oo tifaftira taxane buug kookooban
                oo ku saabsan Afrikada maanta iyo isbedellada ka socda.</p>
            <p>XUSUUS:</p>
            <p>Dhammaan xuquuqdani waa sharci u dhawrsoon meelo gaar ah. Waxaa
                reebban in buuggani ama qaybo ka tirsan la daabacdo, ama laga samaysto
                nuqliyo, ama la min-guuriyo, ama lagu takri-falo, qaab kasta, ha noqdo
                si toos ah, ama elektaroonik, ama sawir (<em>photocopy</em>) ah, ama
                qaabab kaleba, haddii aan ruqsad ama oggolaansho laga haysan marka hore
                shirkadda Buugta Zed (<em>Zed Books Ltd</em>).</p>
            <p>Muuqaallo<br />
                Mahadnaq<br />
                Ereyga Qoraaga<br />
                Xilli-Taariikheedyo<br />
                Hordhac<br />
                1 Beelaha iyo Dalka<br />
                2 Taariikhda<br />
                3 Xarakada Islaamiyadda<br />
                4 Qaran Fashilmay Miyaa?<br />
                5 Budhcad-Badeedda<br />
                6 Soomaaliya iyo Adduunka Dibadda<br />
                Gabagabo<br />
                Xus<br />
                Bugaagta iyo Qoraallada Tixraaca</p>
            <p>MUUQAALLO (<em>Illustrations</em>)</p>
            <p>Khariidado (<em>Maps</em>)<br />
                1.1 Soomaaliya<br />
                1.2 ‘Soomaali-Weyn’ iyo dhulalka ay kala degaan qabaa’ilka waaweyn<br />
                1.3 Qaybaha waaweyn ee dhulka Soomaalida<br />
                1.4 Meelaha ay gaadheen weerarrada Budhcad-Badeedda Soomaalida,
                2005-2010</p>
            <p>Shax (<em>Figure</em>)<br />
                1.1 Shaxda qabaa’ilka iyo lafaha Soomaalida</p>
            <p>Sawirro (<em>Photographs</em>)<br />
                1 Qof dumar ah iyo ilmo yar oo ku jira xeryaha Muqdisho ee dadkii
                macaluushu soo barakicisay<br />
                2 Dumar ka tirsan askarta ciidamada dawladda ku-meel-gaadhka ah<br />
                3 Wiil ka mid ah dadkii barabaxay magaalada Muqdisho oo ku ciyaaraya ul
                uu qori oo kale ka dhiganayo<br />
                4 Ciidammada al-Shabaab ee jooga Muqdisho.<br />
                5 Muqdisho, bixitaankii al-Shabaab ka dib, Sitember 2011<br />
                6 Sarriflayaal, Hargeysa<br />
                7 Dumar ka tirsan Booliska Soomaalilaan<br />
                8 Nin Soomaali ah oo budhcad-badeed ah<br />
                9 Mid ka mid ah ciidammada al-Shabaab oo cunno baco ku jirta u qaybinaya
                dad jooga Shabeellada Hoose oo ka tirsan meelaha macaluushu ka jirto,
                Sitember 2011<br />
                10 Barakacayaal safaf ugu jira cunno loogu qaybinayo magaalada
                Muqdisho<br />
                11 Ganacsade Soomaali ah oo jooga suuqa weyn ee Islii
                (<em>Eastleigh</em>)</p>
            <p>Buuggani waxa uu siyaabo dhawr ah uga kooban yahay dedaalka dhawr qof
                oo ka qayb qaatay. Maxamed Cadde oo ka tirsan laanta af-Soomaaliga ee
                Bii.Bii.Sii-du waxa u si hagar la’aan ah ugu hurey waqti badan oo ka mid
                ah waqtigiisa, aqoontiisa iyo xidhiidhada uu leeyahay; la’antiina iimana
                suurto gasheen in aan buuggani qoro.</p>
            <p>Sidoo kale waxa ka dhigan saaxiibkay Maxamed Macallimuu oo jooga
                Muqdisho. Istefani Kijin (<em>Stephanie Kitchen</em>) waxay bilowgiiba
                ku kalsoonaatay kuna qanacday hawsha aan wado, waxayna mar walba i
                siinaysey dhiirrigelin iyo ballanqaad. Waxa kale oo aad mahadnaq u
                jeedinayaa tifaftirayaashii kale ee ila shaqeeyey oo ay ka mid yihiin
                Keen Baalow (<em>Ken Barlow</em>), Alekis Di Faal (<em>Alex De
                    Waal</em>), Rijaad Dhawdhen (<em>Richard Dowden</em>) iyo Roobat
                Molteeno (<em>Robert Molteno</em>).</p>
            <p>Saaxiibbaday iyo dadka kale ee aannu wada shaqaynno ee laanta
                af-Soomaaliga ee Bii.Bii.Sii-da, kuwa haatan jooga iyo kuwii horeba,
                waxaan ka korodhsaday wax badan. Way ka fara badan yihiin wax halkan
                lagu soo koobi karo qof-qof, laakiin waxan jecelahay in aan si gaar ah u
                xuso Axmad Siciid Cige, Cabdullaahi Xaaji, Yuusuf Xasan, Bashkash
                Jugsoodhacay, Yoonis Cali Nuur, Saciid Cali Muusa, Yuusuf Garaad Cumar,
                Cabdirasaaq Xaaji Maxamed Siraad, iyo Xuseen Aw Jaamac Jibriil Xagar.
                Waxa kale oo aan jecelahay in aan u mahadceliyo Maxamad Caddow,
                Cabdirashiid Ducaale, Cabdulqaadir Xaashi Cilmi, Cabdillaahi Faarax,
                Juulii Filinti (<em>Julie Flint</em>), Saali Hiili (<em>Sally
                    Healey</em>), Iyaan Hoo (<em>Ian Hoare</em>), Kaaren Obraayan (<em>Karen
                    O’Brien</em>), iyo Jeemis Waayil (<em>James Wyle</em>).</p>
            <p>Mahadnaq ugu weyn waxan u jeedinayaa dhammaan qoyskayga. Hooyaday
                Geey Haarbar (<em>Gay Harper</em>), oo iyadu igelisey ama igu abuurtay
                xiisihii ugu horreeyey ee Soomaaliya, halkaasi oo ay shaqo u tagtay
                horraantii sannadihii sagaashameeyadii xilliyadii dagaalladu ugu
                xumaayeen, kana ahayd kalkaaliye caafimaad magaalada Muqdisho.</p>
            <p>Ka suxufi ahaan waxaan wax badan la socdey arrimaha Soomaaliya ka
                dhacayey labaatankii sano ee ugu danbeeyey, waxa ii suurtogashay oo aan
                nasiib iyo fursad u helay in aan la kulmo, waxna ka korodhsado, dadweyne
                ka kala tirsan qaybaha kala geddisan ee mujtamacyada Soomaalida, heer
                kasta, min madaxweynayaal, budhcad-badeed, maalqabeenno milyanneerra ah,
                ilaa kuwa saboolka ah ee wax walba ka farabaxeen.</p>
            <p>Dadkaasi la’aantood, marnaba iima suurtogasheen in aan hawshani qabto
                oo aan buuggan qoro, dadkani oo aan qaarkood xattaa halis ku geliyey
                naftoodii ama noloshoodii shaqo, inay ila soo xidhiidhaan oo ay ila
                hadlaan, waxna ii sheegaan.</p>
            <p>Hawshani aan qabtay shaqadeedu waxay inta badani ku tiirsan tahay
                suxufiyiinta Soomaalida ee geesiyaasha ah, kuwaasi oo ku dhex nool meelo
                ku sugan xaalado khatar ah, haddana diyaar u ahaa inay ila socodsiiyaan
                maalin kasta waxyaabaha dhacaya. Mar mar, waxaa dhacday xattaa inay
                iyagu ila soo xidhiidhaan iyaga oo shucuurtoodu kacsan tahay oo yaabban,
                si ay iila socodsiiyaan in maalintaas aanay jirin wax dagaallo ah oo
                dhacay, xaaladdaasi oo iyaga u ah mid qeyra-caadi ah oo aanay u baran,
                ahna ’wax cusub oo war noqon kara’.</p>
            <p>Qaar ka mid ah suxufiyiintani, waxay ku kalliftay inay dibadaha u
                haajiraan, qaar kalena waxay ku waayeen naftoodii.</p>
            <p>Xogta iyo macluumaadka ku jira buuggani ee aan soo ururiyey, waxay ka
                kooban yihiin wixii aan anigu kala soo kulmay waayo-aragnimadaydii ee
                aan ku soo arkay Soomaaliya iyo qurbajoogta Soomaalida, wixii aan ka
                maqlay Soomaalida iyo dadka daneeya dalkaasi, iyo wixii laga qoray ilaa
                hadda ee aan ka akhriyey.</p>
            <p>In kasta oo aan xusayo, aanan tixraacayo kutub iyo qoraallo sare oo
                akadeemi ah oo hore looga qoray Soomaalida, hadda buuggani waa mid
                kooban ee ma aha mid laga fili karo in uu wax kasta ka bixiyo sawir
                buuxa, ama isdabayaal oo faahfaahsan, xaaladaha Soomaaliya oo dhan
                dhinac kasta; iyadda oo aan rajaynayo in aan jilciyey, oo uu qoraalkani
                fududeeyo fahamka xaaladaha Soomaalida.</p>
            <p>Hase ahaatee, xog-baadhistii iyo soo-ururintii macluumaadka buuggani
                waxaa si weyn u xaddidey oo xannibaad ku noqday dagaallada iyo xiisadaha
                Soomaaliya, macluumaadka halkan ku jirana looma wada qaadan karo qaar si
                kasta u dhammaystiran. Waxaa jira dhacdooyin iyo arrimo kale oo badan oo
                u baahan in la qoro oo la tebiyo, iyo doodo badan oo kale in la soo
                bandhigo.</p>
            <p>Xilli-Taariikheedyo (<em>Chronology</em>)</p>
            <p>Qarniyadii 7aad-10aad Miilaadi: Dad baayac-mushtar ah oo ka kala
                yimid dalalka Carabta iyo Faaris (Iraan)ayaa soo degey magaalooyinka
                xeebaha; waxa kale oo ay faafinayeen diinta Islaamka.</p>
            <p>Qarnigii 17 AD Cummaan oo xilliyadaasi awod maamul ku yeelatay
                xeebaha koonfureed ee Soomaalida.</p>
            <p>1875 Masar oo qabsatay magaalooyin ka tirsan xeebaha iyo qaybo ka mid
                ah berriga dhulka Soomaalida.</p>
            <p>1897 Kala qaybsashadii Soomaaliya ee guumeysiga Ingiriiska, Itoobiya,
                Faransiiska, iyo Talyaaniga ayaa kala qaybsaday gobolkaasi.</p>
            <p>1900 – 1920 Hoggaamiyihii loo yaqaannay ‘Wadaadkii Waallaa’ ee Sayyed
                Maxamed Cadulle Xassan oo kala horjeestay dagaallo jihaad ah dalalkii
                isticmaarka ee qabsaday Soomaaliya, gaar ahaanna Ingiriiska iyo
                Itoobiya.</p>
            <p>1934 Talyaaniga oo dagaal ku qaaday Itoobiya.</p>
            <p>1940 Talyaaniga oo qabsaday maxmiyaddii Ingiriiska ee Somaliland
                Protectorate.</p>
            <p>1941 Dalalkii Isbahaysiga ee dagaalkii labaad ee adduunka oo jebiyey
                Talyaaniga. Maamulkii milateriga ee Ingiriiska oo la wareegay dhammaan
                qaybihii Soomaalida, marka laga reebo maxmiyaddii uu haystey
                Faransiisku.</p>
            <p>1943 Aa saaskii xisbigii ugu horreeyey ee ugu weynaa ee Soomaaliya ee
                Leegada SYL (Somali Youth League).</p>
            <p>1946 ‘Qorshihii Befin’ (<em>Bevin Plan</em>). Wasiirkii Arrimaha
                Debadda ee Ingiriiska ee waqtigaasi, Arnesti Befin (<em>Earnest
                    Bevin</em>), oo ku taliyey in la mideeyo dhammaan qaybaha Soomaalida oo
                maamul qudha la wada hoos keeno, taladaasi oo lagu gacan-saydhay.</p>
            <p>1950 Qaybtii Talyaanigu xukumi jirey ee Soomaaliya Italiana oo la
                hoos keenay wilaayadda Jamciyadda Qaruumaha ka Dhaxaysa, si ku-meel-
                gaadh ahna loogu igmaday in Talyaanigu sii maamulo muddo toban sano ah.
                Maxmiyaddii Ingiriiska ee <em>Somaliland Protectorate</em> sideedii hore
                ayaa lagu celiyey oo Ingiriiska ayay hoos timid mar kale, Ogaadeeniyana
                waxa dib loogu celiyey Itoobiya.</p>
            <p>26 June 1960 Madaxbannaanidii <em>Somaliland</em>.</p>
            <p>1 July 1960 Madaxbannaanidii qaybtii Talyaaniga ee Soomaaliya
                Italiana iyo ku-biiriddii Somaliland, halkaasi oo ay ka dhalatay
                Jamhuuriyaddii Soomaaliya.</p>
            <p>1963 Jabhad mucaarad ah oo ka bilaabantay Ogaadeeniya oo keentay
                dagaal kooban oo dhex mara Soomaaliya iyo Itoobiya.</p>
            <p>1963 – 1967 Jabhad Shifto ah oo Soomaali ah ayaa olole gobannimodoon
                oo ay doonayeen inay kaga madaxbannaanaadaan Kenya ka wadday gobolka
                waqooyi-bari ee Keenya.</p>
            <p>21 Oktoobar 1969 Dawladdii rayidka ahayd oo lagu afgenbiyey inqilaab
                milateri oo uu hoggaaminayo General Maxamad Siyaad Barre. Waxana la soo
                rogey habka ‘Hantiwadaagga cilmiga ku dhisan’ oo uu tageerayey Midowgii
                Soofiyet.</p>
            <p>1973 – 1975 Qoritaankii af-Soomaaliga iyo ololihii la-dagaallanka
                wax-qoris-la’aanta iyo wax- aqris-la’aanta.</p>
            <p>1974 – 1975 Abaaro xun iyo macaluul ba’an oo keenay dadweyne fara
                badan oo ku barabaxay miyiga waqooyiga, kuwaasi oo loo raray koonfurta
                Soomaaliya, loona sameeyey iskaashatooyin beeraley iyo kuwo
                kalluumaysato.</p>
            <p>1977 Qaybtii Faransiisku haysatay ee French Somaliland oo
                madaxbannaanaatay, noqotayna Jamhuuriyadda Djibouti, oo uu madaxweyne ka
                noqday Xassan Guuleed Abtiddoon oo ka soo jeedey qawmiyadda Soomaalida.
                Waxa kale oo dagaal qaadday Jabhaddii Ogadeen oo ku qaadday
                Itoobiya.</p>
            <p>1977 – 1978 Dagaalkii Itoobiya iyo Soomaaliya. Waxa la jebiyey
                Soomaaliya ka dib markii Midowgii Soofiyet uu taageeray dhinicii kale.
                Waxa kale oo dhicisoobey inqilaab la isku deyey in lagu rido Siyaad
                Barre.</p>
            <p>1982 Waxa samaysmay jabhadihii SSDF ee waqooyi-bari, iyo SNM oo iyana
                ka samaysantay dhinaca waqooyi-galbeed. Labaduba waxay degeen Itoobiya
                oo ay saldhig ka dhigteen.</p>
            <p>1988 Waxa la sameeyey jabhaddii USC oo ka samaysantay Rooma.</p>
            <p>26 January 1991 Madaxweyne Siyaad Barre oo xukunkii laga tuuray,
                waxana ka tuurtay jabhaddii USC. Dagaal-kooxeedyo ayaa ka bilaabmay
                magaalada Muqdishu iyo meelo kale oo ka tirsan Soomaaliya.</p>
            <p>18 May 1991 SNM ayaa ku dhawaaqday madaxbannaanida Somaliland.</p>
            <p>May 1992 – 1993 Hawlgakii Rajo-Soocelinta (<em>‘Operation Restore
                    Hope’</em>) ee Qaramada Midoobay; 30,000 oo ka kooban ciidammada
                Maraykanka iyo dalal kale ayaa bilaabay hawgallo nabad-ilaalineed.</p>
            <p>May 1993 Hawlgalkii (<em>‘Operation Restore Hope’</em>) oo lagu
                wareejiyey UNOSOM 2.</p>
            <p>5 June 1993 Ciidamadii hoggaamiye-kooxeedkii Maxamad Faarax Caydiid
                oo diley in ka badan labaatan askari oo ka socdey Bakistaan, kana
                tirsanaa ciidamadii nabad-ilaalinta ee Muqdisho joogey.</p>
            <p>Oktoobar 1993 Dhacdadii ‘Black Hawk Down’ ee magaalada Muqdisho lagu
                soo ridey diyaaraddii helikobtarka ee Maraykanka. Boqolaal Soomaali ah
                iyo siddeed-iyo-toban askari oo Maraykan ah ayaa iyagana la diley.</p>
            <p>1994 Ciidamadii Maraykanka oo ka baxay Soomaaliya.</p>
            <p>1995 Ciidamadii nabad-ilaalinta ee Qaramada Midoobey oo ka baxay
                Soomaaliya.</p>
            <p>1998 Gobolka waqooyi-bari ee <em>Puntland</em> oo ku dhawaaqay
                maamul-goboleed u gaar ah.</p>
            <p>2000 Shirweynihii dib-u-heshiisiineed ee Carta oo lagu qabtay dalka
                Jabuuti. Cabdi Qaasim Salaad Xasan ayaa wufuuddii shirkaasi u dooratay
                in uu noqdo madaxweyne qaran oo ku-meel-gaadh ah.</p>
            <p>2002 – 2004 Shirweynihii nabadda ee Mbakagathi oo lagu qabtay dalka
                Kenya, looguna doortay Cabdullaahi Yuusuf in uu noqdo madaxweynaha
                dawlad Federaal ah oo ku-meel-gaadh ah.</p>
            <p>2006 Midowgii Maxkamadaha Islaamiga ah oo qabsaday gobollada
                koonfurta iyo badhtamaha Soomaaliya intooda badan.</p>
            <p>Disembar 2006 Itoobiya oo gashay Soomaaliya. Midowgii Maxkamadaha oo
                laga tuuray xukunkii.</p>
            <p>2007 Dawladdii ku-meel-gaadhka ee Federaalka oo u guurtay magaalada
                Muqdishu. Waxana halkaasi la geeyey ciidammo nabad-ilaalineed oo ka
                socda Ururka Midowga Afrika.</p>
            <p>2008 NATO oo oggolaatay in la geeyo ciidammo ka tirsan ciidammadeeda
                badda biyaha Soomaaliya, si ay uga ilaaliyaan budhcad-badeedda.</p>
            <p>Soomaaliya waxay ka mid tahay kuwa sumcaddoodu ugu lidato adduunka.
                Marka la xusayo, inta badan waxay u taagan tahay oo loogu halqabsadaa
                “qaran guuldarraysatay”.1 Maraykanka iyo dalalka kaleba waxay ku
                tilmaamaan inay hoy u tahay al-Qaacida. Hey’adaha gargaarka (oo ay ka
                mid tahay hey’adda qaabilsan qaxootiga ee UNHCR, sida uu ku dhawaaqay
                madaxa hey’addaasi, Antonio Gutters, bishii July 2011), waxay sheegeen
                in Soomaaliya ay ka taagan tahay “dhibaatadii ugu xumayd ee
                banii’aadminnimo ee adduunku”.2<br />
                Kuwa kale, waxay ku tiriyaan dalalka adduunka ‘ugu kharriban ee ugu
                musuqmaasuq badan”.3 Ceebaha Soomaaliya waxa ka mid ah xataa (sida lagu
                soo qoray jariidadda Economist, sannadkii 2004), inay caan ku tahay
                baasaaboorrada ‘been-abuurka ah” kuwa ugu horreeya adduunka.4<br />
                Warbixinnada warbaahinta caalamiga ahi marka laga hadlayo Soomaaliya,
                waxay ku tilmaamaan dal ” budhcad- badeeddu ay buxisay badixiisa”5 ,
                (waxa tusaale loo soo qaadan karaa maqaalad uu qoraaga Peter Hughes ku
                soo saaray jariidadda Daily Telgragh, bishii May 13 ee 2011.<br />
                magaalo-madaxda Muqdishana waxa loo yaqaannaa “meesha ugu khatarsan
                adduunka”6. Ereyga “muqdishu” waxa uu erey-bixinta dadka qaar ula mid
                mid yahay macne ahaan meel kharriban oo run ahaantii u taagan xaalad
                dhibaato. Waxa jirtey xataa in riwaayad Ingiriis ah oo la sameeyey
                sannaddii 2011 in loogu magac-daray Mogadishu. Riwaayaddaasi kama
                hadlayn Soomaaliya, waxayse ku saabsanayd dugsi sare oo dhibaato ay ka
                taagan tahay oo ku yaal magaalo weyn oo ka mid ah Ingiriiska. Markii
                muddaharaadyado rabshada wattaa ay ka dhaceen degaanno ka tirsan dalkan
                Ingiriiska<br />
                bishii August ee 2011, weriye ka tirsan BBC-da oo ka soo warramayey
                rabshadahaasi gaar ahaan xaafadda Tottenham ee London waxa uu ku
                tlmaamay inay xaafaddu u ekaatay amma la mid noqotay Muqdishu.<br />
                Mar aan su’aalo ka weydiiyey koox ka tirsan caruurta dalkan Ingiriiska
                waxa ay ka yaqaannaan Soomaaliya, wiil dhalinyaro ah oo ka mid ah
                kooxdaasi ayaa si fiican u jilay qori boobe ah oo rasaasi si darandoorri
                ah uga dhacayso. Wuxu sheegay in ciyaalka saxiibbadiisa ah ee ay
                iskuulka ku wada jiraan ay ka cabsadaan waxa uu ugu yeedhay “Malis” amma
                “Maaliga”, sbabtuna inay tahay in jinsigaasi ay yihiin dad ama kooxo
                budhcad ah oo dembiilayaal ah. “Noloshaadu waxay ku jirtaa halis oo waa
                ku deysey haddii aad wax ku darsato dadkaasi “Maliga” ah, ayuu yidhi
                wiilkaasi. Wiil kale oo sagaal jir ah waxa uu isna ku sheegay Soomaaliya
                inay tahay meel “dadku ay sabool yinhiin laakiin ay haystaan qoryo fara
                badan’. Gabadh yar ayaa iyana igu tidhi Soomaaliya waa meel ay ka
                buuxaan budhcad-badeed, mid kalena waxay tidhi waa meel caruurta laga
                dhigto askar dagaallanta.<br />
                Soomaaliya waxay buuxiay dhammaan shuruudihii dal Afrikaan ah oo
                dhibaatooyin hadheeyeen. Waxa ka jira dagaallo, waxa ka jirta macaluul.
                Waxa laga helaa muqaallada iyo sawirrada ugu habboon ee soo jiita
                warbaahinta: hub aad loo isticmaalo, dhallinyaro mooryaan ah oo adegsada
                hub,oo mukhaadaraad ku waashay, oo xayraansan oo ku wareegaya baabuur
                LandCruiser ah oo dusha laga jaray, dumar lafo ah oo xammbaarsan caruur
                tag daran oo macaluulaysa, iyo diqsi fara badan oo ku xoonsan
                wejiyadooda. Muqaalladan iyo sawirrada noocan ahi waxay si weyn u soo
                ifbaxeen oo Soomaaliya telifishannada caalamka soo gashay mar kale
                bishii July ee 2011 ka dib markii Qaramada Midoobay ay ku dhawaaqday
                xaaladmacaluul ah oo ka taagan gobollada qaar ee dalkaasi.</p>
            <p>1 Qof dumar ah iyo ilmo yar oo ka mid ah dad soo baracay ee ku jira
                xeryaha magaalada Muqdishu ee dadkii macaluushu saamaysay, August 2011
                (Mohamed Moalimuu)<br />
                Muuqaalladan iyo magacyada halhayska looga dhigay, waxay ka
                indha-saabeen adduunka,in la arko dhinayada kale ee Soomaaliya. In ka
                badan labaatan sano oo dalkaasi ay ka taagnaayeen khilaafyo iyo
                dhibaatooyin, waxay ku kalliftay in Soomaalidu dhinaca kale ay kasbadaan
                waayo-aragnnimo, lana yimaaddaan habab cusub oo siyaasadeed iyo kuwa
                dhaqaale. Waxay si cuntanto oo dhakhso ah u dabbaqeen adeegsiga
                tiknoolojiyada casriga ah, iyaga oo ku dabbaqaya hab-dhaqankii farsamo
                ee xattaa ka horreeyey isticmaarka. Waxayna taasi u suurtogelisey inay
                sameeyaan adeegyada xawaaladaha lacagta ee ugu horumarsan, uguna
                wax-ku-oolsan qaaraddaasi, iyo weliba adeegyada isgaadhsiinta
                telifoonnada moobiilka ah ee casriga ah, isla markaasina ugu jaban
                Bariga Afrika.<br />
                Buuggani waxa uu soo bandhigayaa doodo ah in wax badan oo kale laga
                kasban karo waayo-aragnnimada Soomaalida iyo sida ay u macaamilaan ee ay
                wax u qabsadaan; iyo in dalkaasi leeyahay dhinacyo badan oo kale oo
                cuntama, oo aan ahayn uun iska-horimaadyo dagaal, gaajo, budhcad-badeed,
                iyo islaamnnimo xagjir ah. Waxa kale oo qoraalkani uu ka baaraandegayaa,
                soona bandigaya sida ay ku timid in in ka badan labaatan sano Soomaaliya
                aanay yeelan dawlad dhexe oo wax-ku-ool ah.<br />
                Waxa kale oo buuggani uu eegayaa kaalinta ay ku yeesheen arrimaha
                Soomaaliya quwadaha waaweyn ee debaddu iyo hey’adaha caalamihga ahi.
                Waxanu isweydiinayaa bal in kaalintaasi iyo sida ay u waajaheen
                Soomaaliya, gaar ahaanna dawladda Maraykanka iyo dalalka ay isku bahda
                yihiin, inay waxtar u noqotay dalkaasi, iyo inay qayb ka qaadatay
                burburkii koritaanka qarankaasi, sida ay ku doodaan ee ay qabaan khubaro
                fara badani.<br />
                In kasta oo Soomaaliya ay jiraan waxyaabo badan oo shaqeeyaa, haba u
                shaqeeyaan inta badan siyaabo aan caadi ahayne, haddana waa in aan la
                yaraysan baaxadda dhibaatooyinka yaalla. Laga soo bilaabo burburkii
                dawladdii dhexe ee 1991 iyo sannadihii colaadeed ee xigey, Soomaaliya
                waxay ahayd dal aan sidiisa u taagnayn ka-qaran siyaasadeed oo wadajira.
                Dalku waxa uu u kala jajabay qaybo ka kooban gobollo iskood isku maamula
                oo xuduudahoogu mar walba isbedelaan. Qaar ka mid ah gobolladaasi waa
                kuwo xassillon marka la barbar dhigo kuwa kale, gaar ahaanna
                Jamhuuriyadda la magac-baxday Somaliland, hasse ahaatee aan weli
                haysanin aqoonsi caalami ah. Laakiin Somaliland waxa ka jira nidaam
                dawladnnimo oo ku dhisan hab dimoqoraddi ah, marka loo eego qaybaha
                kale. Waxa kale oo ka jira dhaqaale kobcaya, iyo habab kale oo ijtimaaci
                ah oo si buuxa u shaqaynaya.<br />
                Arrinta Somaliland waa mid muran weyni ka taagan yahay, in kasta oo ay
                dhinac kastaba u shaqayso una jirto si madaxbannaan oo iskeed u taagan.
                Haddana marka la eego mawqifka rasmiga ah ee dawladda ku- meel-gaadhka
                ah ee Soomaaliya iyo caalamkuba waxay u arkaan Somaliland inay tahay
                qayb ka tirsan guud ahaan Soomaaliya. Mararka loo baahdo in la kala
                xuso, waxan ku kala tilmaami doonaa labadaasi dal ‘Soomaaliya’ iyo
                ‘Somaliland’. Mararka qaarna, gaar ahaan marka aan ka hadlayo wixii ka
                horreeyey 1991-kii, ereyada ‘Soomaaliya’ iyo ‘Somali’ waxan u adeegsan
                doonaa magacyo koobaya labadaasi.<br />
                Ilaa sannadkii 2011, dad badan oo ka kala ah Soomaali, shaqaalaha
                ajanebiga ee hey’adaha gargaarka, diblomaasiyiin, aqoonyahanno, iyo kuwa
                kaleba, marka ay xusayaan dalkaasi waxay fikri ahaan uga hadlaan oo ay u
                kala saaraan saddex qaybood oo kala gooni ah, kalana ah ‘Koonfur-dhexe’,
                Puntland iyo Somaliland, xattaa haddii ay weli u aqoonsan yihiin rasmi
                ahaan dal qudha.<br />
                Gobollada kale ee Soomaaliya,intooda badani uma habaysna qaab sugan oo
                iskood u taagan, kumana shaqeeyaan nidaam sugan oo caalamka kale si
                sahal ah u fahmi karo. Inta badan waxa ka jira xaalado degganaansho
                la’aan ah oo aan la sadaalin karin, waxana mar walba isbedela awodaha
                maamulka. In badani<br />
                waxay u aragtaa in xaaladaha noocani ahi ay khatar ku yihiin Soomaalida
                lafteeda, dalalka deriska la ah iyo caalamka intaba.<br />
                Soomaaliya waxa mar kasta loo yaqaannaa ’qaran fashilmay’, taasi oo
                macnaheedu yahay in aanay dalkaasi ka jirin wax nidaamsan oo si
                hagaagsan u shaqeeya, isla markaasina aanay ka jirin nabadgelyo amma
                horumar midna. Marka la qiimaynayo xaaladahani loogu magac-daray
                Soomaaliya, waa in lagu xisaabtamaa oo la xusaa duruufihii hore ee ka
                jiri jirey dalkaasi intii ka horraysey burburkii dawlad dhexe oo
                shaqaysa. Waxa weligeedba si joogto ah u jirey xoogag gooni ah oo ka
                durugsan awodda dhexe, dalkuna waxa uu mar walba ku jirey xaalad uu
                qarka u saaran yahay in uu kala burburo, xattaa intii ay ka talinaysey
                xukuumaddii qalafsanayd ee kelidii-taliyihii Siad Barre, intii u
                dhaxaysey 1969 ilaa 1991.<br />
                Dedaalkii Siad Barre ee uu isku deyayey inuu abuuro awod dawladeed oo
                meel dhexe oo qudha laga wada maamulo oo kelideed-talis ah, iyo awod
                shakhsiyadeed oo isaga u gaar ah, arrimahani waxay aakhirkii sababeen
                dhicitaankiisii; dagaal keenay burbur oo lala galo Itoobiya sanadihii
                1970-neeyadii.<br />
                Takooriddii la takooray qabaa’ilka qaar ee xoogga badnaa iyo qaybihii
                kale ee danaynayey awodda maamulkuna waxay keeneen in ku dhegenaanshihii
                awodda xukunka ee Siad Barre ay bilawdo inay kala furfuranto xattaa
                sanado badan ka hor intii aan laga tuurin xukunka bishii January ee
                1991.<br />
                Sababahaasi awgood, waxay noqonaysaa arrin khaldan in lagu doodo in
                Soomaaliya ay weligeedba hore u ahaan jirtey dal xassilloon, iyo qaran
                si buuxda u shaqaynaya oo leh hab dimoqoraadi ah amma nidaam
                kaleba.<br />
                Waxa loo baahan yahay in loo helo Soomaaliya qaab cusub oo dawladnnimo
                oo ay dabbiqi karto, kaasi oo suurtogal ay tahay in uu iskugu jirey
                qaababka casriga ah iyo kuwii dhaqankooda ee ismaamulka, qaabkaasi oo
                tixgelinaya isla markaasina ogolaanaya in gobollada kala geddisani ay
                yeeshaan maamul- hoosaadyo madaxbannaan ilaa heer.<br />
                Taariikhda jahawareerka leh ee beryahan danbe soo martay dalkaasi iyo
                nidaam-darrada xun ee ka taagnayd, waxay keeneen in siyaasadaha caalamku
                ay fikrado xun ka qaataan dalkaasi oo si khaldan u fahman, kuwaasi oo
                saamayn weyn ku yeeshay, wax weynna u dhimay Soomaaliya, Geeska Afrika,
                iyo inta ka shishaysaba. Fikradahaasi khaldani waxay sii xoogeysteen
                gaar ahaan sanaddii 2006 markii ay soo ifbaxeen isbahaysigii maxkamadaha
                ee loo yaqaanney Isbahaysiga Maxkamadaha Shareecada Islaamka(UIC), ee ay
                qabsadeen degaanno badan oo ka tirsan dalkaasi, ilaa iyo intii ciidamada
                Itoobiya oo Maraykanku uu taageerayey, ee caawinayey dawladdii taagta
                darnayd ee ku-meel-gaadhka ahayd ay galeen dalkaasi ee ay ka saareen
                maamulkii Isbahaysiga Maxkamadaha Islaamiga ah.<br />
                Dawladda Maraykanka iyo dalalka kale ee ay bahwadaagta yihiin si khalad
                ah ayay u fasirteen dhacdooyinkani. Waxay si khaldan isku mid ka soo
                qaadeen dhaqdhaqaaq siyaasadeed oo islaami ah oo gudaha ka dhashay iyo
                isbahaysiga guud ee caalamiga ah ee al-Qaacida. Taasina waxay keentay in
                magacii dalkaasi ay si dadban ugu meelmarto oo ay u faafto in uu noqday
                hoy cusub oo ka soo ololaystaan dagaalyhaniinta jihaad-doonka ah ee
                adduunka iska soo urursanayaa.<br />
                Marka la eego qaabkii hore ee Isbahaysigii Maxkamadaha Islaamiga ahi
                (UIC) ay ku samaysmeen, umay taagnayn urur cusub oo wada dagaal Islaami
                ah.<br />
                Maxkamadihii Shareecadu waxay sannado dhawr ah ka hirgeliyeen
                degaannadii ay ka abuurmeen ee Soomaaliya, ku-dhaqanka nidaam
                deganaansho iyo caddaalad, ka dib markii maamulkii dawliga ahaa uu
                burburay. Waxay soo rogeen hirgelinta xukun-ciqaabeedyo aad u qallafsan
                oo ay ka mid yihiin addimada oo la jaro amma lugaha iyo gacmaha oo qofka
                laga gooyo, laakiin waxa kale oo ay hirgeliyeen nabdgelyo ay helaan
                dadweynaha intooda badani. Waxa suurto gashay markii ugu horraysay, ilaa
                dagaalladii sokeeye, in dadku ay mari karaan jidadka magaalada Muqdishu
                iyaga oo aan wax cabsi ah qabin.<br />
                Hasse ahaatee waxa timid oo rumowdey markan cabsidii ugu weyneyd ee ay
                qabeen Maraykanka iyo bahdiisii. Ka sib markii la jebiyey isbahaysigii
                maxkamadaha islaamiga ah sannadkii 2007-dii, qaybo ka tirsanaa
                dhaqdhaqaaqaasi ayaa dib isku soo abaabulay oo noqday miliishiyooyinka
                al-Shabaab ee dagaal-wadayaasha Islaamiga ah, kuwaasi oo isla markaasina
                khatar ku ah adduunka kale ee debadda. Dagaalyahaniin ajenebi ah ayaa
                debadda kaga soo biiray islaamiyiintii Soomaalida ee gudaha, waxayna
                al-Shabaab bishii February ee 2010 markii ugu horraysay ay si cad u
                caddaysatay ku-xidhnaanshaha al-Qaacida.<br />
                Sababta oo ah in loo arkay inay hoy u noqotay al- Qaacida iyo ururrada
                kale ee ku xidhan, ayaa waxa ay keentay in la soo geliyo Soomaaliya
                tilmaamaha iyo mawqifyada adag ee ay reer Galbeedku ka qaaten xaaladihii
                ka abuurmay 9/11. Waxa lagu tilmaamay inay noqotay ’Ciraaqdii Afrika’,
                iyo ’Afqaanistaantii Afrika’. Iyo weliba in sida Ciraaq iyo Afqaanistaan
                oo kale, in Soomaaliyana ay noqotay meel aad loo daneeyo marka la
                qiimaynayo ee indhaha lagu hayo hadba sida siyaasadaha debadda ee
                Maraykanku hoggaaminayaa ay u guulaystaan amma u guuldarraystaan.<br />
                Kenya ayaa iyana si xad-dhaaf ah u isticmaashay oo uga faa’iideysatay
                halhayska “La-dagaallanka Argagixisada” bishii October ee 2011,
                waqtigaasi oo markii ugu horraysey taariikhdeeda ilaa gobannimadeedii ay
                weerar milatery ku qaaddo dal kale oo debadeed. Ciidamada Kenya waxay
                galeen koonfurta Soomaaliya, iyaga oo ujeeddadoodu ay tahay inay meesha
                ka saaraan al-Shabaab oo joogitaankooda agagaarka xadka Kenya iyo
                xeryaha qaxootigu uu khatar weyn oo nabadgelyo ku noqday Kenya.
                Ciidamada Kenya waxa caawinayey diyaaradaha dagaalka ee Maraykanka ee
                loo yaqaanno nooca ‘drone-ka’ ee iyaga is-wada, kuwaasi oo ka soo kaca
                saldhigyo ku yaalla Ethiopia, kuna qaada weerarro door ah
                bartilmaameedyo la rumaysan yahay in al-Shabaab ay ku sugan
                yihiin.<br />
                Sida in badan oo caalamka ka tirsani ay u arkeen Soomaaliya, waxay
                muujinaysaa in lagu guuldarraystay in la fahmo in aanu dalkaasi ahayn
                mid lagaga talogeli karo in uu si moogaansho ah uun isku dhiibayo oo uu
                ogolaanayo faragelin arrimihiisa gaarka ah lagula kaco iyo in kolba wax
                lagu tijaabiyo oo lagu eego.<br />
                Waa in aan loo arag Soomaaliya aalad Shax ah amma “Chess” oo aan waxba
                kala ogeyn marka laga hadlayo “Dagaalka Argagixisada”. Soomaalidu waa
                dad leh ab iyo taariikh, baraarug weyn iyo ujeeddo adag.<br />
                Qaar ka mid ah Somalidu waxay yaqaannaan sida looga faa’iideysto
                xaaladda dalku ku sugan yahy ee lagu magacaabay ‘qaran fashilmay’, iyo
                in dalkaasi uu noqday meel argagixisadu ka abuuranto oo hoy u ah.
                Siyaasiyiinta iyo qabqablayaasha dagaalka waxay caadaysteen in si
                xeeladi ku jirto ay ugu eedeeyaan kuwa ay iska soo horjeedaan inay
                yihiin Islaamyiin xagjir ah, si ay u kasbadaan oo ay u helaan taageero
                debadeed oo dhaqaale iyo mid milateri.<br />
                Soomaaliya waxay weligeedba ahayd meel fool adag oo dhibaato ku ah
                ajanebiga debaddu inay fahmaan oo ay wax ka qabtaan. Sumcadda iyo
                sawirka ugu weyn ee caalamku ka haysto dalkaasi waxa si cad u muujiyey
                filimkii Hollywood ee Black Hawk Down. Filimkaasi waxa uu ka
                sheekaynayaa sidii bishii Oktoobar ee 1993 ay miliishiyooyinkii
                taageersanaa qabqablihii dagaalka ee Mohamed Farah Aideed ay u dileen
                siddeed iyo toban askari oo ka tirsanaa ciidammadii Maraykanka ee joogey
                Muqdishu, ka dib markii la soo ridey laba diyaar oo Helikobtarro ah,
                nooca loo yaqaan Black Hawk oo Maraykanku lahaa. Shilkani waxa uu ku
                yeeshay Maraykanka saamayn weyn oo riiq argagax ah ku reebtay, ka dib
                markii dadweynaha Maraykanku ay telifishannada ka daawadeen
                meydadkii<br />
                askarta Maraykanka oo qaawan oo jidadka magaalada ay jiid-jiidayaan
                dadweyne ku orinaya oo Somaaliyeed.</p>
            <p>Hawlgal markii hore ku bilaabmay gargaar bani’aadminnimo oo
                ujeedadiisu ahayd in lagu quudiyo dad Afrikaan ah oo macaluuli haysey,
                ayaa isku rogey dhibaato weji-gabax ku riddey dawladda Maraykanka. Muddo
                bilo ah gudahood ka dib markii shilkaasi dhacay, ciidammadii Maraykanku
                waxay ka baxeen Soomaaliya, waxana bedeley halkoodii hawlgal ah
                ciidammado ka socda Qaramad Midoobey, kaasi oo aan sidoo kale isaga
                laftiisu guulaysan, isla markaasina si dhakhso ah isna uga baxay
                dalkaasi. Taasina waxay dalkaasi geyeysiisey in sannadaao badan uu
                caalamku ka indha saabto oo uu daayaco. Waxayna noqotay in Soomaaliya
                inteeda badan faraha laga qaado, iyagana la isku daayo oo adduunku
                dhabarka u sii jeediyo, taasi oo aakhirkii keentay in kalluumaysatadii
                ay isku rogaan budhcad-badeed, Islaamiyiintii qunyar-socodka ahaana inay
                noqdaan xagjir ku xidhan al-Qaacida.</p>
            <p>Ra’yulcaamka guud ee reer Galbeedku ka qaatay shilkii ’Black Hawk
                Down’ waxay ku noqotay mid fajac iyo xanuun leh: Sideebaa ummad sabool
                ah oo reer- guuraa ahi ay u awodeen inay ku khasbaan dawladdii ugu quwad
                weyneyd adduunku inay faraha ka qaaddo hawlgal markii hore ujeeddadiisu
                ahayd faragelin ban’aadminnimo? Laakiin haddana tani ma ahayn markii ugu
                horraysay ee Soomaaliya ay ka hortimaaddo ee ay isku taagto xoogagga
                waaweyn ee adduunku.</p>
            <p>In kasta oo aan sidaa loo aqoon, amma aanay u magac dheerayn sida
                taariikhda ’Looltankii Weynaa’ ee Afghanistan oo kale, halkaasi oo muddo
                gaadhaysa ilaa 100 sanadood ay imbaraadooriyadihii Ruuska iyo Ingiriisku
                ay isku deyayeen laakiin ku guulaysan waayeen inay xoog ku muquuniyaan
                dalkaasi, haddana taariikhda casriga ah ee Soomaaliya waa mid ay ku
                ladhan tahay dadkeeda oo isla qabweyn, iskana caabbiya kana xeel badiya
                xoogagga ugu waaweyn ee hadba soo waajaha. Laga soo bilaabo xilliyadii
                ugu horreeyey ee reer Yurub ay gaadheen qaaradda Afrika, Soomaalidu
                waxay soo jiiteen qorayaasha iyo mufakiriinta oo aad u daneeyey.</p>
            <p>Marka la eego waxyaabihii uu ka qoray sahamiyihii Ingiriiska ahaa ee
                Richard Burton, ( buuggiisii ‘Lugtii/Socdaalkii ugu Horreeyey ee Bariga
                Afrika’ ee ugu horraantii la aabacay sanaddii 1856), wuxu ku tilmaamay
                Soomaalida ’jinsi kulul oo ka kooban jamaahiir kacsan’7. Aqoonyahanka
                culuunta bulshada ee la yidhaa Professor loan Lewis, laguna tilmaami in
                uu yahay caalimka ugu weyn ee dersey waxna ka qoray Soomaalida, wuxu
                isna ku qoray (buuggiisii ‘ Fahmidda Soomaaliya iyo Somaliland’ ee
                2008), in Soomaalidu ’ay si qaawan oo cad u quudhsadaan dadyowga
                kale’.8</p>
            <p>Xaalad hore oo u dhiganta shilkii ’ Black Hawk Down’ waxay tahay
                taariikhda loo yaqaan ’the Mad Mullah’ amma ’Wadaadkii Waallaa’,
                naanaystan oo Ingiriisku ugu yeedhi jirey Sayyed Mohamed Abdulle Hassan
                oo ay col ahaayen, waxanu Sayyed Mohamed Abdulle Hassan ahaa
                hoggaamiye-dagaal oo gabayaa ah. Waxanu dagaal kula jirey ciidamadii
                isticmaarka labaatankii sano ee ugu horreeyey qarnigii labaatanaad. Waxa
                uu hoggaaminayey dagaal uu ku macneeyey Jihaad amma dagaal diini ag oo
                lagu qaadayo gaalada. Sida Soomaalida maanta oo kale, ujeeddada
                dagaalkiisu waxay ahayd in uu golbolka ka xoreeyo oo ka ilaaliyo reer
                Yurub, Itoobiya iyo Kiristaanku inay ku yeeshaan saamayn. Wuxu awodey in
                uu dhawr sano iska caabiyo xoogaggaasi, laakiin aakhirkii dhulalkii
                Soomaalidu u badnayd ee ay degeysey waxa kala qaybsaday oo xukunkoodii
                la wareegay amma qabsaday dawladdihii Itoobiya, Ingiriiska, Talyaaniga
                iyo Faransiiska.</p>
            <p>James Rennell Rodd oo ahaa hoggaamiyihii maamulkii Ingiriiska ee
                qaabilsanaa Soomaaliya, waxay noqon lahayd in uu sidoo kalena wax ka
                qoro xaaladaha maanta ee Soomaaliya haddii uu soo gaadhi lahaa, (marka
                loo eego waxyaabihii hore ee uu ka qoray dagaalladii waqtigaasi. Waxana
                ka mid ahaa qoraalladiisaasi ‘Xusuus-Qoraalladii Diblomaasiyadda iyo
                Arrimaha Ijtimaacia ah ee 1894 – 1901, iyo 1923’), waxanu ku qoray mar
                uu ka faalloonayey xaaladihii dagaal ee waqtiaas ’nafo badan oo qaali ah
                ayaa lumay, waxana khasaaray kharash malaayiin ah oo ku baxay hawlgallo
                aan la mahadin oo lagu qaaday cadow aan muuqan oo aan la malayn karayn,
                oo na baday dhibaatooyin baaxad leh, in ka badan muddo labaatan sano
                ah’.9</p>
            <p>Wadaadkaasi lagu naanaystan jirey ’Mad Mullah’ amma ’Wadaadkii
                Waallaa’ waxa uu dagaalkiisa u adeegsan jirey af iyo addinba. Gabaygiisa
                iyo masafooyinkiisa, waxa uu u isticmaali jirey kicinta iyo
                qiiro-gelinta taageerayaashiisa, ilaa maantadanna isaga iyo
                fikradihiisii waxay leeyihiin saamayn iyo hiigsi. Soomaaliduna waxay si
                xushmad iyo xiiso leh u soo xigataa gabayadiisii. Ma aha inay ku
                xusayaan dagalladii lala galay Ingiriiska, laakiin waxay ku dabbaqaan oo
                ay barbar dhigaan xaaladaha taagan haatan iyo xidhiidhka dalkaasi manta
                la leeyahy Maraykanka iyo xulafadiisa.</p>
            <p>Soomaalidu waa dad weli sii haysta dhaqan-afeedkii, iyadoo gabayaa
                iyo maansooyinku ay si weyn uga muuqdaa nolol-maalmoodkooda; in badanina
                waxay u adeegsadaan gabayada iyo hal-haysyada maahmaahyada, halqabsi iyo
                hal-tusaale ay u daliishadaan doodaha iyo xallinta dhibaatooyin
                badan.<br />
                Inta badan intii hore la iskugu deyey faragelin debadeed taariikhda
                Soomaaliya, waxay badankoodu ku danbeeyeen wax dib ugu noqda qaramadii
                shisheeyaha oo lagu khasaar, waxyeello kalen ka timaaddo. Faham la’aanta
                weyn ee xaaladaha dalkaasi waxa macnaheedu uu yahay oo ay keenaysaa in
                xattaa marka adduunku debadd uu daacadda ka yahay ee uu doonyo in uu si
                dhab ah wax uga qabto dhibaatooyinka banii’aadminnimada, sidii dhacay
                sannadkii 1990-dii oo kale markii dagaalkiisa sokeeye iyo abaarihii
                dabiiciga aha ee dhaliyeen macaluusha, in haddana gurmadkaasi uu ku
                danbeeyey in uu qayb ka qaato burbur kale oo dheeraad ah iyo kala
                qaybsanaan ku sii dhacda dalkaasi, iyo iska horimaadyo hor leh, halkii
                loola jeedey in lagu horumariyo nabadaynta.<br />
                Inta badan dedaalladii debadeed ee ku saabsanaa in lagu dhiirrigeliyo
                Soomaalidu inay wax ka qabtaan oo ay xal u helaan dhibaatooyinkooda,
                waxay sidoo kale ku danbeeyeen in lagu fashilmo. Ilaa 2007-dii, waxa la
                qabtay in aan ka yarayn afar iyo toban shirweyne oo qaran oo
                dib-u-heshiisiineed, oo dhammaan Lola jeedey in lagu soo afjaro
                khilaafaadkii tirada badnnaa ee ka dhashay dhicitaankii Siyad Barre ka
                bacdi. Shirarkaasi faraha badnnaa ee kharasyada badanina ku baxeen waxa
                mar kasta maalgelinayey dalalka debadda iyo hey’adaha caalamiga ah,
                waxana mar kasta lagu qabanayey Soomaaliya debaddeeda. Mararka qaar
                waxay jiitamayeen sannado, kumana yeelan wax saamayn ah oo sidaas ah
                xaaladihii gudaha.</p>
            <p>Laga soo bilaabo sannadihii 1990-kii, hoggaamiyayaal badan oo
                Soomaali ah ayaa waqti badan ku lumiyey wadahadallo keliya oo ku saabsan
                sidiii Soomaaliya loogu soo dabbaali lahaa nidaamkii degganaanshaha,
                halkii ay ku dhaqaaqi lahaayeen ficil ahaan wax-qabad la taaban karo oo
                wax ugu filan horumarinta nolosha dadweynaha caadiga ah. Waxase haatan
                la-yaabis leh in weli quwadaha debaddu ay diyaar u yihiin inay sii
                wadaan bixinta kharshayada shirarkaasi. Xaqiiqada ah in Soomaalidu ay
                haddana awodi karaan inay weli ku sii qanciyaan dalalka iyo ururrada
                debaddu inay sii maalgeliyaan oo ay bixiyaan kharshaadka shirarkooda
                qaran ee dib-u-heshiinta, ayaa waxay tani tusaale u tahay sida qaar ka
                tirsan Soomaalidaasi ay ugu fiican yihiin inay ka faa’iidaystaan
                xaaladaha jira. Waxay helaan sannado badan oo ay kasbadaan khibrad iyo
                xeelado ay ku maalaan ajanebiga, gaar ahaan marka ay jiraan xaalado
                degdeg ah oo u baahan gurmad mucaawano amma taageero ku aaddan
                ka-shaqaynta nabadgelyada. Labaatan sano oo laga hadlayey wada hadallo
                nabadgelyo oo lagu qabto hudheello iyo goobo kale oo raaxo oo ka baxsan
                Soomaaliya, waxay keeneen oo qudha sii-kala-qaybsanaan kale oo weyn oo
                ku timaadda hoggaanka Soomaalida dhexdooda, iyo dadweynihii looga tegey
                inay ku sii jiraan khilaafaadkii iyo jahawareerkii taagnaa.</p>
            <p>Sababtuna waa dhab ahaantii hoggaamiyayaashooda iyo guud ahaan
                caalamka oo gabay inay dib u soo celiyaan degganaanshihii, sidaasi
                darteedna Soomaalidu waxay abuurteen hababkooda iyo qaababkii ay ku
                badbaadin lahaayeen jiritaankooda. Sida loo arko dalkaasi ee ah ’ qaran
                fashilmay’ ayaa ah mid gaaban oo si khatari ku jirto wax u xaddideysa.
                Ka sakow qaska taagan iyo maqnaanshaha xukuumad dhexe, waxa jira haddana
                dhinacyo badan oo kale oo mujtamacaasi leeyahay oo weli si
                wax-ku-oolnnimo ah u sii shaqaynaya, xattaa gobollada ay sida weyn u
                saameeyeen khilaafaadka iyo dagaalladu. Dhinacyadaasi, oo ay ka mid
                yihiin ganacsiga iyo isgaadhsiintu, waxay noqdeen kuwa badbaada oo sii
                kobca, gaar ahaanna xawaaladaha lacagayowga, telifoonnada moobiilka, iyo
                ganacsiga xoolaha nool.</p>
            <p>Daraasadda iyo ka-baaraandegga ku saabsan xaaladaha Soomaaliya,
                haddii laga fikiro uun maqnaansha dawlad dhexe oo keliya, waxa indhaha
                laga lalinayaa qiimayntii kale ee dhinacyada iyo qaababka ijtimaaciga
                ah, kuwa siyaasadda iyo dhaqaalaha ee gaarka u Soomaaliya, qaababkaasi
                oo laga yaabo inay noqdaan kuwa weliba dalalka kale ee ay saameeyeen
                dagaallada iyo burburkii dawladahoogii ay ka dayan karaan oo ka
                faa’iideysan karaan.</p>
            <p>In loo arko dalka oo dhan sida ay ku sugan tahay caasimadda Muqdishu
                oo kale oo laga dhigo muraayadda laga fiirinayo, waxay keenaysaa in
                sifooyin badan oo laga bixiyo Soomaaliya ay muujinayaan sawir ah in
                dalka oo dhammi uu yahay mid dagaal joogto ahi uu meel kasta ka jiro
                dhexdooda. Hasse ahaatee qaybo ballaadhan oo kale ayaa deggan oo nabad
                waafi ahi ay ka jirtaa, kuwaasi oo leh maamulkooda, nidaam-
                sharciyoodkooda iyo dhaqaalahooda. Xaaladaha Jamhuuriyadda la magac-
                baxday Somaliland ayaa ah kuwa si fiican u hirgalay oo hagaagey,
                halkaasi oo qaxooti badan oo hore uga yaacay dagaalladii ba’naa ee
                sokeeye ee dhammaakii 1980-kii ay dib ugu soo noqdeen hoygoodii. Qayb
                kale oo iyana deggan marka loo eego inta kale waa gobolka waqooyi bari
                ee Puntland ee deriska ah, kaasi oo samaystay ismaamulkiisa daakhiliga
                ah, in kasta oo uu in muddo ahu ahaa fadhiisin weyn
                budhcad-badeedda.</p>
            <p>Waa wax aan la filayn in iska horimaadyadii iyo dagaalladii ka holcay
                badhtamaha iyo Soomaaliyada koonfureed sannadkii 2007, inay ahaayeen
                natiijooyin ka dhashay faragelin caalami ah oo ujeeddadeedu ahayd in
                meesha laga saaro urur isagu awodey in uu keeno xassilooni iyo
                deganaasho ilaa heer ah, markii ugu horraysey gobolladaasi, laga soo
                bilaabo horraantii 1990-kii. Sababaha uu ugu guuleystey ururkii
                Maxkamadaha Islaamiga ahaa dedaalkiisii ahaa in uu soo celiyo kala-
                danbayntii iyo degganaanshihii, waxa loo aanayn karaa inta badan inay
                ugu wacnayd in uu marka horeba ka soo aasaasmay oo uu ka soo abuurmay
                min hoos ilaa kor. Sida ururka Xamaas ee Falastiniyiinta oo kale iyo
                Ikhwaanul-Muslimiinka Masar, Maxkamadihii Shareecadu waxay ku kasbadeen
                taageradii ay heleen, adeegyadii aasaasiga ahaa ee ay u qabteen
                dadweynihii la daayacay. Iyaga oo buuxinayey foogge bannaanaa,</p>
            <p>Maxkamadahaasi waxay bilaabeen inay qabtaan qaar ka mid ah adeegyadii
                iyo hawlihii aasaasiga a ahaa ee ugu muhiimsanaa ee uu qaban laha maamul
                dawli ahi, dal aan dawlad lahayd. Sida muuqata muhimadda kowaad ee
                mujtamacu ma ahayn wejiga islaamiga ah ee maamulkaasi, laakiin waxa ay
                ahayd xaqiiqada timid ee ah in muddo kooban oo lix bilood ah oo
                maxkamaduhu ay hayeen awodda xukunka, in nabadgelyadii ay ka soo raysay
                oo ay ka fiicnaatay sidii ay sanado oo hore ahaan jirtey. Tani waxay
                dhinacyo badan kala mid tahay xaaladdii ka jirtey dalka Afghanistan
                xilliyadii maamulkii Taliban, xilliyadaasi oo in kasta oo aanay jirin
                adeegyo dadweynaha loo qabatay, in haddana uu jirey nidaam iyo sharci
                ilaa heer ah, ka dib sannado badan oo qas iyo deganaansho la’aan ah.</p>
            <p>Dadweynuhu wax badan oo qiimo culus ugu fadhiya ayay u hureen sidii
                loo heli lahaa nabadgelyo, welina dedaalkaasi waxay ka sii wadaan qaybo
                badan oo ka tirsan Soomaaliya oo kooxaha Islaamiyiinta ee xagjirka ahi
                ay maamulaan, kuwaasi oo ka sii fog Isbahaysigii Maxkamadaha Islaamiga
                ah (UIC). Xukun shareeco oo aad u qallafsan, oo uu ka mid yahay qisaas
                amma dil toos ah, ayaa si furan dadweynaha hortiisa loogu fuliyaa
                qaybahaasi. Qaadka oo ah geed lagu mirqaamo oo caan ah, si weynna uga
                mid noqday dhaqanka Soomaalida, ayaa isna la mamnuucay. Dumarka ayaa
                lagu khasbay inay si buuxda isku dedaan oo ay xidhan dhar culus oo ah
                xijaab madow. Waxa kale oo dadweynaha laga mamnuucay inay daawadaan
                filimmada iyo ciyaaraha kubadda cagta ee lagu soo bandhigo goobaha
                dadweynaha, lagana fiirsado fiidiyayaasha.<br />
                Xattaa marka aanay jirin wax u muuqaa kara nidaamsanaan caadi ah amma
                xaalado deganaansho oo dadweyne, waxa si habboon u shaqeeya oo socda
                qaybo ka mid ah dhaqdhaqaaqa dhaqaale iyo nolosha ijtimaaciga ah.
                Soomaaliya waxay ka mid tahay dalalka Afrika ee xiisadaha iyo dagaalladu
                sida ba’an u aafeeyeen, laakiin haddana waxay ka mid ahayd dalalkii ugu
                horreeyey oo uu ka hirgalo adeegga telifoonnada moobiilku. Iyada oo ku
                burburtay dagaalladii sokeeye, waxay haddana ka mid noqotay dalalka
                Afrika ee si fudud ay uga hirgashay isgaadhsiintu, si sahal ahna uga
                gudubtay cahdigii telifoonnada xadhkaha ee dhulka mara oo ahaa qaar
                qaylo kulul, oo haddan aan la isku hallayn karayn.</p>
            <p>Isticmaalka adeegyada Internet-ka ayaa isna noqday hab kale oo casri
                ah oo si degdeg ah uga dhex hanaqaada jaalliyadaha Somaalida ee ku kala
                nool caalamka. Baahida loo qabo is-wargelin xogeed iyo macluumaad, wada
                ganacsi iyo inay wada xidhiidhaan oo wada macaamilaan, ayaa noqotay mid
                aan lahayn oo aan ku xidhnayn wax xuduudo ah oo kala xanniba.</p>
            <p>Soomaalidu waa dad jecel inay wada sheekaystaan, kana hadlaan gaar
                ahaan arrimaha siyaasadda. Qurbajoogta faraha badan ee ku kala baahsan
                min Maraykan ilaa Australia, min Khaliijka ilaa dalalka Scandinavia,
                waxay si firfircoon oo xiiso leh u isticmaalaan adeegyada casriga ah ee
                hawada sare ee Internet-ka. Qaababkani tiknoolojiyada casriga ah iyo
                adeegyada isgaadhsiinta ee intooda badan u gaarka ah Soomaalida waxay
                lama-huraan u noqdeen socodsiinta hababka baaxadda leh ee xidhiidhadooda
                ganacsiga caalamiga ah ee adduunka ay ku leeyihiin. Somaalidu waxay
                dhoofisaa oo ay iib geysaa xoolahooda nool, ilaa Kenya dhexdeeda, ilaa
                dhinaca kale ee Badda Cas ee dalalka Khaliijka. Qaadka waxa isna laga
                keenaa Itoobiya iyo Kenya, kumana eka meelaha loo dhoofiyaa Soomaaliya
                gudaheeda oo qudha, waxase la gaadhsiiyaa dalalka kale ee adduunku ee
                Soomaalidu ay ku nool yihiin.</p>
            <p>Marka si ahaan loo eego, waa wax fajac ah amma la- yaab leh, in
                Soomaaliya ay tahay mid aan ilaa heerkaas u shaqayn sidii ’qaran dawli’
                ah oo casri ah. Iyada oo ka duwan dalalka kale ee Afrika intooda badan,
                ma aha dal u kala qaybsan qawmiyado kala geddisan amma qabaa’il kala
                jinsiyado ah. Marka loo eego dalalka Afrika ee ka hooseeya Saxaaraha,
                waxa u gaar ah Soomaalida inteeda badan oo ay wadaagaan af qudha, cunsur
                amma asal mid ah, dhaqan ay is kaga mid yihiin iyo diin qudha. Waa wax
                aan la filayn in tusaalaha kale ee muhimka ah ee loo soo qaadan karo
                mujtamacyada isku midka ah ee wax walba wadaagaa Afrika, in uu yahay
                dalka Botswana, oo ka mid ah dalalka Afrika ee qarannimadoodu sida weyn
                u hanaqaadday.</p>
            <p>Hase ahaatee midnnimada Soomaaliya waxa ka hor imanaya oo lid ku ah
                qaab-beeleedka mujtamacyadaasi u samaysan yihiin, oo ah mid asal ahaan
                wax kala<br />
                qaybiya. Qaabkaasi beelaha iyo qabaailku waa mid aan xad lahayn oo marba
                marka ka danbaysa sii kala qaybsamaya, carqalad weynna ku ah dedaallada
                ku saabsan in la sameeyo dawlad dhexe. Waqtigii buuggan la qorayey,
                dawladda ku-meel-gaadhka ahi waxay ku shaqaynaysey oo ay ku dhisnayd
                qaab ah in dalka ay ka jiraan afar qabiil amma beelood oo waaweyni, in
                kasta oo ay jiraan dad badan oo khilaafsan aragtidani. Beeluhu waxay
                haddana u sii kala qaybsamaan qolooyin amma jilibbo iyo jufooyin,
                kuwaasi oo haddana hoos u soo daadega, ilaa ay mararka qaar gaadho heer
                qoysas kooban oo baho ah, oo gooni isku taaga, lana baxa magac ardaa
                amma juffo. (Sida uu soo xigtey Scott Peterson qoraalladiisii 2002),
                waxa jirta maahmaah Soomaaliyeed oo caan ah oo si fiican u tilmaamaysa
                kala qaybsanaanta dabiiciga ah ee mujtamaca:</p>
            <p>Aniga iyo tolkay, iyo adduunka kale oo is-haya; Aniga iyo ehelkay,
                iyo tolkii kale oo is-haya; Aniga iyo walaalkay, iyo ehelkii kale oo
                is-haya; Aniga iyo walaalkay oo is-haynna.10</p>
            <p>Nidaamka qolooyinka amma beeluhu waa mid aad u murugsan oo xattaa
                Soomaalidu ay ku jahawareerto, qaar ka mid ah Soomaalidaasina ay kuba
                gacansaydhaan kaalinta qaab-beeleedka la siiyo iyo inay wax ahmiyad ahba
                leedahay. Mana jecla xattaa inay sheegaan qolada amma beesha ay ka soo
                jeedaan. Waxa cad in qaab- beeleedku uu ka xoog weyn nidaam kasta oo
                kale oo siyaasadeed oo la soo rogo, guud ahaanna uu isla markiiba dhaqan
                rogayo wejigaasi siyaasadeed, qaab- beeleedkaasi oo ah mid ka xoog weyn,
                kana jiritaan fog qaab kasta oo dawladeed. Hasse ahaate qaab- beeleedku
                ma aha wax mar walba halkiisa taagan oo aan isbedeleen. Waa isbahaysi
                firfircoon oo taddawur samaynaya, amma hore u socda, oo si joogto ah ula
                qabsada xaaladaha iyo duruufaha, mar walbana isla qaabaynaya oo la
                qabsanaya xaaladaha siyaasadeed ee dalka.</p>
            <p>Qolannimada iyo isbahaysigu beeluhu waxay sii xoogeystaan oo ay
                yeeshaan ahmiyad weyn xilliyada dagaallada iyo colaadaha. Soomaali badan
                oo reer- magaal ah ayaa sheegay in aanay aqoon qolada amma beelaha ay ka
                soo kala jeedeen saaxiibadood iyo jaararkoodu, ka hor dagaalladii
                sokeeye. Mar kasta oo kooxaha dagaalka ee beelaha kala geddisan ku
                dhisani ay abuurmaanba, waxay noqonaysaa in Soomaalidana ay ku kallifto,
                oo aanay helin wax kale oo aan ahayn in cid walba ay la safato
                beeshooda, oo ay kala raacaan kooxahaasi, waqtiyada dagaalladu ay
                qarxaan. Soo- ifbixitaankii ururrada islaamiyiinu, waxa uu waxooga hoos
                u dhigay ahmiyaddii beelaha, laakiin waa ka fog tahay wax la hubo inay
                si buuxda oo joogto ah u tirtir karaan ku- abtirsiga beelaha.</p>
            <p>Siyaad Barre laftiisu waxa uu aaminsanaa in sida qudha ee uu wax ku
                xukumi karaa inay tahay in la aaso oo meesha laga saaro qabyaaladda amma
                siyaasadda beelaha ku dhisan. Ka dib markii uu xukunka si xoog ah ku
                qabsaday sannaddii 1969-kii, waxa uu isku deyey in laga gudbo
                qabyaaladda isaga oo soo rogey qaab hantiwadaag ah. Waxa kale oo uu
                hirgeliyey af- Soomaaliga oo la qoro sannadihii 1970- yadii, waxanu
                qaaday loole xoog leh oo heer qaran ah oo dadweynaha lagu barayo wax-
                qorista iyo wax- akhrinta. Kuwanina waxay ahaayeen dedaal uu ku doonayey
                in uu abuuro dareen waddaninnimo oo qarannimo.</p>
            <p>Laakiin nidaamkii diktaatooriga amma keli- taliska ahaa ee Siyaad
                Barre waxa uu ahaa qaab si fudud oo la arki karo awodda xukunka u siiya
                beeshiisii<br />
                Daaroodka ee uu ka soo jeedey. Aakhirkiina siyaasaddaasi beelaysantahay
                ayaa sabab u noqotay dhicitaankiisii. Waxay ahayd colaaddii iyo
                nacaybkii weynaa ee loo qaaday beelaha Daaroodka, ee ay u qaadeen
                beelihii kale ee isku arkayey inay yihiin dadkii xaqa u lahaa degaannada
                Muqdishu, colaaddaasi ayaa dhalisay kacdoonkii aakhirkii jebiyey Siyaad
                Barre iyo ka-bixitaankiisii magaalo- madaxda, bishii January ee
                1991.</p>
            <p>Xaqiiqo kale oo daliil u ah degganaansho la’aanta asal ahaan ka
                jirtey Soomaaliya xilliyadii diktraatooriyaddii Siyaad Barre, waxa weeye
                in shan bilood oo keliya ka bacdi ay qaybihii Waqooyiga ee dallkaasi ay
                goosteen, iskoodna ugu dhawaaqeen jamhuuriyadda madax baannaan ee
                Somaliland. Xuduudaheeguna waxay ilaa xad ku sarjarnaayeen kuwii
                maxmiyaddii hore ee Ingiriiska, ee iyana loo yaqaanney ‘Somaliland’,
                maxmiyadaasi oo gooni ka ahayd Koonfurta oo Talyaanigu guumaysan jirey,
                loona yaqaanney ‘Soomaaliya’, qaab gooni ah oo aad uga duwan maxmiyaddii
                Ingiriiskana loo maamuli jirey.</p>
            <p>Arrin kale oo ka hor imanaysa degganaanshaha Soomaaliya inay noqoto
                qaran dawli ah oo taabbogal ah, waxa weeye iyana xaqiiqada ah in
                dadweyne ay wadaagaan dhiig, dhaqan iyo af, ay ku baahsan yihiin oo ay
                deggan yihiin dhulal ka baxsan xuduudaheega. Xiddigta cad ee shanta gees
                leh ee ku taalla calanka buluugga ah ee Soomaalida, waxay u taagan tahay
                ‘Soomaali- Weyn’ oo koobaysa soohdimo iyo qaybo ballaadhan oo ay ka mid
                yihiin gobollada af-Soomaaliga lagaga hadlo ee Itoobiya, Djibouti iyo
                Waqooyiga Kenya, iyo weliba Somaliland iyo Soomaaliya.</p>
            <p>Tani dhibaatooyin kuma keenayso Soomaaliya oo keliya, balse waxay
                saamaynaysaa oo kale dalalka xadka tooska ah la leh ee jaarka ah,
                kuwaasi oo mid walba daka deggan ay ka mid yihiin dadweyne badan oo
                dhalasho ahaan Soomaali ah oo aan xassilloonayn amma aan la maamuli
                karayn. Qas iyo dhibaatooyin ka dhaca Somaliyana, waxay ka dhigan yihiin
                dhibaatooyin saameeya dhammaan dalalka gobolka Geeska Afrika.</p>
            <p>Waxa jira faraqyo waaweyn oo asaasi ah oo u dhexeeya sida Soomaalidu
                u shaqayso ee ay u dhaqanto, iyo sifooyinka calaamadaha la yaqaanno ee
                lagu xisaabtamo, lana qiimeeyo marka laga cadlayo casrigani, nooca loo
                aqoonsan karo qaran dawli ah. Ajanebigu waxay kala kulmaan dhibaato iyo
                fool-adkaan sidii ay u fahmi lahaayeen Soomaalida, waxana jira faraq
                weyn u dhexeeya qaabka loo wadey dedaalladii ku saabsan in la waajaho oo
                xal loo helo dhibaatooyinka Soomaaliya, iyo duruufaha dhabta ah, amma
                xaqaaq’iqa jira ee ay ku dhaqmaan noloshooda dadweynaha Soomaalidu.
                Dadka ugu habboon inay wax ka qabtaan dhibaatooyinkooda, marka xal loo
                raadinayo Soomaaliya, waa Soomaalida laftooda. Tani waxa caddayn u ah oo
                haatanba markhaati u noqotay ilaa xad sida loogu guuleystey
                jamhuuriyadda la magic-baxday Somaliland.<br />
                Waa wax aan la filayn in gobolkii inta badan quwadaha debaddu ay iska
                dhaafeen ee aan helin wax buuran oo kaalmo shisheeye ah, in uu haatan ka
                mid yahay qaybaha ugu deggan, xaqiiqo ahaanna ugu diimoqoraaddisan
                dhammaan dalalka gobolka Gesska Afrika. Casharro ayaa laga baran karaa
                waayo- arragnnimaada laga soo kasbaday Somaliland, in kasta oo aan
                casharradaasi si toos loogu wada dabbaqi karaynin Soomaaliya inteeda
                kale oo labaatankii sano ee u danbeeyey jid kale oo kan ka duwan
                qaadaysey.</p>
            <p>Dalalka debaddu kaalin ayay ku leeyihiin oo ay ka qaadan karaan
                arrimaha Soomaaliya, sababta oo ah gaar ahaan jiritaanka kooxo ku xidhan
                ururka al-Qaacida, iyo budhcad-badeedda oo saamayn khatareed oo caalami
                ah yeeshay. Laakiin ilaa inta si cad oo buuxda loo fahmayo, loona
                waajahayo hab iyo qaab ka duwan kuwii hore, waxay ku sii jirayaan
                arrimaha Soomaaliya, murug iyo jahawareer, xaalado walaac leh iyo khatar
                ay ku hayso adduunka debadda, waxana sii adkaanaysa sidii dalkaasi loogu
                heli lahaa xal wax-ku-ool ah, oo wax ugu filan Soomaalida iyo inta kale
                ee aan Soomaali ahayn labadaba.</p>
            <p>In kasta oo Soomaaliya ay ka mid tahay qaaradda Afrika, haddana
                debadda waxay ku xidhan tahay, hoosna kaga began tahay dalalka iyo
                dunida Carabta (eeg khariidadda 1.1). Muuqeedu wuxu u eg yahay foolka
                amma iligga Jeerta; waana xagal toos ah oo fiiqan, kuna taal dacalka ugu
                shisheeya ee gobolka Geeska Afrika. Ku-dhawaanshaha dhulkaasi uu ku dhaw
                yahay Jasiiradda Carbeed (amma Khaliijka), iyo xeebta dheer ee uu
                leeyahay oo gaadhaysa ilaa 30,000 oo kiloomitir oo badweynta Hindiya
                kaga dhereran tahay dhinaca bari, dhinaca waqooyina uu kaga beegan yahay
                khooriga istaraatijiga ah ee Khooriga Cadmeed, ayaa macnaheedu uu yahay
                in Soomaalidu ay qarniyaal badan isku arkayeen inay ka mid yihiin duni
                ka baxsan amma ka shishaysa Afrika.<br />
                Soomaalidu waa dad debadda ku xidhan oo dhoofa amma safra oo socdaal
                badan, in kasta oo ay yihiin mujtamac ilaa heer aan si sahal ah dadka
                iyo dhaqammada kale u dhex geli Karin. Waxay dhaqan dheer u leeyihiin
                badmareennimada, waxayna sannado badan raaci jireen maraakiibta
                caalamiga ah ee badaha. Malaha dhaqanka iyo weliba xeebtooda oo ku taal
                meel istaraatiji ah, ahna tan ugu dheer Afrika, ayaa loo aanayn karaa oo
                laga heli karaa sababaha ugu weyn ee u suurtogeliyey inay qarnigani
                kow-iyo-labaatanaad noqdaan budhcad-badeedda ugu firfircoon adduunka,
                kuwaasi oo ilaa dabayaaqadii sannadihii 2000 qabsanayey sannad walba
                daraasiin maraakiib ah iyo boqolaal dad ah oo ay u qabsadaan
                madax-furasho.</p>
            <p>Ma aha joqoraafiga amma dhul-dhaceeda oo qudha waxa Soomaaliya ka
                jeediyey Afrika. Dabcan qaaradda Afrika, waxa ka jira dadyow amma
                qawmiyado aad u kala duwan, laakiin faraqa amma kala-duwanaashaha u
                dhexeeya Soomaalida iyo Afrikaanka kale intooda badan ayaa ah mid gaar
                ahaan aad u weyn oo muuqda. Tani waxay ka dhigatay arrin adag oo
                dhibaato ah, amma xataa aan suurtogal ahayn, in la meeleeyo amma la helo
                wax sugan oo inta badan lagu mitaalo Soomaalida, marka laga hadlayo
                siyaabaha loo kala saaro amma loogu kala abtiriyo dadyowga degaannada
                Afrika ee ka hooseeya Saxaaraha. Soomaali badan ayaan isku arkin inay
                yihiin Afrikaan; si ahaanna uga geddisan amma ka baxsan. Waxayna ka
                sheegaan hadallo iyo sifooyin qallafsan oo ay ku tilmaamaan dadka amma
                jinsiyadaha kale ee ay u yaqaannaan ‘Afrikaanka’, amma ‘Madowga’ amma
                ‘San-Weynta’.</p>
            <p>Mid ka mid ah sababaha ugu wacan dareenkoodan ah inay isku arkaan
                inay ka duwan yihiin dadyowgaasi kale, waxa weeye Soomaalida oo ah dad
                si sahal ah loo soo sooci karo inay yihiin dad is leh oo isku hayb iyo
                uskun ah, amma xattaa isku ‘asal amma jinsi’ ah.1<br />
                (eeg qoraalka Richard Dowden, Africa: Altered States, Ordinary Miracles,
                London, 2008). Iyaga oo ka duwan sida ay yihiin umadaha kale ee inta
                badan dal kasta oo kale dalalka Afrika ee ka hooseeya Saxaaraha,
                Soomaalida intooda badani waa dad isku issir amma jinsi ah, isku diin
                iyo af ah, siyaabo badan oo ballaadhanna isku dhaqan ah.</p>
            <p>Dabcan waxa jira qaybo ka gaar ah sifooyinkani. Waxa jira qaybo amma
                kooxo ka kooban dadka laga tiro badan yahay Soomaaliya, kuwaasi oo
                dhaqan ahaan la hayb-sooco oo ay iska fogeeyaan beelaha tirada badani.
                Dadkaasi laga tiro badan yahay qaar ka mid ah, waxa ku dhacay
                dhibaatooyin dheeraad ah xilliyadii dagaallada. Qawmiyadda ugu weyn
                qawmiayadaasia laga tirada badan yahay waa qawmiyadda loo yaqaanno
                Bantu-ga amma Jareerta, kuwaasi oo ka yimid oo ka soo jeeda addoontii
                iyo beeraleydii dhulkaasi yimid ee degey. Ereyga ‘Jareer’ waxa uu macno
                ahaan u taagan yahay ‘dadkii timo-adagta ahaa’. Inta badan waxay ku nool
                yihiin oo ay deggan yihiin dhulka beeraleyda ah ee u dhexeeya webiyada
                koonfurta Soomaaliya, iyaga oo ah dad ka tabcada beeraha, amma ah
                farsamayaqaanno xirfadley ah. Laakiin in badan oo ka mid ah dakaasi ayaa
                la barabixiyey. Mararka qaar, Soomaalidu waxay dadkaasi ugu yeedhaan oo
                ay u yaqaannaan Addoon.</p>
            <p>Qawmiyadaha kale ee laga tiro badan yahay waxa ka mid ah dadka loo
                yaqaan Banaadiriga, oo ah dad dhaqan ahaan ganacsato ah, asal ahaanna ka
                soo jeeda Carab, kuna nool oo dega xeebaha. Waxa kale oo ka mid ah kooxo
                diimeed oo aad u kooban oo Kiristaan amma Masiixiyiin ah, kuwa xagga
                mihnadda amma xirfaddooda gaar ah dhaqan ahaan lagu yaqaan oo ay ka mid
                yihiin Tumaallada, Kabatolayaasha iyo dadka ka shaqeeya magdinta hargaha
                iyo saamaha, iyo dadka loogu yeedho amma loogu waco munaasabadaha gaarka
                ah iyo ducooyinka. Qawmiyadahaasi laga tiro badan yahay waxay ku hadlaan
                af-Soomali, laakiin inta badan gooni ayay u degaan, waxana yassa oo
                quudhsada Soomaalida kale.</p>
            <p>Khayraadka (Resources)</p>
            <p>Soomaalidu waxay jecel yihiin oo ay ku kaftamaan in, xataa ka sakow
                dagaallada badan ee ay soo mareen una adkaysteen, in haddana ay ku nool
                yihiin degaan iyo nolol aad u adag oo dhibaato badan, taasina ay sabab u
                tahay inay noqdaan dad had iyo jeer col-u-joog ah oo heegan u ah dagaal.
                Dhulku intiisa badan waa dhul omos ah, oo miyi ah qallalan oo aan la
                degin, oo si teel-teel ah ay ugu dhaqan yihiin geela iyo xoolaha kale ee
                aan nugulka ahayn amma u adkaysta degaannada adag, xoolahaasi oo ay
                raacaan reer miyiga sidoo kale iyaguna ad-adag oo had iyo goor la
                raadiya biyo iyo daaqsin. Xoolaha nooli waxay qarniyaal badan ahaayeen
                laf-dhabarta dhaqaalaha Soomaalidu uu ku tiirsan yahay, iyaga oo
                xidhiidho ganacsi oo badda ah la lahaa dalalka Carabta, dhinac dhulkana
                dalalka Kenya iyo kuwa kale ee gobolka.</p>
            <p>Waa wax xiiso leh marka aad daawato xoolaha la dhoofinayo oo la
                saarayo maraakiib waaweyn oo ku soo xidhata dekedda magaalada Berbera ee
                Somaliland, adhi badan oo xayn-xayn amma hormooyin ah oo la soo tubay
                marinnada dekadda oo lagu rarayo maraakiibta iyo doonyaha, geela oo inta
                dabar lagu jebiyey, dhexdana lagaga xidhay cayn amma xadhko, ka dibna
                lagu dallacay oo kor loogu qaaday wiish oo cirka ka soo laalaada. Inta
                bandanna waxa loo qaado laba-laba, lana saaro dheegga markabka.</p>
            <p>Xoolahaasi inta badan waxa loo dhoofiyaa Sucuudiga, halkaasi oo lacag
                badan lagaga heli karo iibka xoolaha, gaar ahaanna xilliyada Xajka oo
                suuqa xooluhu aad u furan yahay. Hasse ahaatee ka-ganacsiga xoolahaasi
                nooli waa mid khatartiisa leh. Sucuudigu waxa uu marmar ku soo rogaa
                xoolahaasi Soomaalida xayiraad amma manuucis in laga dejiyo oo la geeyo
                dhulkooda, xayiraaddaasi oo mararka qaar socota sannado badan. Waxa kale
                oo ganacsigaasi xoolaha khatar joogto-ku-dhawaad ahi kaga timaaddaa
                abaaraha iyo roob-yaraan.</p>
            <p>In kasta oo lacag fiican laga helo iibka lo’da, adhiga iyo riyaha,
                haddana geelu waa xoolaha ugu mudan ee ugu qiimo badan Soomaaliya,
                waxanu kaalin weyn ku leeyahay dhaqanka Soomaalida. Caadiyan degaannada
                miyiga waxa ka mid ah oo aad ku arkaysaa geel dhex wareega dhul iskugu
                jira geed-qodaxeed, dacarley, tiin iyo dundumoyin. Mararka qaar waxaad
                akaysaa neef geel ah oo la seeteeyey amma la dabray, oo si qaab daran u
                dhex bood-boodaya, ugana tallaabaya waddada, taasina ay keento in uu
                xannibo oo uu joojiyo baabuurtii maraysey waddadaasi. Dhulka kaynta amma
                yacayga dhexdiisa, waxaad ku arkaysaa nirgo jooga oo dhex wareegaya,
                nirgahaasi oo laga soocay halahii, si aanay u jiqin. Waxad arkaysaa
                goosan iyo kadimo geel ah oo foofay oo raamsanaya, una daaqaya dhinac
                kasta, oo ay la joogaan geeljire reer miyi ah oo dhuudhuuban oo xidhan
                maryo iyo dhar caadi ah, degtana ku sita ul, oo eegaya geela. Nin la
                yidhaa Cabdillaahi Faarax ayaa igu yidhi:</p>
            <p>Annagu haddii aannu nahay Soomaali, annaga iyo geelayaga lama kala
                saari karo. Taariikh ahaan weligayo geela ayaannu ku xidhnayn oon ku
                noolayn kana helnaa caano, hilib, lacagta, iyo rarka oo aannu gaadiid
                ahaan u iscticmaallo. Waa waxa ugu weyn amma ugu horreeya ee aannu ku
                guurno geeddiga dheer, kuna raranno dhammaan xaamaanta iyo agabka,
                geeddigaasi oo maalmo qaata, isaga oo aan u baahan wax biyo ah. Geelu
                waa laf-dhabarta reer miyiga. Soomaalidu aad ayay u jecel yihiin geela,
                waayo, si weyn ayay ugu tiirsan yihiin oo ay ugu xidhan yihiin. In kasta
                oo tiradii dadweynaha reer miyiga ahi ay hoos u sii dhacayso, haddan
                jacaylka ay u qabaan geelu waa mid aan weligii dhimanayn. Xattaa waannu
                ka gabaynaa geela. (Abdullah Farah, Farmer, Somaliland).</p>
            <p>Geela waxa lagaga baxaa oo la manaafacaadsadaa caadi ahaan waqtiyada
                iyo duruufaha adag. Waxa lagu bixiyaa yaradka, magta dhiiga amma qiime
                lacageed oo u dhigma, iyo magta laga xaqo dhaawaca iyo nabarrada. Geelu
                wuxu u taagan yahay nolosha aasaasiga ah ee Soomaalida, waxayna u
                tiriyaan gabayo iyo heeso gaar ah oo ay ku ammaanaan, waxayna iska
                dhigaan oo ay matilaan geelii oo hadlaya. Geela Soomaalidu xataa waxa uu
                Internet-ka ku leeyahay bog Facebook ah oo u gaar ah.2</p>
            <p>Mid ka mid ah sababaha geela loo siiyo mudnaanta ee uu ugu weyn yahay
                dadka dhaqda, waxa ka mid ah awodda uu u leeyahay in uu u adkaysto
                duruufaha amma xaaladha adag ee degaannada dalkaasi. John Drysdale oo
                khabiir ku ah arrimaha Soomaaliya, waxyaabihii uu ka qoray geela
                Soomaalida waxa ka mid ahaa (The Somali Dispute, John Drysdale,
                1964):</p>
            <p>Geela Soomaalida, oo ah nooca hal-kurus-laha ah, waxa uu qadi karaa
                oo uu biyo-la’aan joogi karaa waqti dheer, oo ka badan inta noocyada
                kale ee geelu xammili karaan. Cimilooyinka ugu kulul ee ugu qallalan,
                uma baahna in la arooriyo oo la waraabiyo wax ka badan saddexdii
                toddobaadba mar … Xilliyadaasi jiilaalkana, reer-miyigu waxay ku nool
                yihiin gebi ahaan caanaha geela. Xataa dharabka amma sayaxa aroornimo ma
                dhaafo debnihiisa, kuwaasi leefa marka uu dharabsanayo.3</p>
            <p>Jacaylka iyo mudnaanta Soomaalidu siiso geela, waxa kale oo si weyn
                uga hadlay Professor Lewis:</p>
            <p>Geela maalka loo dhaqdaa, waa kan qudha ee caanaha ay ka helaan, inta
                badanna ay ku tiirsan yihiin geeljiraha iyo raacatadu. Kan la rarto, oo
                inta badan aan la fuulin amma aan caadi ahaan laga dhigan rakuub dadka
                lagu qaado, marka laga reebo qofkii buka, waxa lagu gurtaa oo gaadiid
                ahaan lagu qaataa aqalka iyo gurgurka kale ee jilicdasan oo lagu raro,
                xamaanta iyo dhammaan agabka kale ee reerku leeyahay, marka laga guurayo
                meel ee loo guurayo meelo kale. Saanta geela waxa laga samaystaa kabaha
                laga xidho cagaagga socdaallada dhaadheer ee dalka dhexdiisa. Laakiin
                waxa geela lagu qiimeeyo ee ugu weyn ahmiyadda uu u leeyahay
                reer-miyiga, ma aha faa’iidooyinkaasi oo qudha. Ka sakow muddada dheer
                ee ay jirtay lacagta oo lagu isticmaalo wax-kala-bedelashada iyo
                qiimaynta, haddana waxa ugu weyn ee ugu horraantaba qofka lagu qimeeyo
                maalkiisa, mansabkiisa iyo maqaamkiisu waa hadba tirada geel ah ee uu
                leeyahay. Mudnaantan tooska ah ee dhaqanka Soomaalidu uu siiyo geela ee
                wax walba ka sarraysiiyo, sida iyo wax ugu fiican ee lagu fassiri karaa
                amma loo sharrixi karaa waa in geeluhu uu yahay waxa wax lagu sarjaro ee
                lagu qiimeeyo, marka loo eego macaamilka ijtimaaciga ah iyo kan
                dhaqaalaha ee reer-guuraaga Soomaalida.4</p>
            <p>Ka sakow degaannada iyo cimilada adag ee ay ku nool yihiin, haddana
                xoolahaasi adkaysiga badani ma aha isha qudha ee khayraadka Soomaalidu
                ku tiirsan tahay. Dhina Waqooyi-bari ee Soomaaliya, waxa taariikh ahaan
                beryihii hore loo yaqaanney ‘dhulkii Bunt’ amma ‘Dhulkii Udugga’, waayo
                dhulkaasi oomanaha ah waxa si teel-teel ah uga baxa dhir iyo geedo
                xabagtooda laga sameeyo oo laga dhigto foox iyo meydin, kuwaasi oo laga
                baayac-mushtarayn jirey muddo qarniyaal ah, loona isticmaali jirey udug
                la shitto munaasbadaha diiniga ah ee Masiixiyiinta iy Muslimiinta
                adduunka. Gobolkaas is-maamulka Waqooyi Bari, waxa uu sannadihii aynnu
                soo dhaafnay sheegtay oo uu dib u soo ceshaday magacii Puntland, in
                kasta oo waqtigii buuggan la qorayey uu gobolkaasi caan ku ahaa
                budhcad-badeedda, oo aanu ku magac-dheerayn udugga.</p>
            <p>Sannadihii aynnu soo dhaafnay, waxa laga helay xeebaha Soomaalida
                kayd ah saliid iyo gas dabiiciga ah, laakiin in la soo saaro kuwaasi
                waxa xannibay dagaallada, budhcad-badeedda, iyo xaaladaha xagga
                siyaasadda ee mugdiga ku jira ee aan la hubin amma aan lahayn wax lagaga
                talo galo. Socdaal aan ku tegey Somaliland sannadkii 2011, waxan kula
                kulmay kooxo ka kala yimid Norway iyo Saudi Arabia oo halkaasi u yimid
                inay eegaan sida ay suurtogal u tahay inay ka qayb geli karaan
                mashaariicda was-soo-saarka xagga tamarta amma shidaalka. Hasse ahaatee,
                maqnaanshaha aqoonsi caalami ah oo uu helo dalkaasi ayaa dhibaato iyo
                carqalad weyn hadda ka horba ku noqotay horumarinta qaybtani
                dhaqaale.</p>
            <p>Qaybo ka tirsan Soomaaliya ayaa ah dhul masno ah oo wax laga beeran
                karo, gaar ahaanna dhulka koonfurta ee u dhexeeya labada webi ee
                dalkaasi ee Juubba iyo Shabeelle. Dhaqan ahaanna dhulkaasi waxa ku
                noolaa dad beeraley ah oo falan jirey galleyda, badarka, masagada iyo
                midhaha kale, in kasta oo wax-soo- saarkii beeruhu uu si weyn ugu dhex
                tabaaloobey dagaalladii socdey sannadaha badan. Soomaalida reer-
                guuraaga ahi waxay hoos u eegaan oo ay quudhsadaan dadka beeraleyda amma
                qodaalka ah, reer-guuraagaasi oo u arka nolosha deggan ee qodaalku inay
                ka hoosayso dhaqankooda guurguurka ee joogtada ah.</p>
            <p>Xilliyadii guumaysiga, waxa laga sameeyey hareeraha webiyada beero
                waaweyn oo laga beero muuska , kaasi oo inta badan loo dhoofin jirey
                debadda oo loo iibgeeyo. Ganacsigaasi muusku wuxu socdey dhawr sano
                waqtiyadii dagaallada kululi ay jireen ee ku xigey dhicitaankii Siyaad
                Barre – run ahaantiina, ganacsigaasi waxa loo yaqaanney ‘ka-ganacsigii
                muuska dhiigga ah’ amma muuskii lagu helay dhiigga dagaalka, waxanu
                gacan ka geystey maalgelinta iyo hanti-u- samaynta kooxihii
                dagaallamayey qaar ka tirsan – laakiin markii ay sii daba dheeraatay
                deganaansho- la’aantii jirtey sannadaha badani, waxa burberay dhammaan
                ka-ganacsigii caalamiga ahaa ee muuska, iyadoo weliba badh ka tirsan
                beerihii muusku ay ku dhex baaba’een dagaalladii kooxaha hubaysan ee
                kala geddisnaa. Muusku waxa uu ka mid yahay raashinka muhimka ah ee
                Soomaalidu ay quutaan, waxana inta badan la raaciyaa cunnada amma soorta
                muhimka ah.</p>
            <p>Xeebta dgeer ee Soomaalida waxa ka buuxa kalluun iyo khayraadka kale
                ee badda, in kasta oo reer-miyiga xoolo-dhaqatada ahi ay dhaqan ahaan
                caayaan oo ay quudhsadaan dadka cuna kalluunka. Waxa jirta sheeko amma
                hal-hays Soomaaliyeed oo ka hadlaya qof reer miyi ah oo yalaalugo amma
                hunqaaco qabato mar kasta oo uu arko amma la kulmo qof ku nool xeebta,
                sababta oo ah in mar kasta oo maskaxdiisa ay ku soo dhacdo qof cunaya
                kalluun, in si weyn loogu kaco oo ay hunqaaco qabato. Ka sakow qabka iyo
                isla-weynida ay qabaan reer-guraagu, ee ay hoos u eegaan beeraleyda iyo
                kalluumaysatada, haddana tobannaan kun oo ka tirsanaa dadkii
                xoolo-dhaqatada ahaa ayay ku kalliftay inay iyaga laftoodu noqdaan
                beeraley iyo kalluumaysato, ka dib markii ay ku soo barabaxeen abaarihii
                ba’naa ee badhtamihii sannadihii 1970- neeyadii. ee dawladdu ay u
                samaysay dakaasi dib-u- dejin, abaarahaasi oo baabiiyey xoolohoodii iyo
                qaabkoodii noloshooda. Isbedelkan waxay u arkeen mid ceeb iyo weji-gabax
                ku ah oo aan u qalmin heerkii amma hab-dhaqankii noloshooda.<br />
                Quudhsiga la iskala weyn yahay istimaalka kalluunku waxay keentay
                dhibaatooyin waaweyn xilliyadii macaluusha, sababta oo ah in Soomalida
                qaar ay diidaan inay cunaan kalluunka, xattaa haddii aanay jirin wax
                kale oo la heli karaa amma la quuto. Shaqaalaha ajanebiga ah ee
                hey’adaha gargaarku waxay ka hadlaan dhibaatada ka haysata diidmada
                dadku ay diidan yihiin ee ay ka soo taagan yihiin inay cunaan kalluunka,
                amma siiyaan caruurtooda xilliyadii dagaallada ee horraantii sannadihii
                1990-meeyadii, xilliyadaasi oo magaalada Muqdisho ay gabaabsi ku noqdeen
                noocyadii kale ee raashinka intoodii badnayd, iyadoo weliba magaaladaasi
                ku taal meel xeeb ah oo kalluun ka buuxo badweynta. Waxan xasuusnahay
                markii aan tegey garoonka diyaaradaha ee magaalada Muqdishu xilliyadii
                uu ugu kululaa dagaalkii sokeeye, oo dadku ay macaluulayeen, laakiin
                haddana saxarado is- danayaalla oo ka buuxa khayraadka badda amma
                kalluun ayaa lagu rarayey diyaaradaha oo loo dhoofinayey dalka Saudi
                Arabia, halkaasi oo lagu iibiyo qiime lacageed oo aad u sarreeya, loona
                isticmaalo faakihaysi.</p>
            <p>In kastoo maanta ay sii kodhayso tirada dadka cuna kallluunka ee
                Soomaalida ah, haddana khayraadkii badda ee Soomaaliya waxa soo food
                saartay dhibaato kale. Doonyaha iyo maraakiibta kalluumaysiga ee
                ajanebiga ahi waxay ka faa’iideystaan burburkii dawladda dhexe, waxayna
                xaalufiyaan oo ay dhacaan biyaha Soomaalida. Budhcad-badeed badan ayaa
                ku dooda in sababta ku kalliftay inay ka tagaan xirfaddoodii iyo
                shaqooyinkoodii kalluumaysiga, inay tahay boobka ajanebigu ku hayo
                khayraadkii badahooga, taasina ay ku khasabtay inay noqdaan
                budhcad-badeed. Buugga uu qoray Martin Murphy ee Soomaaliya: The New
                Barbary? Waxa uu kaga hadlayaa ilaa heerka dhibaatadani ay gaadhsiisan
                tahay:</p>
            <p>Ka dib sannadkii 1991, ma jirin xoog amma ciidan ilaaliya badahan
                kalluunka. Doonyo ajanebi ah ayaa si weyn oo xun u soo galay badahaasi
                si ay u urursadaan noocyada kalluunka kala geddisan ee Tuunada,
                Libaax-badeedka, ceydinka, loobistarka, iyo kalluun-cadka … Doonyaha iyo
                maraakiibtaasi kalluumaysigu waxay ka kala imanayeen, amma soo
                maalgelinayey, sharikado deggan dalalka ay ka mid yihiin Yemen, Masar,
                Saudi Arabia, Pakistan, iyo kuwa kale oo ku yaal soohdimaha adduunka
                looga yaqaan badaha fogfog ee kalluumaysiga adduunka, kuwaasi oo ay ku
                jiraan dalalka Taiwan, Shiinaha, Japan, Kuuriyada Koonfureed iyo
                Thailand, iyo qaar ka tirsan dalalka Ururka Midowga Yurub, gaar ahaanna
                Spain oo maraakiibtoodu inta badan sittaan calanka Belize, amma ‘calammo
                kale oo lagu danaysto, laguna dal maro’, si ay uga dul boodaan oo ay u
                baal maraan xeerarka Ururka Midowga Yurub.5</p>
            <p>Reer-Guuraaga (Nomads)</p>
            <p>Waa laga yaabaa in waxa ugu weyn ilaha iyo imkaaniyaadka Soomaaliya
                inay yihiin dadkeeda. Sababta oo ah xaaladaha adage ee ay ku nool
                yihiin, waa dad hal-abuur iyo karti wax-soo-saar oo weyn leh, aad u
                adkaysi badan oo xammila duruufaha adag, kuna wanaagsan wax rogrogista
                amma ganacsiga iyo baayac- mushtarka. Ma jiraan wax badan oo kale oo
                Soomaalidu ay ku tiirsan yihiin, oo aan ahayn lafahooga iyo xidhiidha
                adag ee dhexdooda ee beelaha. Meel kasta oo adduunka ay tagaan, way la
                qabsadaab oo ay ku noolaan karaan, iyaga oo inta badan gala ganacsi amma
                geddisleyn. Ka sakow sannadihii badnaa ee colaadda iyo dhibaatooyinkii
                kale ee keenay in Soomaali badani ay debadda degaan, amma ay ku jiraan
                sannado badan xerooyinka qaxootiga amma kuwa barabaxayaasha, in badan oo
                ka tirsan Soomaalidaasi waxay weli ku sii dheggan yihiin, si weynna ugu
                faanayaan dhinacyo badan oo ka tirsan dhaqankoodii reer-guuraannimo, in
                kasta oo dhaqankaasi uu yahay qaab-nololeed in badan oo iyaga ka mid ahi
                ay ka tegeen waa hore.</p>
            <p>Waa adag tahay in tirokoob sugan laga sameeyo wax kasta oo laga helo
                Soomaaliya, hasse ahaatee waxa lagu qiyaasaa in inta u dhaxaysa
                boqolkiiba 60 ilaa 70 Soomaalidu inay yihiin reer-guuraa amma ay ku
                xidhan yihiin reer-guuraannimada.6 Si ka duwan xaaladaha dalal badan oo
                kale oo Afrikaan ah oo hoos loo eego amma la quudhsado mujtamaca iyo
                dhaqanka reer-miyiga, Soomaalidu, xataa kuwa ku nool magaalooyinka dalka
                gudhiisa iyo debadduba, waxa maankooda ku jira oo ay qiimeeyaan dhaqanka
                iyo qaab-nololeedii noocaas ahaa, waxayna sii wadaan xidhiidhka iyo
                danihii ay ku lahaayeen miyiga. Waxan la fadhiistay wax badan oo aan
                arkay Soomaali aannu is naqaan, magaalooyinka London, Nairobi, Hargeysa
                iyo Muqdishu, iyaga oo ka hadlaya, si hammi ah, geelooga iyo raga ilma-
                adeerradood ah ee nasiibka badan ee weli reer- guuraaga sii ah, amma ku
                sii hadhay noloshii miyiga. Waxa weli loogu jecel yahay ee la weyneeyaa
                waa geela, oo Soomaalidu ay ku sheegto waxa ugu fiican uguna adag
                Soomaalida oo dhan. Waxay leeyihiin kaftan xiiso leh, laakiin maldahan,
                oo ay hoos u eegaan waxa ay ku tilmaaman nolosha fadhiga ah ee caajiska
                ah ee reer magaalka, sida iyaga oo kale. Professor Ioan Lewis Waxa uu
                faahfaahinayaa sida dhaqanka reer- guraannimadu uu xuddun-dhexaad ugu
                yahay hab- nololeedka Soomaalida:</p>
            <p>Ma noqon karto wax la buunbuuninayo amma laga bad-badinayo in miyigu
                uu yahay laf-dhabarta dhaqaale ee dadweynaha Soomaalida intooda badan,
                iyo in qaab-nololeedka miyiga iyo dhaqankii reer- guraagu, in ay yihiin
                kuwa ka mudan ee ka horreeya dhammaan dhinacyada kale ee nolosha
                Soomaalida. Iyada oo ka geddisan marka la barbar dhigo sida ay yihiin
                mujtamayada reer-guuraaga ah ee tirada yar ee dalalka kale,
                reer-guuraaga miyiga Soomaalidu kama go’na magaalada, kamana soocna oo
                kama duwana dhaqan ahaan iyo bulso ahaanba dadka kale ee magaalooyinka
                deggan intooda badan, shaqaalaha rayidka ah amma shaqaalaha dawladda ee
                kale ee ay ka midka yihiin ciidamadu. Laga bilaabo min madaxweynaha ilaa
                hoos, heer kasta dawladda iyo maamulka, ilaa kuwa reer-magaalka ah ee ku
                nool nolol casri ah , waxay ku leeyihiin miyiga walaalo iyo ilma-
                adeerro, iyo xoolaha nool oo wax ugu jiraan, oo ay qaybo ku leeyihiin.
                Shaqaalaha rayidka ah ee magaaladu caadiyan waxay maalgeliyaan xoolaha
                oo loogu hayo miyiga, una hayaan xigtadooda miyiga deggani.7<br />
                Waxa muhiim ah in la fahmo jiritaanka ‘dhaqanka iyo dabeecadda’ miyiga
                ee Soomaaliya, sababtuna waxay tahay in taasi ay sahlayso oo sharraxayso
                in la garto sababaha dalkaasi uu uga horjeedo ee uu uga dhabar- adygayo
                in la helo nidaam ku dhisan dawlad dhexe.</p>
            <p>Sida uu u faahfaahinayo Ioan Lewis, aragtida ku saabsan ‘nidaam iyo
                qaab awodeed oo maamul leh, heerar kala sarreeya, waa aragti bidci ah oo
                shisheeye oo debadda ka ah dhaqanka mujtamaca reer- guraaga ee
                Soomaalida, kaasi oo isagu leh nidaamkiisa iyo xeerarkiisa dhaqanka ee
                la xidhiidha hababka loo gaadho ee loo qaato go’aammada, habkaasi oo ku
                dhisan qaab diimoqoraaddi ah oo ilaa heer noqon kara mid aan ku dhisnayn
                wax nidaam dhexe ah’.8</p>
            <p>Nolosha iyo dhaqanaaksi reer-guraagu waxa kale oo uu sharraxayaa
                sababaha aanay Soomaali badan wax macno ugu lahayn ee aanay u tixgelin
                xuduudaha dalalka iyo aragtida ‘dal’ lafteeda. Reer-guuraagu waxay
                wareegaan oo ay u guurguraan dhulalkii qarniyaal badan ay mari jireen
                tolkoodii iyo reerahoogu, iyaga oo aan wax dan ah ka gelin amma aan
                tixgelin wax xuduud ah oo kala tusmeeya, in kasta oo dagaalladii ay
                arrimahani isku dhex qasseen.</p>
            <p>In kasta oo degaannada magaaloobay, iyo dagaalladii sanadaha badan
                socdey iyo abaaruhuba ay keeneen in Soomaali badani ay ka tagto miyigii
                iyo noloshiisii, haddana weli waxa caadi ah in qoysaska magaalooyinka ku
                nool ay caruurtooda wiilasha ah u diraan miyiga, si ay halkaasi u soo
                joogaan dhawr bilood oo ay ula soo noolaadaan qaraabadooda reer-guuraaga
                ah, taasi oo loola jeedo inay ku ‘soo ad-adkaadaan oo ay soo qabtimaan
                noloshaasi adag’. Suxufiga Soomaaliyeed ee Maxamed Cadde, oo iga
                caawiyey intii aan ku jirey ururintii macluumaadka buuggan, waxa uu ka
                hadlay markii uu yaraa oo laga diray magaalada Muqdishu, loona diray
                miyiga, si uu ula soo joogo ilma- adeerradiisii reer-guuraaga ahaa.
                Waxanu yidhi:</p>
            <p>Afar iyo labaatanka saacadood, hal mar ayaannu wax cuni jirney,
                cunnadaasi oo ka koobnayd caano geel oo lis ah. Waxan cuni jirney hilib
                dhawrkii caano-maalba mar. Biyaha la cabbaa waxay ahaayeen ‘biyaha
                dhirta’ oo laga nuugo amma muudsado xididdada iyo midhaha dhirta. Waxan
                ku seexan jirney dhul qaawan oo aan wax gogol ah lahayn, oo kaynta
                dhexdeeda laga xaadh-xaadho meel nadiif ah, oo aan hore loo cagacagayn,
                oo la jiifsado. Laakiin marka hore waxaan mar walba iska hubin jirney in
                aan wax masas ahi ku jirin halkaasi, inta aannaan dhinaca dhulka dhigin.
                Reer miyigu wax badan iskuma raraan oo waxay qaataan wax yar oo fudud.
                Waxay qaataan weyso qori ah oo biyaha lagu shubto, biyahaasi oo aan
                loogu talo gelin in la cabbo, laakiin lagu weyseysto, waayo, salaadda
                ayaa ka weyn cabbista biyaha. Waxa kale oo ay qaataan Barkin qori ah oo
                marka la seexanayo habeenkii laga dhigto barkimo madaxa la saaro. Waxa
                kale oo ay qaataan hub qori ah, amma ul, iyo mar walba toorray amma
                abley dhexda ugu xidhan. Beryahan, qof walba waxa uu sittaa telifoonka
                gacanta ee moobiilka, kaasi oo faa’iido weyn u leh si ay u ogaadaan
                wararkii u danbeeyey ee qiimaha suuqa xoolaha, iyo inay kula xidhiidhaan
                tolkood iyo qaraabadooda. Reer-guraagu waxay xidhaan laba go’ oo cad-cad
                iyo kabo laga tolay saanta geela amma shaagga baabuurta ee gaboobey.</p>
            <p>Reer miyigu waa dad dabiici ahaan askar oo kale ah, waxayna ku nool
                yihiin nolol heegan ah oo dagaal-u- joog ah. Waa dad ad-adag, oo aan
                qaadan wax xamaan ah oo culaysiya, una baratay inay socdaalaan oo ay
                lugeeyaan dhul aad u fog. Waa dada la qabsan og xaaladaha nololeed ee
                dagaal iyo dagaalyahannimada, ha noqoto dagaallada Islaamiga ah, kuwa
                miliishiyooyinka beelaha, amma ciidamada dawladda. Waxa dhici karta oo
                kale in qaar ka tirsan reer miyigu ay u dagaallamaan cid kasta oo ay wax
                dheeraad ah ka helayaan amma siinaysa lacagta ugu badan.. Waxa jirey
                warar joogto ah oo sheegaya in kooxda Islaamiyiinta ah ee al-Shabaab ay
                si toos ah dad uga soo qortaan oo ay uga soo kaxaystaan ciidamada
                dawladda, iyo sidoo kale in ay dhacdo in dawladduna ay ka soo kaxaystaan
                qaar ciidammada al-Shabaab, sababtuna ay tahay hadba ka bixinaya ee ku
                ballan qaada mushahar ka sarreeye kan kale.<br />
                Dumarka reer miyigu waxay sidoo kale ku jiraan nolol adag oo culays ah.
                Inta raggu ku maqan yahay geela iyo lo’da, waxay sii joogaan reerka oo
                ay ku hayaan caruurta iyo dadka da’da ah, kuna sii ilaaliyaan halaha,
                adhiga amma idaha iyo riyaha. Khabiirka wax ka qora arrimaha Soomaaliya
                ee Michael Walls (The Emergence of a Somali State, African Affairs,
                2009), waxa uu ku doodayaa in, in kasta oo dumarka Soomaalidu ay kaalin
                aasaasi ah ku leeyihiin dhaqaalaha miyiga iyo kan magaaladaba, in
                haddana mudnaanta iyo ahmiyadda mujtamacu uu siiyo kaalintoodaasi
                ijtimaaciga ah, inta badan aanay ahayn tan kowaad ee ay tahay ‘xagga
                danbe’ amma mid hoosaysa. Waxana ka mid ah dooddiisa:<br />
                In kasta oo aanay ahayn qaabka keliya, haddana hababka lagu xoojiyo
                xidhiidhka debadeed waxa ka mid ah xididnnimada amma
                kala-guursiga.<br />
                Habkaasina waxa ka dhasha aakhirka kaalin weyn oo laba dhinac amma weji
                ah, oo in kasta oo aanay ahayn rasmi, haddana ay yeeshaan dumarku, oo ay
                u dhexeeyaan xidhiidhka reerkii ay ka dhasheen iyo reerka ay u dhexeen.
                Iyada oo dumarka Soomaalidu ay muddo dheer lahaayeen kaalin muhim ah oo
                ah inay u kala dab-qaadaan beelaha, inay kaalin ka qaataan abaabulka
                reerka dhaqaalihiisa iyo xoolaha, iyo inay ka shaqeeyaan oo si dadban u
                saaraan culays iyo xoog suurtogelinta in la helo oo la gaadho arrimaha
                qaar, haddana talada iyo go’aannada rasmiga ah ee kama-danbaysta ah, ee
                la xidhiidha arrimaha ijtimaaci iyo kuwa siyaasadda, waxay si weyn ugu
                xidhan yihiin amma u yaallaan oo iska leh ragga.9</p>
            <p>Qoraaga Soomaaliyeed ee Nuuraddiin Faarax, waxa uu si gaar ah u
                dareensan yahay oo uu ugu baraarugsan yahay kaalinta dumarka ee
                mujtamaca Soomaalida. Cunwaanka uu siiyey buuggiisii ugu horreeey ee uu
                qoray, oo uu u bixyey Feedh Qalloocan (From A Crooked Rib), cunwaankaasi
                waxa uu ka soo qaatay hal-hays Soomaaliyeed oo dumarka loogu maahmaaho,
                dadka qaarna ay aaminsan yihiin inay maahmaahdaasi asal ahaan ka timid
                xadiis nabaw:<br />
                Ilaahay, dumarka waxa uu ka abuuray feedh qalloocan, qofkii isku daya in
                uu toosiyaana, wuu jebinayaa.</p>
            <p>Buuggu waa sheeko ku saabsan gabadh reer miyi ah oo la yidhaa Ceebla,
                oo reerkii ka baxsatay, una carartay xagga magaalada, lana kulmaysa oo
                ku danbaynaysa dhibaatooyin badan oo kala geddisan oo ka soo maraya
                guurka raga ay la kulanto. Waxana ka mid ah faqradaha sheekooyinka
                buuggaasi:<br />
                Si weyn ayay u necbayd kala takroorista loo kala eexanayo ragga iyo
                dumarka: fikradda ah in innamada amma wiilashu ay sidaan magacii iyo
                heybaddii qoyska iyo reerka. Xataa ninka dabbaalka ah amma maraanka ah
                ee kala dhiman, waxa uu kelidii la qiimo yahay laba naakood, marka la
                bixinayo magta dhiigga. Innamada, wiil kasta waxa la siiyaa min labaatan
                ilaa soddon geel ah marka loo xoolo-goynayo. Laakiin dumarku waa in ay
                sugaan waxa calafkoodu noqdo ee uu ku danbeeyo: marka ay helaan dhaxdin
                ee la guurasado. Inanku isla marka uu dhasho, waxa markaaba loogu
                xuddun-xidhaa hal. ‘Malaha, Ilaahayba ragga ka jecel dumarka,’ ayay is-
                tidhi.10</p>
            <p>Buug danbe oo uu qoray Nuraddiin Farah, oo la yidhaa Gifts, waxa uu
                kaga sheegaynayaa xaaladaha iyo duruufaha la soo gudboonaanya
                shakhsiyadda sheekadu ku socoto oo la yidhaa Duniya:</p>
            <p>Waa marka ay isku aragto inay tahay qof dumar ah, kana fikirto waxay
                ay tahay naagnimo amma dhedignimadu … waa markaa marka Duniya ay
                qalbi-jabto ee qulubto. Nolosheedii oo dhan, heer kasta iyo meel kasta,
                min caruurnimadeedii ilaa muddakarnimadeedii, xilli kasta oo ay gasho,
                waxay gelaysay oo ay taagnayd ‘meelo iyo marxalado’ kala geddisan,
                marxaladahaasi iyo meelahaasi oo mid walba rag uuni maamulayey, oo ka
                talinayey, gacantana ku hayey. Miyayna ka tegin gurigii aabbaheed, si
                toos ahna ugu wareegin Subeyr [ninkeedii ugu horreeyey]?</p>
            <p>Miyayna haddana ka cararin Subeyr oo aanay u gelin Shiriye [ninkeedii
                labaad]? … Isla markaasi, intaasi oo dhan, waxa isna jirey walaalkeed
                Abshir, oo iyada ka weyn, oo ah nin macaan oo wanaageeda jecel, oo meel
                kasta iyo waqti kasta ku daba-jirey, lana socdey oo ka war helayey
                dhammaan dhaqdhaqaaqeeda, tallabo kasta oo ay qaaddo, iyo wax kasta oo
                ay yab-yabato: Abshir oo ah maxadad amma marxalad kale oo ka mid ah
                nolosheeda. Haddana waa nin kale. Imika waa Bosaaso [saaxiibkeed].
                Xikmadda sheekada? (Morale della Storia?) Duniya way barabaxday, sida
                dumar kale oo fara badan oo dunida jogaaba ay ku sugan yihiin. Dumar
                ahaanna, way fara-madhan tahay oo ma lahayn wax milki amma hanti
                ah.11</p>
            <p>Ilaa imikadan, wax badani iskama bedelin xalaadda dumar badan oo
                jooga Soomaaliya. Wasiirka qaabilsan arrimaha dumarka ee dawladda
                ku-meel-gaadhka ah, Maryam Qaasin, waxay sheegtay sannadkii 2011-kii in
                ‘khatarta ugu weyn ee qofka dumar ahi ay maanta ku sugnaan karto
                Soomaaliya dhexdeeda, waa haddii ay uur yeelato’, sababta oo ah
                nabadgelyo la’aanta halkaasi ka taagan iyo adeegyadii aasaasiga ahaa ee
                umusha oo aan jirin. Khatartu maha oo qudha ta ay ku sugnaan karaan
                xataa dumarka sida caadiga ah u foosha ee u umula; Hey’adda Caafimaadka
                Adduunku (WHO) waxay iyana sheegtay isla sannadkaasi, in kala-badh in ku
                dhawdhaw dadka ay soo gaadhaan dhaawaca xabadaha ee Soomaaliya, inay
                yihiin caruur da’doodu ay ka yar tahay shan jir.</p>
            <p>2 Dumar ka tirsan askarta ciidamada dawladda ku-meel- gaadhka ah
                (Mohamed Moalimuu)</p>
            <p>Gabayga (Poetry)</p>
            <p>Reer-guuraaga Soomaaliyeed waxay leeyihiin dhaqan- afeed xoog leh,
                waxana laga yaaba in taasi ay ugu wacan tahay noloshooda maadiga ah oo
                baahsan, iyo dhaqaalaha iyo khayraadka noloshoodu ku tiirsan tahay oo
                teel-teel ah. Professor Lewis waxa qabaa oo uu sheegayaa in
                suugaan-afeedka iyo gabaygu ay yihiin fanka ugu mudan ee ugu qiimo weyn
                waxyaabaha laga helo ee ay leeyihiin ‘Soomaalidu’. Fan- suugaaneedkaasi
                quruxda badan ee gaarka ee takhasuska ay u leeyihiin, waa mid ku bannaan
                qaabka iyo dhaqanka dad reer-guuraa ah oo u bartay inay mar walba si
                sahal ah ula guurguuraan xoolohooda iyo xamaantooda, laakiin hibo u leh
                af amma luqad qani ah. Soomaalidu waa dad u dhashay inay hadlaan oo ay
                afka ka hadlaan, gabayo tiriyaan, kuna fiican sheeko- xariirada iyo inay
                wax isku tebiyaan.’12</p>
            <p>Soomaalidu waxay si dhakhso ah ula qabsadeen oo ay dhaqan-afeedkoodii
                ku dabbaqeen tiknoolojiyada cusub ee maanta. Waxay si weyn oo xad-dhaaf
                ah u daneeyaan dhageysiga idaacadaha iyo telifishannada. Xattaa waxa la
                sheegay in xilliyadii dagaallada sokeeye ay ugu kululaayeen ee
                sannadihii 1990-meeyadii, in dadku ay joojin jireen dagaalka waqtiga ay
                soo galayso idaacadda af-Soomaaliga ee BBC-du, si ay u dhageystaan. Waxa
                kale oo ay aad u isticmaalaan adeegyada Internet-ka; waxa jira boqolaal
                barood amma website oo u go’an wararka Soomaalida, siyaasadda iyo
                dhaqanka.</p>
            <p>Gabaygu waxa kale oo uu weli ku sii leeyahay nolosha Soomaalida
                kaalin weyn oo muhim ah, iyadoo tixraac amma tusaale iyo hal-qabsi loo
                soo qaato gabayadii raggii hore ee dhintay iyo kuwa maanta joogaba, oo
                lagaga hadlo ammaanta, faanka, xifaalaynta iyo wax- iska-sheegga,
                dhiirrigelinta, wax-is-xasuusinta, iyo in lagu dabbaqo marka laga
                doodayo xaaladaha maanta taagan.</p>
            <p>Gabayaaga ugu caansan waxa ka mid ahaa Sayyed Mohamed Abdulle Hassan
                oo loo yaqaanney ‘ Mad Mullah’ amma ‘Wadaadkii Waalla’, oo noolaa intii
                u dhaxaysey sannadihii 1860 ilaa 1921-kii. In badan oo ka mid ah
                gabayadiisa, waxa uu u adeegsan jirey dagaalka, si uu u kiciyo oo uu u
                dagaal-geliyo ciidankiisa, una cabsi-geliyo cadowgiisa. Waxa kale oo
                gabayadiisu ka hadli jireen dhinacyada kale ee nolosha Soomaalida,
                kuwaasi oo ay ku jiraan xaaladaha adag ee nolosha degaannada dabiiciga
                ah ee ay ku dhex sugan yihiin. Waxana ka mid ah tixaha gabaygan
                calaacalka ah ee soo socda (oo Sayid Maxamed Cabdulle Xassan kaga
                calaalcalyo dhul barwaaqo ahaa oo daraawiishtu ka soo guurtey, ka dibna
                meeshii ay u soo guureen ee ay degeen ay ka heshay abaar xumi):</p>
            <p>Ramag dhalay lo’ wada riira iyo, raasumaal adhi ah<br />
                Rigta ciirta caanaha la raqi, racawadii maalka<br />
                Ragraag sixinta oo gog weyn, lagu rabbaasaayo<br />
                Rogob iyo baruur iyo caddiin, ramaqsigii goolka<br />
                Raka sare rawaaxi iyo xariir, raarta laga buuxshay<br />
                Ribix waxan ka helay maalintaan, rababkii Ayl iilley<br />
                Ra’yigayga kuma hayn inaan, rug uga guuraaye<br />
                Wax rafaad i soo galay markaan, awrta soo raraye<br />
                Rabbi niman oqoon bay qubay, raaxadaan qabaye<br />
                Rag baa igu cabiidshaye Nugaal, uma risaaloone<br />
                Niman baa riddaan igu wadaye, raalli ma ahayne<br />
                Reerkayga kama soo mareen, rabadinkuu yiille<br />
                Sidaan raaska Dhooddi ugu furay, rina ma dheefayne<br />
                Risiq lagama helin geelashii, reysinka ahaaye<br />
                Kolba haddaan ka soo ruqay kobtay, ramastu ii tiillay<br />
                Kolaan ruqur jabsado maalintay, rayadu geedowdo<br />
                Amaan raran gashado quullihii, raanta le’ekaaye<br />
                Curdankii ruguugucay kolaan, rubuc ka soo beegto<br />
                Amaan midhaha roobkii ku baxay, regad ka soo buuxsho<br />
                Haddaan Hawd rabaalkiisa aal, dan uma riiqdeene<br />
                Waxay ii riyaaqsheen dalkii, reebida ahaaye<br />
                Waa meel dugaag roorayaa, ruqumbiyaayaaye<br />
                Waa meel raqdii aad tagtaa, ruux dada ey tahaye<br />
                Waa meel aan raan geeda weyn, raxan ka daaqayne<br />
                Waa meel ris iyo caws rudma ah, laga rifaayaaye<br />
                Waa meelaan raandhiis lahayn, ruus ka soo baxaye.13</p>
            <p>Jacaylka, dagaalka, dumarka iyo geeluba waxay yihiin arrimo dhammaan
                si siman uga ka dhex muuqda oo laga hadlo gabayga Soomaalida. Tixahan
                soo socda, waxay ka mid yihiin gabay uu tiriyey nin kale oo gabayaa ahaa
                oo la odhan jirey Cumar Xusseen Ostreeliya (Australia), oo dhintay
                sannadihii 1960-meeyadii.</p>
            <p>Waxa lagu naanaysi jirey ‘Cumar-Ostareeliya’, sababta oo ah isaga oo
                si joogto ah uga hadli jirey dalka Australia oo uu booqasho ku tegey
                socdaalladiisii adduunka uu ku mari jirey. Gabaygani soo socda oo uu ku
                ammaanayo gabadh uu ku hal-qabsanayoo oo la yidhaa Weris, waxa uu isla
                mar kaga hadlayaa quruxdeeda iyo shanqadha ka baxaysa qalabka ay sidato,
                sida rasaas dhacaysa oo kale:<br />
                14</p>
            <p>In gabay laga tiriyo oo laga faalloodo xaaladaha imika taagan, waa
                arrin khatarteeda leh, noqonna karta wax xattaa naftaada halis geliya.
                Cabdirashiid Cumar, oo ah nin dhallinyar oo gabayaa ah, waxa uu tiriyey
                bishii December ee 2009, gabay amma guurow uu u bixiyey ‘Fatwa’, ka dib
                markii qof ismiidaamiyey uu isku qarxiyey xaflad qalin-jebin ahayd
                magaalada Muqdishu, oo loo samaynayey arday ka soo qalin jebisay
                kulliyadda caafimaadka, halkaasi oo ay ku dhinteen in ka badan labaatan
                qof oo ay ku jireen wasiirro dawladda ka tirsanaa. Ururka al-Shabaab
                waxa uu u sheegay ninkaasi in uu amma ka noqdo gabaygaasi oo uu buriyo,
                amma tiriyo guurow kale oo uu ku ammaanayo al-Shabaab, haddii kale in la
                dili doon isaga. Cabdirashii arrintaasi waxa uu ku gacansaydhay
                hanjabaaddaasi, waxayna ku kalliftay in uu dhuumasho galo oo uu
                is-qariyo.</p>
            <p>Guurowgaasi ‘Fatwa’ waxa ka mid ahaa tixahan soo socda:</p>
            <p>Helley waataan lahaa,<br />
                Fa’ looxbaa lagu dhigaa,<br />
                Furqaan waa la akhriyaa,<br />
                Faruuryaa laga hadlaa,<br />
                Faraaxo lagu qabtaa,<br />
                Feeraa laga neefsadaa,<br />
                Falaax waa faws Ilaah.<br />
                Fa’dii kale waxan lahaa,<br />
                Farood waa ficil dugaag,<br />
                Fidniyo dirir waa fasaad,<br />
                Fallaar-tuur iyo is-feer,<br />
                Firaar laga dheefo mooyee,<br />
                Colaad faa’iido malaha.<br />
                Fa’dii kale waxan lahaa,<br />
                Soomaaliya furuq qabsaday,<br />
                Fidnadii jeer hore fag tiri,<br />
                Banaadiiqdii la furay,<br />
                Fataatiir iyo ciyaar,<br />
                firqo lagu jabay dhammaan,<br />
                Ayaan kuba fooraroon,<br />
                Fekar baan la maahsanaa.<br />
                Fa’dii kale waxan lahaa,<br />
                Furuuc Soomaaliyey,<br />
                Fallaagada reer Shabaab,<br />
                Waxay fiicnaan filaan,<br />
                Waxay qarax faafiyaan,<br />
                Fantiyo furuq weeye oo,<br />
                Furqaanku u maanicoo,<br />
                Fassir loo haynine,<br />
                Waar hoy fiirsada dadow…15</p>
            <p>Gabayada dhaqanka iyo heesuhuba waxay yihiin qaar weli kaalin dhexe
                ku leh nolosha dhaqanka Soomaalida, laakiin iyaga laftoodu waa wax
                qaabkoodu isbedelayo oo la qabsanaya waqtiga, laguna dabbaqayo hadba
                qaababka cusub ah ee socda, gaar ahaanna siiqada amma heesaha loo
                yaqaanno riglada (rap), siiqadaasi oo ah mid gaar ahaan dhaqan-afeedku u
                jajaban yahay amma aad ugu bannaan. Tusaale ahaan fannaanka Soomaaliyeed
                ee reer Canada, Kaynaan, waa laashin si weyn ugu caanbaxay fankaasi
                casriga ah ee loo yaqaan raabka amma riglada. Dhallinyarada Soomaaliyeed
                ee iyaguna deggan dalkan Ingiriisku, waxay isku badhxeen oo ay isku
                dareen heesihii dhaqanka iyo qaababka muusikada casriga ah, markii ay
                soo saareen hees gaar ah oo ku baaqaysay sii-deynta laba qof oo lammaane
                ahaa oo Ingiriis ah, oo u afduubnaa budhcad-badeed Soomaali ah oo
                qabsatay sannadkii 2009.</p>
            <p>Dhaqanka gabayadan Soomaalida ee leh hal-abuurka sare, kaftanka,
                is-xifaalaynta iyo maahmaahyaha, waxa iyaguna soo raaca naanaysaha loo
                bixiyo Soomaali badan, oo si xiiso leh oo xariifnnimo loo dhigo, kuna
                ladhan macne amma sifo maldahan, mararka qaarna si toos ah oo aan naxli
                lahayn loogu yeedho qofkaas. Dad waaweyn oo muhim ah ayaa loo yaqaan oo
                ku magac-dheer naanaystooda oo qudha. Waxa ka mid ah hogaamiye- beeleed
                awod badan oo la yidhaa Shaati-Guduud, iyo Indha-Cadde oo loogu bixiyey
                isaga oo caado u leh in uu hadba indha-caddeeyo oo uu kor u taago marka
                uu wax eegaya. Madaxweyne Maxamed Siyaad Barre waxa loo yaqaanney
                Afweyne. Macnaha ereyga amma magaca Siyaad laftiisu waa ‘Barihii amma
                dhibcihii Madoobaa’, amma ‘Calaamadihii Madoobaa’. Naanaysaha kale ee
                caanka ah waxa ka mid ah Gurey oo loogu yeedho qofka bidixlaha ah, Ganey
                oo loogu yeedho qofka foolasha qaar ka maqan yihiin, Rooble oo loo
                bixiyo qofka dhashay maalin-roobaad amma roob da’ay, iyo Geelle oo macne
                ahaan ah qofkii geela badan lahaa, inta badanna loogu yeedho dadka amma
                qofka dheer ee xooggan. Dumarka laftoodu, mararka qaar waxay leeyihiin
                naanayso loo bixiyo, kuwaasi oo inta badan ah ammaan-bilaash amma
                ka-badbadis. Waxa ka mid ah Sonkorey oo tilmaamaysa macaan, Luul oo
                macnaheedu yahay Dheeman, iyo naanaysta Cod-Weyn.16</p>
            <p>Soomaalidu waxa kale oo ay leeyihiin magacyo badan oo ay ugu yeedhaan
                ajanebiga, oo inta badan quudhsi ah. Dadka caddaanka ah, waxa loogu
                yeedhaa Gaalo oo loola jeedo dadka aan ‘Ilaahay aaminsanayn’ amma
                ‘kufaarta’ ah. Magacan waxa kale oo loogu yeedhaa dadka kale ee aan
                Muslinka ahayn iyagu. Ruusha iyo Maraykanku waxay leeyihiin magac gaar
                ah oo loo yaqaan, kaasi oo ah reer Kaba-Weyne, laguna tilmaamayo
                qaradooda amma jidkooda weyn iyo sida xoogga ah iyo cududda leh ee ay u
                tallaabsadaan. Carabta waxa mararka qaar loogu yeedhaa Dheg-Cas,
                Shiinahana Indha-Yar.</p>
            <p>Qaadka (Qat)</p>
            <p>Waxa kale oo ka mid ah dhaqanka Soomaalida, cunista Qaadka. Caleenta
                amma geedkan oo lagu mirqaamo, waxa laga beeraa Kenya iyo Ethiopia,
                Soomaaliduna waxay u fadhida saacado badan oo ay qayilaan, inta badanna
                gelinka danbe iyo fiidkii. Qaadku waa wax aad ugu faafay Soomaalida,
                ayna qabatimeen oo intii dagaallada sokeeye ay socdeen oo dhan,
                diyaarado lagu geyn jirey Soomaaliya, diyaaradahaasi oo ku degi jirey
                garoomo la xaadh-xaadhay oo aan rasmi ahayn oo ku kala yaal meelo
                fog-fog oo khatar ah oo dalka ka tirsan. Ganacsiga Qaadka waxa laga
                helaa sannadkii lacag gaadhaysa tobannaan malyuun oo doollar, umana
                muuqan haba yaraatee mid dagaalladii ay saameeyeen oo ay
                joojiyeenay.<br />
                Marka Qaadku soo dhaco ee uu yimaaddo, waxa abuurma jawi kacsan oo buuq
                ah. Xaafadda Eastleigh, oo ah xaafad ka tirsan magaalada Nairobi oo
                Soomaalidu ay degto, waxa timaadda baabuur cararaysa oo si degdeg ah u
                soo gala xaafaddaasi, kana yimaadda gobolka Meru ee badhtamaha Kenya,
                halkaasi oo laga beero Qaadka. Marka baabuurtaasi ay soo galaan, waxa
                abuurma buuq miyir-la’aan ah oo la is dhexyaaco, iyada oo qaad-
                walyaashu ay boobsiyaan inay kala soocaan qaadkaasi cusub ee soo dhacay,
                una kala xidhaan qaybo loo kala diro oo loo kala dhoofiyo Yurub, iyo
                inta gudaha lagu iibinayo ee la reebayo. Eastleigh waxay leedahay suuq u
                gaar ah oo lagu iibiyo Qaadka, loona yaqaan ‘Suuqa Qaadka’, suuqaasi oo
                cammiran, ayna ku yaallaan sakado meherado iyo tukaammo yaryar oo foodda
                saqafka sare ee jiingadda ah laga soo wada lulay amma la sudhay
                xidhmooyin ka kooban laamaha Qaadka. Nooca ugu wanaagsan ee ugu tayo
                sarreeya Qaadka waxa lagu iibiyaa xidhmadii ilaa $30 doollar oo Maraykan
                ah. Jidadka suuqaasi waxa ka buuxa maqaaxiyo, halkaasi oo dadku ay si
                nafis ah ugu fadhiyaan kuraas amma derbiyada oo ay ku qayilayaan, kuna
                cabbayaan shaah iyo sigaar, biyo amma cabbis kale oo fudud.</p>
            <p>Maqaaxiyahan shaaha laga cabbo, oo ka mid ah dhaqanka Soomaalida meel
                kasta oo adduunka ka tirsan, waxay ka dhigan yihiin oo kale gole yar oo
                baarlamaan oo lagu kulmo, si kululna loogaga doodo arrimaha xagga
                siyaasadda ee gudaha iyo dhacdooyinka caalamiga ah. Marka ay afkooda
                kala qaadaan ee ay hadlayaan, waxa maraka qaar ka soo qubta calyo doog
                ah, oo ah qaadkii ay taqsiisanaayeen, oo debadda u soo duula. Waxaad
                moodda waxoogaa sidii lo’ raamsanaysa, iyaga oo daamankooda ay ka
                muuqdaan oo ay ka soo buuran tahay taqsiinta weyn ee ay ku gureen. (Qof
                ka mid ah dadka sida weyn u qayila, xaafadda Easleigh ee Nairobi, ayaa
                iiga warramay sida uu dareemo iyo sababta uu u cuno Qaadka):</p>
            <p>Waxan ahay muqayil weyn, horyaalka cunista Qaadka. Annagu haddii
                aannu nahay Soomaali, waxannu rumaysannahay in Qaadka uu yahay wax lagu
                nafiso oo uu yahay waxa ugu fiican ee buuqa iyo wareerka iyo daalka la
                iskaga biiyo. Maskaxda ayuu si weyn u dejiyaa oo ka saaraa wareerka iyo
                walaaca. Qaadku waa shay lagu mirqaamo, laakiin haddana waa wax lagu
                nasto oo lagu raaxaysto. Marka aan Qaadka cuno ee aan mirqaamo, nolol
                cajaa’ib leh oo fiican ayaa i hortimaad oo aan galaa. Marka aanan
                qayilin, waxan dareemaa cidlo amma keli oo waan qaloodaa. Cunista
                Qaadka, waan ku furfurmaa oo si weyn ayaan ugu sheekeeyaa, waanu i
                dejiyaa. Dadka qaar ayaa yidhaa Qaadka waa lagu dawakhaa amma waa lagu
                waashaa, laakiin anigu taasi ma rumaysni. Xataa haddii uu caafimaadkayga
                wax u dhimayo, dan kama lihi oo kama werwero, waayo waan ka helaa oo
                wuxu iga dhigaa mabsuud. Had iyo jeer, waannu ku kaftannaa Qaadka oo
                aannu isku dacaayadaynna, waxanannu isku nidhaa ‘ri camal ayaa u
                egtahay’, iyo ‘geel camal ayaad u egtahay’. Ragga waaweyn ee muqayilka
                ah, sidayda oo kale, qayilaaddu waa waqtiyada ugu fiican ee ugu raaxada
                badan noloshayada. (Maleele, Qaad-cun, xaafadda Eastleigh,
                Kenya).17<br />
                Suuqyada magaalo-madaxda Hargeysa ee Somaliland, oo ah qaar cammiran oo
                dhaqdhaqaa badani ka jiro, waxaad ku dhex arkaysa dumar xijaaban oo ka
                soo jeeda sandaqado iyo buushash lagu sawiray xidhmooyin Qaad ah. Waxay
                iibiyaan Qaadkaasi oo ay ragga ugu ridaan baco midabkoodu yahay buluug.
                Mid ka mid ah ‘dhibaatooyinka’ amma waxyeellada qaadku uu leeyahay waa
                xashiishka. Somaliland inteeda badan waxad ku arkaysaa bacahaasi oo ka
                wada dhalaalaya, kuwaasi oo marka dadka qaadka cunaa ay iska tuuraan,
                dhirta qodaxda lihi qabsato, halkaasina ka wada lulmaya marka dabayshu
                ku dhacdo.<br />
                Dhakhtar qaabilsan cudurrada ku dhaca maskaxda amma dhimirka, oo
                magaciisa la yidhaa Aden Ismail, waxa uu ii sheekay, bukaan-socodka u
                yimaadda ee uu eego, inta ay leeg yihiin dadka isku buuqsan ee qaba
                waxyeello ka soo gaadhay amma la xidhiidha cunista qaadka. Waxa uu ii
                sheegay in uu markaas ka yimid guri ku yaal Hargeysa oo saddex nin oo
                walaalo ah lagu hayo, laguna xidh-xidhay silsilado lagu jebiyey oo loogu
                xidhay gidaarrada guriga. Si halkaasi loogu hayo oo lagaga ilaaliyo inay
                weeraraan amma waxyeello u geystaan dadka kale ee qoyska xaafadda, amma
                laga ilaaliyo inay debadda u fakadaan oo ay Qaad u doontaan.</p>
            <p>Soomaali-Weyn (Greater Soomaaliya)</p>
            <p>Dareenka xoogga badan ee la xidhiidha Soomaalinimada iyo dhaqanka
                Soomaaligu waa qaar dhaafsiisan oo ka shisheeya xuduudaha Soomaaliya iyo
                Somaliland; taasi oo in la ogaado jiritaankeedu ay muhiim u tahay in la
                fahmo ‘dhibaatada Somaalida’ iyo siyaasadda guud ee gobolka.</p>
            <p>Soomaali badan ayaa aaminsan in la khayaameeyey oo laga dhacay dhul.
                Soomaaliya waa mid ka duwan dalalka kale ee Afrika badankooda, dalakaasi
                oo ay ku wada nool yihiin qawmiyado jinsi ahaan kala duwan dal kasta
                gudihiisa, kuwaasi oo had iyo jeer u tartama awodda xukunka iyo
                khayraadka. Laakiin marka la barbar dhigo dadweynaha Soomaaliyeed, waa
                qaar ku kala baahsan dhulalka gobolka Geeska Afrika oo jooga degaanno
                wax badan ka shisheeya inta ku qeexan xuduudaha waddankooda. Haddii
                waddanka Soomaalida lagu soo daro dhammaan dhulalka ay degaan ee ay u
                badan yihiin Soomaalidu, waxa uu noqonayaa waddan aad uga ballaadhan
                inta uu maanta yahay ee Soomaaliya ka kooban tahay marka lagu daro
                jamhuuriyadda la magac- baxday Somaliland. Professor Ioan Lewis waxa uu
                ku doodayaa in ‘Soomaalidu ay tahay qawmiyadda jinsi ahaan ugu baahsan
                amma ugu filiqsan marka loo eego keli-keli qawmiyadaha Afrika … waxayna
                ku nool yihiin oo ay had iyo jeer degaan dhul aad u ballaadhan oo
                gaadhaya ilaa 400,000 oo mayl oo dhinac kasta iska leeg.’18<br />
                Calanka qaranka ee Soomaalida, waxa ku yaal xiddig cad oo dhexda kaga
                taal calan midabkiisu yahay cirka oo kale amma buluuki ah. Shanta gees
                ee xiddigtaasi waxay u taagan yihiin shanta gobol ee ‘Soomaali- Weyn’,
                dhulkaasi oo aan weligii u jirin dal qudha oo qaran ahaan loo aqoonsan
                yahay, laakiin ah mid Soomaali badani ay u arkaan dhulkoodii hooyo ee ay
                xaqa u lahaayeen, mararka qaarna ay u galeen dagaallo sidii ay taasi u
                xaqiijin lahaayeen ee ay u samayn lahaayeen.</p>
            <p>Hase ahaatee fikradda ku saabsan in la isku wada keeno oo la mideeyo
                dhammaan Soomaalida oo dhan, waxay u muuqata wax aan ka badnayn riyo
                amma khayaal.</p>
            <p>‘Soomaali-Weyn’ weligeed ma noqon dal mid ah oo qaran ahaan u jira,
                xattaa intii ka horraysay intii Qaaradda Afrika aan la kala qayb-qaybsan
                ee isticmaarkii, xilliyadii ‘Saami-qaybsiga Afrika’.</p>
            <p>Iyadoo Soomaalidu ay tahay asal ahaan dad reer- guuraa ah, waana dad
                had iyo goor socda oo xoolahooda kolba meel u raraya, una wada guura oo
                u dega reer- reer inta badan isku xidhan oo uu ka dhexeeyo dhiig
                dhalasho amma dhaqan guur. Ma jirin baahi weyn oo dhaqaale, amma
                siyaasadeed, amma mujtamac oo loo qabay qaran dawli ah oo mid ah amma
                mucayan ah oo Soomaaliyeed, in kasta oo Soomaalida lafteedu ay yihiin
                dad isku mid ah, oo gaar ah, oo si weyn la iskugu soo sooci karo.</p>
            <p>‘Soomaali-Weyn’ waxa ku jira qaybo ka tirsan dhammaan dalalka deriska
                la ah Soomaaliya, sida awgeedna fikraddan Soomaali-Weyn waa mid khatar
                ku ah dhammaan dalalkaasi jaarka ah. Saddex ka mid ah shanta gees ee
                xiddigta Soomaalidu, waxay u kala taagan yihiin gobollada waqooyi-bari
                ee Kenya, bariga Itoobiya, iyo Djibouti, kuwaasi oo dhammaantood ay
                degaan dad badan oo asal ahaan Soomaali ka soo jeeda. Labada gees ee
                kale ee xiddigtaasi waxay u taagan yihiin Soomaaliya iyo jamhuuriyadda
                la magac-baxday Somaliland (eeg khariidadda 1.2).</p>
            <p>Khariidadda 1.2 ‘Soomaali-Weyn’ iyo sida ay u kala deggan yihiin
                beelaha waaweyni(Lewis 2002 [1980])</p>
            <p>Xaqiiqada ah in dadka Soomaalidu ay ku baahsan yihiin oo ay degaan
                dhul aad uga ballaadhan waddanka Soomaaliya ee hoos yimaad dawladda oo
                keliya, ayaa keenaysa oo macnaheedu uu yahay in sheegadasha dhul-
                ballaadhsiga ah ee ku saabsan in dib loo soo celiyo oo la isku wada
                keeno degaannadaasi Soomaalida, in sheegashadaasi ay marka la eego
                taariikhda gobolkasi Geeska Afrika oo dhan ay u horseeday oo ay dhalisay
                deganaansho la’aan joogto ah. Riyada ‘Soomaali-Weyn’ waxa qabay oo
                agtiisa ay ka jirtey dagaal-oogihii gabayaaga ahaa, Sayyid Maxamad
                Cabdulle Xassan. In kasta oo aanu weligii ku guulaysan in uu hirgeliyo
                oo uu sameeyo waddan Soomaali-Weyn ah, haddana waxa uu beeray midhihii
                iyo fikradda ah in loo dagaallamo ‘Soomaali-Weyn’ oo uu ku beeray
                maskaxda faacyo badan oo danbe oo Soomaali ah.</p>
            <p>Laga soo bilaabo gobannimadii Soomaaliya ee 1960-kii, hoggaamiyayaal
                kale oo uu ku jiro madaxweyne Maxamed Siyaad Barre ayaa khatar iyo
                hanjabaado dhul- ballaadhsi ah ku hayey dalalka la deriska ah.
                Siyasaddaasi waxay mar keentay isku-dhac hubaysan oo milateri oo mar
                walba ku dhammaanayey Soomaaliya oo ku jabta, oo aan ka keenin wax guul
                ah oo ay ku si joogto ah ugu soo korodhsato dhulal kale. Dagaallada ugu
                xumaa ee ugu burburka weynaa waxa ka mid ahaa dagaalkii lala galay
                Itoobiya ee uu ku dhawaaqay Siyaad Barre sannadkii 1977, kaasi oo ku
                dhammaaday in si xun loogu jebiyo Soomaaliya, isla markaasina sababay oo
                horseeday dhicitaankiisii.</p>
            <p>Riyada ‘Soomaali-Weyn’ waa mid jirta ilaa maanatadani. Kooxaha
                Islaamiyiinta ah ee Soomaalidu, oo uu ka mid yahay ururka al-Shabaab,
                waxay u adeegsadaan qaddiyaddan, hub ay ku dagaal galaan iyo baaq
                qaylo-dhaan ah oo ay ku kiciyaan dadweynaha, si ay u helaan taageero.
                Tani waxa kaga yimid dhibaato iyaga dib ugu soo noqotay sannadkii
                2006-dii, markii mid ka tirsan hoggamiyayaashii Maxakamadihii Islaamiga
                ahaa, Sheikh Xassan Dahir Aweys, uu ku hanjabay in uu qabsan doono
                gobolka Soomaalida ee Itoobiya. Dhammaadkii isla sannadkaasi, Itoobiya
                waxay weerartay oo ay gashay Soomaaliya, waxayna xukunkii ka tuurtay
                Midowgii Maxkamadaha Islaamiga ah (UIC).</p>
            <p>Colaado iyo dagaallo is xigey, iyo weliba dhibaatooyin ku yimid
                degaanka ayaa kallifay in boqolaal kun oo dadweynihii Soomaalida ahaa
                inay ka baxaan dalkoodii oo ay noqdaan amma qaxooti, amma tahriibayaal
                dhaqaale-raadis ah. Baadhitaan ay samaysay Qaramada Midoobay sannadkii
                2009 (UNDP, Soomaaliya’s Missing Million: The Somali Diaspora and its
                Role in Development, 2009), waxay ku qiyaastay in ilaa hal milyan oo qof
                oo ka mid ah guud ahaan tirada dadweynaha Soomaalida oo dhan ilaa toban
                milyan, in ay ku nool yihiin oo ay degeen dalka debaddiisa.19</p>
            <p>Hase ahaatee tirokoobyadani waxay u baahan yihiin in si taxadir leh
                la iskaga hubiyo, sababta oo ah iyadoo ay dhibaato tahay in tirokoobyo
                sugan laga samayn karo Soomaaliya gudaheeda iyo arrimaha Soomaaliya, iyo
                iyadoo ay baaba’een in badan oo ka mid ah diiwaannadii iyo waraaqihii
                xafiisyada dawladdu xilliyadii dagaallada.</p>
            <p>Soomaalidu waxay tegeen oo ay degeen dalalka deriska ah ee Kenya,
                Ethiopia iyo Djibouti, iyo dalalka kale ee Afrika. Qaar kale waxay
                tegeen dalalka Yemen, Khaliijka iyo Saudi Arabia. Waxa kale oo jira
                jaalliyado aad u badan oo Soomaaliyeed oo deggan dalalka Maraykanka,
                Canada, Australia iyo Yurub, gaar ahaanna dalka Ingiriiska, Holland,
                Italy iyo dalalka Scandinavian-ka. Soomaalidu waa dad runtii caalamka ku
                baahsan, waxayna si buuxda uga faa’iideysteen tiknoolojiyada cusub, si
                ay u adeegsdaan qalabka isgaadhsiinta oo ay ku wada xidhiidhaan, iskuna
                xaal ogaadeen oo ay is kaalmeeyaan, meel kasta oo ay adduunka ka kala
                joogaan. Addeegyada Internet-ka, telifoonnada moobiilka, iyo awodda ay u
                yeesheen inay si dhakhso ah u xawilaan lacagayow iyaga oo adeegsanayaa
                tiknoolojiyadaasi casriga ah, ayaa dinac ahaan muujinaya inay jirto wax
                u dhigma amma u eg fikradda ‘Soomaali-Weyn’ oo kale, fikraddaasi oo
                gaadhsiisan xattaa meel ka baxsan oo ka fog inta ay koobayso ee ay
                tilmaamayaan shanta gees ee xiddigta Soomaalidu. In kasta oo
                ‘Soomaali-Weyn’ aanay weligeed ahayn amma noqon marnaba wax dal ahaan u
                jirey, laakiin waxay u jirtaa rajo ahaan iyo wax lagu hirto, taasi oo ay
                qabaan oo aaminsan yihii Soomaali badani ilaa maantadani, kuwaasi oo
                isku arka inay ka mid yihiin ‘Qaran Soomaaliyeed’ oo weyn oo ka
                ballaadhan inta xuduudaha hadda jiraa ay koobayaan.</p>
            <p>Dhinaca kale wax jira xoogag iyo waxyaabo ka geddisan oo burinaya
                amma ka horimanaya firaddani dhul-ballaadhsiga, oo kala qaybin ku
                keenaya isla dalkaasi gudihiisa. Mid ka mid ah jahawareerka weyn ee ka
                jira Soomaalida dhexdeeda iyo ammurahooda, oo si toos ah lid ugu ah oo
                ka horimanaysa riyadii ‘Soomaali-Weyn’, waa beelaha amma qabaa’ilka iyo
                qaybaha kale ee loo kala baxay, kuwaasi oo keenay in dalkaasi si weyn u
                kala jajabo oo u kala qaybsamo gudihiisa. Xoogaggaasi amma kooxahaasina
                waxay ahaayeen kuwa iyagu gacanta sare leh laga soo bilaabo ilaa
                sannadihii u horreeyey ee qarnigan kow-iyo- labaatanaad. Soomaaliyana
                waxay u kala qaybsantay dalal iyo dawlado yaryar oo dhawr ah, oo
                qaarkood ay gaadheen guulo u hirgala oo ka badan kuwa kale marka la
                barbar dhigo.</p>
            <p>Xaqiiqada ah in Soomaaliya ay kala jajabtay oo kala qaybsantay, in
                kasta oo ay yihiin dad isku mid ah marka loo eego xagga jinsiga, luqada,
                diinta iyo dhaqanka, ayaa macnaheedu ay tahay in mar kale sidii hore ee
                loo arki jirey, loona dersi jirey dhibaatooyinka siyaasadeed ee Afrika,
                in aan lagu dabbiqi Karin Soomaalida oo aanay la mid ahayn. In badan oo
                ka mid ah dhibaatooyinka ka jira Nigeria amma Sudan, tusaale ahaan, waxa
                si weyn loogu aaneeyaa oo sabab looga dhigaa kala geddisnaanta xagga
                diinta iyo jinsiga, in kasta oo xaaladaha dhaqaale iyo arrimo kaleba ay
                kaalin ku leeyihiin. Xaaladaha iyo sababaha dhalinaya dhibaatooyinka
                Soomaaliya, la mid ma aha oo looma raaci karo sababahan; waxase loo
                baahan yahay in sidooda iyo gooni ahaantooda loo derso oo loo fahmo.</p>
            <p>Dalkii markii noqday Qarankii Soomaaliya ee madax bannaanaaday bishii
                July ee 1960-kii, waxa uu haddana ka mid noqday dalalka ugu
                cimri-gaabtay qaaraddaasi, waxanu taagnaa oo uu u jirey ka qaran ahaan
                muddo wax yar ka badan soddon sano. Gobolkii waqooyi-galbeed ee
                Somaliland waxay iskood ugu dhawaaqeen inay noqdeen jamhuuriyad gooni ah
                sannadkii 1991-kii, in kasta oo aanay helin aqoonsi caalami ah. Puntland
                oo ku taal dhinaca waqooyi-bari, waxay leedahay dawladdeeda iyo ilaa
                heer maamul madaxbannaan. Qaybo badan oo kale oo ka tirsan dalkaasi ayaa
                iyguna goonidooda u shaqeeya oo isku maamula, in kasta oo maamulladaasi
                iyo gacan- ku-hayntoodu ay mar walba is bedesho oo kolba cidi qabsato,
                kooxaha kala geddisan ee danaha ka leh. Iyo weliba xuduudaha qaybahaasi
                u dhexeeya oo aan sugnayn, isna bedela (eeg khariidadda Map 1.3).</p>
            <p>Qaybhaasi qaar ka tirsan waxa ka taliya oo gacanta ku haya kooxaha
                Islaamiyiinta ah, qaar kalena waxay ku kala xidhan yihiin beelaha,
                qaarna waxay leeyihiin ‘madaxweynayaal’ iyagu iskood isku magacaabay oo
                qurbaha ku nool, oo amma marmar gaadha halkaasi, amma aan weligoodba
                tegin. Sannadkii 2011, qaybo ka tirsan magaalada Muqdishu iyo meelo kale
                oo tiro yar, waxa maamulaysay dawlad taag daran oo ku-meel-gaadh ah oo
                ay taageerayaan ciidammo nabad-ilaalineed oo ka socda Ururka Midowga
                Afrika. Xaaladahani mar walba is bedelayaa waxay dhibaato ku noqdeen
                noloshii caadiga ahayd ee Soomaalida, kuwasi oo mar walba ay ku khasabto
                inay la qabsadaan, una dhaqmaan hadba qaabka ay la yimaaddan kolba
                kooxda qabsata gobolka ay ka tirsan yihiin ee ay deggan yihiin, iyaga oo
                ogsoon in mar kasta ay dhici karto in haddana koox kale ay timaaddo oo
                ay maamulka qabsato.</p>
            <p>Beesha (The Clan)</p>
            <p>Waxa ugu weyn ee Soomaalida kala qaybiyaa waa beelaha amma qabiilka,
                kaasi oo ka koobma, iskuna xidha kooxo dad ah oo noqda qaybo gooni-gooni
                ah amma ardaayo, una dhigma jufooyinka amma qabaa’ilka kale ee isku
                abtirsiinta ah. Jiritaanka xidhiidhka beelahaasi ayaa mar walba ku ahaa
                carqalad adag oo aan la dhaafi Karin, in laga abuuro Soomaaliya qaran
                dawli ah oo casri ah. Arrintani waxay qayb ahaan sharraxaysaa amma
                tilmaamaysaa sababta loogu guuldarraystay dedaalladii gudaha iyo kuwii
                debadda ee ahaa in la ‘mideeyo’ Soomaaliya oo la wada hoos keeno
                maamulka dawlad dhexe oo qudha oo joogta magaalada Muqdisho.</p>
            <p>Intii aan wadey xog-baadhka buuggani, Soomaali dhawr ah ayaan
                weydiiyey kaalinta iyo ahmiyadda beesha amma qabiilka. Jawaabaha aan ka
                kala helay waxay muujinayaan sida qodobkan amma arrintani ay u tahay mid
                xasaasi ah. Mid ka mid ahi waxa uu iigu jawaabay:</p>
            <p>Aadbaad u xishood daran tahay, in aad ka hadasho oo aad i weydiiso
                qabaa’ilka; ma aha wax jira. (Cumar Maxamed, Ganacsade, Muqdishu).</p>
            <p>Gabadh kale waxay igu tidhi:</p>
            <p>Beesha amma qabiiku waa xuddun-dhexaadda dunida Soomaalida. Iyada
                ayaa sal u ah wax kasta oo aannu nahay amma samaynanno (Aisha-Mariam,
                kaaliye bulsho, Hargeysa).</p>
            <p>Ninkanna, waxay isaga la tahay:</p>
            <p>In Soomaalida loo arko oo loo raad-raaco beel- beel waa wax gaboobey
                oo taariikhdii hore uun ku eg. (Yoonis Xassan, ganacsade,
                Baydhabo).<br />
                Nin kalena wuxu igu yidhi:</p>
            <p>Haddii aad doonayso Soomaalida in aad fahamto, sida qudha ee lagu
                fahmi karaa waa iyada oo la kala fahmo sida iyo waxa ay kala yihiin
                beeluhu (Yuusuf Nuur, Oday-dhaqameed, Muqdishu).</p>
            <p>Waxyaabaha ugu muhiimsan ee loo baahan yahay in la famo marka laga
                hadlayo qabaa’ilka Soomaalida, waxa weeye in la ogaado inay yihiin wax
                hadba is bedelaya oo isku dhex qassan, oo aan mar walba kala qeexnayn.
                Soomaalidu ma aha wax si sahal ah loogu kala sooc- sooci karo
                qaab-beeleedyo sugan oo kala qeexan. Sabatuna waxa weeye in beel kastaa
                gudaheeda ay sii kala qaybsanto, oo ay u sii kala baxaan jili-jilib iyo
                juffooyin amma bah-bah, taasi oo sii socota ilaa heer hoose (eeg shaxda
                1.1).</p>
            <p>Isbahaysiga ka dhexeeya qaybahaasi amma bahahaasi iyo ardaayadan mar
                walba sii kala qabsamaya ee aan dhammaadka lahayni iyo meel ay isku
                tagaan, haddana waa qaar mar walba is bedelaya. Taasi ayaana dhibaato ku
                ah in dadka ajanebiga ahi ay fahmaan. Meel marka hore u muuqata inay mid
                tahay, ayaa u sii kala bixi kartaa laba jilib amma ka badan, oo iyaga
                laftoodu is qaban kara oo iska horiman kara. Kuwii markii hore ahaan
                jirey saaxiibada amma tolka ‘walaalaha ah’ ayaa isla marakaaba haddana
                noqon kara col; sidoo kale kuwo ay ka dhaxaysey ‘cadaawadi’ ayaa noqon
                karaa saaxiibbo, si dhakhso ah.<br />
                Arrintani waxay dhacday sannaddii 2006-dii, markii koox ka kooban
                qabqablayaashii dagaalka iyo rag kale oo ganacsato ahaa ay isbahaysteen
                ee ay samaysteen ururkii Ka-hortagga Argagixisada iyo Dib-u-soo- celinta
                Nabadda (ARPCT), kuwaasi oo doonayey inay ka hortagaan oo ay iska
                caabbiyaan awoddii isbahaysiga maxkamadaha shareecada ee Muqdishu oo sii
                faafaysay.<br />
                Ururkaasi ARPCT waxa la sheegay inuu ka heli jirey taageero badan iyo
                lacagba hey’adda mukhabaraadka Maraykanka ee CIA, heyaddaasi oo laga
                dhaadhacsiiyey in maxkamadihii shareecadu ay u taagan yihiin khatar
                argagixiso oo Islaami ah. Maraykanka iyo dawladihii kaleba waxay ku
                jahawareereen isbedellada lama filaanka ah ee hoggamiyaashii ururka
                ARPCT oo marba dhinac u xaglinayey, mar ay u galaan oo ay ku biiraan
                dhaqdhaqaaqii maxkamadaha iyo mar ay sidoo kale ka soo goostaan oo ay
                dib ugu soo noqdaan ururkii ARPCT. Isbedelladaasi joogtada ah ee
                isbahaysiyadu waa qaar cudur noqday caam yeelay oo ka jira khilaafyada
                iyo dagaallada Soomaalida, waana wax loo baahan yahay in lagu
                xisaabtmao, aanu ogaado qof kasta oo isku deyaya in uu fahmo
                Soomaaliya.</p>
            <p>Laanta af-Soomaaliga ee BBC-da ayaa markii ugu horraysay ii kala
                sheegatay oo i kala bartay beelaha Soomaalida, horraantii sannadihii
                1990-meeyadii, waqtigaasi oo ahaa xilliyadii ay ugu xumaayeen
                dagaalladii koonfurta iyo badhtamaha Soomaaliya, ka dib dhicitaankii
                Siyaad Barre. Waxan dareemayey sidii waxan qaadanayo oo an aan ka
                shaqaynayo cashar ku saabsan xisaab heer sare ah oo kale, iyaga oo kolba
                ii sawiraya shax, sida beelaha iyo jilibbadau u kala baxaan, si
                murugsanna u muujinaya xidhhiidhka isbahaysiyada amma bahaha iska hor
                iyo daba noqonaya ee si ku-meel-gaadh ah uga dhex jira qabaa’ilkaasi.
                Marka aan is idhaa hadda ayaad si fiican u fahamtay qaababkaasina, waxa
                dhacda in mar kasta wax kasta si degdeg ah isla markaaba isku bedelaan.
                Reer ayaa u sii kala baxaya jilib-jilib, juffo-juffo iyo bah-bah, iyo
                magacyo aanan hore u maqal. Reer markii hore mid ahaa ayaa sii kala
                baxaya oo kala jabaya, oo dhexdiisii iska hor imanaya, si weynna isku
                gumaadaya. Waxa kale oo aan ogaaday in xataa shaqaalaha kala geddisan ee
                laanta af-Soomaaligu, ay qaarba i siinayaan qaabab iyo sawirro kala
                geddisan isla xaaladahaasi Soomaalida, taasi oo ku xidhan hadba beelaha
                ay ka soo kala jeedaan. Mararka qaar waxa ka dhex dhasha doodo aad u
                kulul oo ay si kaftan ah qaarkood isku weeraraan, beelaha gaar, iyo qaar
                kale oo aan kaftankaas waxba ku darsan.<br />
                Ma aha Soomaalida oo qudha kuwa ka dooda beelaha, xattaa aqoonyahannada
                aan iyagu ahayn Soomaali iyo khubaro kale ayaa iyaguna ku kala qaybsan
                arrimahani. Aqoonyahannadaasi qaarkood waxay ka duulaan dhinaca beelaha
                marka ay dersayaan ee xog-baadh ku samaynayaan Soomaalida, qaar kalena
                waxay ku doodaan iyo in qodobbo amma arrima kale oo kala geddisan, oo ay
                ka mid yihiin xaaladaha dhaqaalaha iyo xidhiidhada ijtimaaciga ah, inay
                kaalin weyn oo muhim ah ku leeyihin qaababka Soomaalidu ay u astaysan
                tahay.<br />
                Iyadoo mawduucan amma arrimaha ku saabsan beelaha iyo qabaa’ilka
                Somaalida hore aad loogaga hadlay qoraallo kale oo badan, ma doonayo in
                aan wax badan ku sii talax tago, oo ka badan bogaggan kooban ee soo
                socda. Hasse ahaatee waxan kula kulmi doonnaa cutubyada soo socda qaar
                ka mid ah, waayo waa lama- huraan, aniga oo rumaysan in mar walba
                beeluhu ay kaalin xuddun-dhexaad ah ku leeyihiin arrimaha Soomaalida.
                Sida ay u tidhi caalinka culuunta Antrooboolojiyada ee Virginia Luling,
                beeluhu ‘ma aha wax ku fiican oo qudha inay iyagu dhexdooda
                dagaallamaan, (amma wada baayac-mushatreeyaan, amma siyaasad isku
                qabtaan), laakiin waa wax ku habboon in lagu fikiro oo la derso’. (eeg:
                Virginia Luling,’Genealogy as theory, genealogy as tool: aspect of
                Somaii”Cianship”, Social Identities).20</p>
            <p>Waa wax aan suurtogal ahayn in la fahmo Soomaaliya, haddii aan maanka
                lagu hayn oo aan la fahmin beelaha. Waxa kale oo muhiim ah in la ogaado
                shakhsiyaadka Soomaalidu qabaa’ilka ay ka soo kala jeedaan amma qofka
                qoladiisa iyo cidda uu yahay, in kasta oo aan dhammaan qof kasta oo
                Soomaali ahi aanu diyaar u ahayn amma aanu doonayn in uu ku sheego
                qabiilkiisa.<br />
                Xattaa in la isku dayo in la magac-dhabo beelaha muhiimka ah ee
                Soomaalida ayaa ah arrin keeni karta dood iyo muran; shirkii
                nabad-raadinta Soomaaliyeed ee sannadihii 2002 – 2004 waxa uu soo
                jeediyey in wax lagu qaybsado hab-beeleed, kaasi oo maamulladii ugu
                danbeeyey ay u isticmaalayeen qaabka loo raacayo awod-qaybsiga xukunka
                dalka. Qaabkaasi oo loo yaqaan ‘qaabka 4.5’, waxa uu sheegayaa inay
                jiraan afar beelood oo waaweyn oo kala ah Daarood, Dir, Hawiye iyo
                Raxanweyn. ‘.5’ amma nus-jabkaasi wuxu u taagan yahay beelaha yaryar oo
                dhan. Hasse ahaate habkani ma noqon mid ay ku wada qancaan dhammaan
                kooxaha amma beeluhu, qaarkoodna waxayba u arkeen inay ku tahay ceeb iyo
                quudhsi iyaga oo rumaysan in aan la siin saamigii ay ahayd inay helaan
                ee ay lahaayeen.</p>
            <p>Ahmiyaddii beeluhu ay lahaayeen waxa si ahaan mugdi geliyey
                isbedellada dhawaanaha ku soo kordhay Soomaalida, gaar ahaanna soo
                ifbixitaanka kooxaha Islaamiyiinta ah, sida al-Shabaab oo kale. Laakiin
                dhaqan ahaan hab-beeleedku waxa uu weligii ahaa waxa salka u ah qaabka
                Soomaalida iy xeerarkoodu ay ku dhisan yihiin, gaar ahaanna
                reer-guuraaga amma reer- miyigu. Iyaga oo dadweynuhu ay ahaayeen qaar
                had iyo goor guurguura oo socda, qaybaha amma lafaha isku abtirsiinta ah
                ayaa ah waxa salka u ah ee uu ka soo unkamo mujtamaca Soomaalidu.
                Abtirsiintooda ayaana dadku ay ku ogaadaan cidda ay yihiin, iyo
                xidhiidhka amma inta ay isku jiraan cid kasta oo kale. Soomaali badan
                ayaa weli korka ka haysa oo taqaan abtirsiintooda dheer amma fog, ilaa
                awowoyaashoodii hore; qaabkana waaxa uu ka mid yahay waxyaabaha salka u
                ah dhaqan-afeedkooda, waxanu u suurtogeliyaa in qof walba uu is ogaado
                cidda uu yahay iyo meesha uu ka soo gelayo mujtamaca. Marka reer-miyigu
                ay kulmaan, si ay isku aqoonsadaan, inta badan way is tohoydaan oo waxay
                isweidiiyaan cidda ay yihiin, taasi oo siyaabaha qaar ula mid ah
                baasaaboor oo kale.</p>
            <p>In aad taqaanno abtirsiintaada, waa arrin muhim ah, mararka qaarna
                noqon karta oo keeni karta badbaado amma geeri. Sida uu John Drysdale
                ugu faahfaahiyey buuggiisa, Soomaalidu aad ayay u yaqaannaan
                abtirsiintooda:’Qof kasta oo ka mid ah iyaga, laga soo bilaabo marka uu
                ilmuhu yahay siddeed jir, waa in uu yaqaan oo uu kor ka tirin karaa
                abtirsiintiisa, ilaa labaatan amma soddon oday, ilaa laga gaadho odayga
                ugu danbeeya ee la iskugu wada yimaad.’21</p>
            <p>Buugaagta badan ee uu ka qoray Soomaaliya, professor Lewis waxa uu
                wax badan kaga hadlayaa qabaa’ilka, waxanu u arkaa in beeshu ay
                laf-dhabar u yahay Soomaalida:</p>
            <p>Waa abtirsiinta iyo haybta tan hoggaamisa isbahaysiyada siyaasadeed
                iyo qaybaha is- kooxaysiga. In kasta oo Soomaalidu ay mararka ku
                sheegaan oo ay ku tilmaamaan ahmiyadda abtirsiinta iyo faai’iidadeedu in
                ay la mid tahay uun tan cunwaanka reer Yurub ee looga baahan yahay in
                qofku yeesho, haddana si loo fahmo ahmiyaddeeda runta ah waa in la
                ogaadaa inay ka fog tahay oo ay ka weyn tahay abtirsiintu wax u taagan
                in uu qofku sheegto dhalashadiisii hore amma meesha uu ka soo jeedo oo
                qudha. Abtirsiintu waxay qeexaysaa maqaam amma kaalinta siyaasadeed iyo
                tan xeer-sharciyeed ee qofku ku lahaan karo guud ahaan mujtamaca
                Soomaalida dhexdiisa, iyo meesha uu ka gelayo ee uu ku leeyahay nidaamka
                ijtimaaciga ah.22</p>
            <p>Sida uu u sheegayo Ioan Lewis, beeshu waxa kale oo ay dhaqan ahaan
                sal u tahay hab-sharciyeedka amma xeerarka Soomaalida. Xidhiidhka ugu
                weyn ee beesha dhexdeedu waa tan u dhaxaysa ee isku keenta qoysaska meel
                ka soo wada jeeda ee isku raaska ah amma isku abtirsiinta ah, oo tiro
                ahaan ka koobmi karaa min dhawr bqoqol ilaa dhawr kun, waxayna ku
                bahoobaan xeerka dhiigga amma magta oo waajib kaga dhiga inay qaybsadaan
                oo ay bixiyaan, amma qaataan magtaasi oo loo yaqaan Diyada. Nidaamkani
                waxa uu asal ahaan ka soo jeeda dhaqan reer-guuraaga Soomaalida, oo inta
                badan ku dagaallami jirey biyaha iyo baadka yar oo ay iskaga
                horyimaaddaan. Qaabka lagu xalliyo khilaafyada waxa loo yaqaan Xeer,
                waxana jira guurti odayaal ah oo loo saaro oo yeesha waxa loo yaqaanno
                Shir, si ay uga wada xaajoodaan bixinta magtaasi, inta ay noqonayso iyo
                sida loo kala qaybsanayo.</p>
            <p>Shirweynayaashii dhawrka ahaa ee nabadaynta Soomaalida, iyo Golaha
                Guurtida ee Jamhuuriyadda la- baxday Somaliland, waxay siyaabo badan u
                taagan yihiin oo ay ula mid yihiin wax ka yimid oo ka soo jeeda
                dhaqankaasi shirka odayaasha. Jiritaanka nidaamkaasi xeer-Soomaaliga ee
                dhaqanka oo lagu daray weliba shareecada, waxay noqdeen wax faa’ido
                badan u yeeshay Soomaalida intii ay socdeen dagaalladii iyo khilaafyadii
                Soomaalidu ilaa labaatankii sano ee u danbeeyey. Waxayna galeen
                kaalintii uu qaadan lahaa nidaam dawli ahi, kaasi oo sida muuqatay
                burburay, kana tirtirmay qaybo badan oo ka mid ah dalkaasi.</p>
            <p>Waxa jirtay mara badan oo la isku deyey in laga gudbo nidaamka
                beelaha. Soo-ifbixitaankii kooxaha Islaamiyiinta ahi, waxa uu siyaabaha
                qaar u hadheeyey oo uu u yareeyey ahmiyaddii beelaha, waayo,
                miliishiyooynika kooxahaasi, marka dusha laga eego, waxa isku keenayey
                diinta amma sida ay u kala taabacsan yihiin faracyada diinta, ee ma
                ahayn inta badan xidhiidhka xagga wada-dhalashada. Waxa jira ururrada
                diiniga ah ee ay ka midka yihiin al-Shabaab oo ku xidhan al-Qaacida,
                Xisbul Islam oo isagu waxoogaa qunyar-socod ah marka loo eego kan hore
                oo al-Shabaab ay qabsatay oo la wareegtey sannadkii 2011-kii, iyo ururka
                darriqada Suufiyadda ee Ahlu Sunna Wa Jamaaca. Hasse ahaatee dhammaan
                kooxahani, gaar ahaanna hoggamiyayaashooda, waxa ilaa heer mid walba
                lagu xidhiidhiyaa oo la sheegaa inay ka soo jeedaan beelaha qaar amma
                juffooyin gaar ah.</p>
            <p>Dedaalkii ugu weynaa oo wax badan laga soo shaqeeyey sidii loo
                tirtiri lahaa qabyaaladda waxa uu dhacay xilligii Siyaad Barre uu wadey
                ‘hantiwadaagga cilmiga ah’, sannadihii 1970-neeyadii, markii Soomaaliya
                ay isbahaysiga la lahad Midowgii Soofiyet. Idiyoolojiyadiisii iyo
                mabaadi’diisii xoogga lahayd ee waddaniyadda iyo sida weyn ee uu uga soo
                horjeeday reer-Galbeedka, ma ahayn wax u adkaysan karayey nidaamka
                qabaliga ah, nidaamkaasi oo loo muujin jirey, ugu yaraan marka dusha
                laga eego ee loo sheegayo dadweynaha, in uu yahay wax gaboobay oo laga
                baxay waqtigiisii oo haatan carqalad iyo dib-u-dhac ku ah dhismaha qaran
                cusub oo casri ah. Si rasmi ah ayaa loo mamnuucay qabyaaladdii, waxana
                meelaha fagaarayaasha lagu gubay, laguna aasay sawirro loo ekaysiiyey
                inay u taagan yihiin qabyaaladdi. Caaqilladii iyo odayaashii beelaha
                ayaa laga bedeley magacyadii, waxana loo bixiyey ‘nabaddoonno’, taasi oo
                ka mid ahayd tallaabooyinkii la doonayey in lagu yareeyo oo hoos loogu
                dhigo awoddooda, iyo in lagaga gooyo oo aan sinaba loogu xidhiidhin
                beelahooda ay ka soo jeedaan.</p>
            <p>Siyaad barre waxa uu ku dedaalay in uu ku bedelo nidaamkii adkaa ee
                qabaliga ahaa, abuurista shaksiyado magac yeesha oo laga haybeysto. Waxa
                uu isagu isa siiyey oo is gaadhsiiyey darajada ah ‘aabbihii qaranka’;
                waxana dalka oo dhan lagu faafiyey sawirro ah ‘Jaalle Siyaad’, kuwaasi
                oo qaar badan la barbar sudhay, laguna saddexeeyey Marx iyo Lenin.</p>
            <p>Ka sakow sida weyn ee khubadihiisu uga horjeedeen ee ay u weerarayeen
                qabyaaladda, haddana dhinaca kale waxa uu Siyaad Barre si hoose u wadey
                in uu horumariyo danaha beeshiissii Marreexaan ee uu ka soo jeedey iyo
                cidihii kale ee ay isku bahda ahaayeen. Isbahaysiga beelahaasi waxa loo
                yaqaanney ‘MOD’, kuwaasi oo ka koobnaa qaybaha beelaha Daarood ee
                Marreexaanka, Ogaadeenka, iyo Dhulbahantaha.</p>
            <p>Tani waxay il-colaadeed oo weyn ka keentay beelihii kale, waxayna
                aakhirkii sababtay oo horseedday dagaal sokeeye. Dhica waqooyi-galbeed,
                beelihii Isaaqa iyo kuwa kaleba waxay samaysteen jabhaddii hubaysnayd ee
                Dhaqdhaqaaqa Waddaniga ah ee Soomaaliyeed (SNM), Majeerteenka iyo
                beelihii kale ee Daaroodkuna waxay gobolka waqooyi-bari ka samaysteen
                Jabhaddii Diimoqoraadiga ee Badbaadinta Soomaalida 9SSDF), dhinaca
                koonfurtan Hawiyuhuna waxa samaysteen Jabhaddii Golaha Midowga
                Soomaalida (United Somali Cogress). Sannado ka bacdi, jabhadahani waxau
                ku guulaysteen inay xukunkii ka tuuraan Siyaad Barre.</p>
            <p>Midowgii Maxkamadaha Islaamiga ahina waxa ay lumiyeen taageeradii
                dadweynaha markii ay bilaabeen inay noqdaan qaar si weyn ugu xidhan oo
                ka soo jeeda beel qudha, una adeegaya danaha beeshaasi, ammase hal juffo
                oo ka mid ah beeshaasi. In kasta oo bilawgii isbahaysiga maxkamadahaasi
                islaamiga ahi uu ka koobnaa isbahaysi debecsan oo u dhexeeyey
                maxkamadihii shareecada ee matilayey dhawr qolo iyo jilibbo kala
                geddisan, haddana marba marka ka danbaysa waxa loo arkay qaar awoddooda
                ay ku sii ururayso oo ay ku sii xoogaysanaya xubnaha wada danaha beesha
                Cayr ee ka tirsan beelweynta Hawiye.</p>
            <p>Waa wax laga doodi karo in guddoomiyaha damaca weyn amma caaddifadda
                weyn ee golihii shuurada ee Midowgii Maxkamadaha, Sheikh Xassan Dahir
                Aweys, iyo hoggaamiyaha miliishiyooyinkii maxakamadaha ee al- shabaab,
                Aadan Xaashi Cayrow, inay wadeen oo ay u taagnaayeen damac iyo dano sare
                oo beeleed. Laakiin xaqiiqada ah in loo arkay in taasi ay wadaan ayaa
                keentay oo ku fillaatay inay lumiyaan taageeradii beelo badan oo kale oo
                aan iyagu ahayn Cayr.<br />
                Si kasta oo dadku ay ugu dedaaleen inta tamartood ah inay baabiiyaan
                qabyaaladda oo ay ka tirtiraan siyaasadda Soomaalida, haddana waxay
                noqotay wax loo maaro waayey oo aakhirataankii lagu guuldarraystay.
                Lagama yaabo in qabyaaladda amma nidaamka beelaha in la waayo uu meesha
                ka baxo; waa wax ku dheehan oo ku kaydsan dhaqanka abtirsiinta oo qof
                walba yaqaan oo uu abtirsan karo, kuna jira oo lagu xuso gabayada iyo
                meelo kaleba. Dadku dib ayay u soo noolayn karaan oo ay u hawlgelin
                karaan sidii ay isku aqoonsan jireen ee beel-beelnimada, mar kasta oo
                taasi ay u baahdaan; waxay ka dhigan tahay caymis amma dammaanad oo kale
                iyo qaab-dhsimeed ijtimaaci ah oo jira amma diyaar ah oo mar walba
                taagan, iyo xidhiidh is-aamineed oo uu ku socdo ganacsiga iyo
                baayac-mushtarka keleba. Qofku keli ahaantii waxa uu kala xulan karaa
                heerka uu doonayo in uu ka bilaabo cidda uu yahay, kor amma dhexda, amma
                jilibka ugu hooseeya, taasi oo ku xidhan hadba cidda uu u sheegayo
                meesha uu ka soojeedo. Siyaabaha qaar, Soomaalida waxa xaddidada oo
                xannibaad ku noqda beesha ay ka tirsan yihiin, taasi oo ku xidhiidhin
                karta amma raacsiin karta koox gaar ah, amma urur diimeed oo aanay
                doonayn amma wax niyo ah u hayn inay ka mid noqdaan. Tusaale ahaan
                xidhiidhka lala xidhiidhiyo beesha Ceyr ururrada Islaamiga ah ee
                xagjirka ah, waxa macnaheedu ay tahay oo ay keenaysaa in qof kasta oo ka
                tirsan beeshaasi Ceyr, in loo arko oo loogu yeedho xagjir, sababtuna ay
                tahay beesha lala xidhiidhinayo ee uu ka soo jeedo qofkaasi, ee aanay
                ahayn waxa uu isagu shakhsi ahaan rumaysan yahay amma aaminsan
                yahay.</p>
            <p>In qof walba uu dabada ku hayo beel uu ka soo jeedo, waxay u tahay
                badbaado iyo khatar labadaba. Beelaha waxa ka dhex dhalan karaa colaad
                iyo dagaallo kooxeed oo hubaysan, sidii dhacday dabayaaqadii sannadihii
                1980-maadkii iyo 1990-maakii. In kasta oo beelaha Hawiyuhu ay markii
                hore ku midaysnaayeen inay ka horjeestaan Siyaad Barre, haddana ka dib
                markii uu dhacay Siyaad Barre waxay isla markiiba si dhadhso ah u kala
                qaybsameen dhexdoodii jilibbo iyo qabaa’il iska soo horjeeda, taasi oo
                keentay inay ka dhex dhacaan dagaalladii ugu xumaa ee dhiigga badani ku
                daatay ee lagu dagaallamay jidadka iyo xaafadaha magaalo-madaxda
                Muqdishu, sidii qolo walba qolada kale uga qabsan lahayd. Muqdishu waxay
                noqotay magaalo kala qaybsan, oo yeelata ‘khad cagaaran’ oo u kala
                qaybiya koonfur oo ay qabsatay beesha Habar- Gidir oo uu hoggaaminayo
                qabqablihii dagaalka ee Maxamed Faarax Caydiid, iyo qaybta waqooyi oo ay
                haysatay beesha Ab-Gaal oo uu hoggaaminayey Cali Mahdi Maxamad. Sidaa si
                la mid ah, laakiin ka waxyeello yarayd, ayaa ka dhacday Somaliland.
                Isaaqu waxy ku midaysnaayeen SNM si loola dagaallamo Siyaad Barre,
                laakiin markii dalkaasi uu ku dhawaaqay inuu yahay jamhuuriyad
                madaxbannaan oo gooni u taagan, dhawr dagaal oo yaryar ayaa ka dhex
                dillaacay isla beelihii Isaaqa dhexdooda.<br />
                Ujeeddada cutubkani waxay ahayd in uu muujiyo inay jiraan waxyaabo badan
                oo kale oo ku saabsan Soomaaliya oo la dersi karo, ee aanay ahayn uun
                dagaallo, macaluul, xagjirnimo Islaami ah iyo budhcad-badeed, waxyaabaha
                ka jira dalkaasi. Warbixinnada warbaahinta badankooda, iyo in badan
                siyaasadaha debaddu ma arkaan wax ka fog oo ka durugsan intaasi. Ilaa ay
                hoos ugu daadegayaanna, ma gaadhi karaan xaqiiqada ka jirta Soomaaliya,
                sidoo kalena waxba kama tari karaan wax-ka-qabashada dhibaatooyinka
                faraha badan ee yaalla dalkaasi. Xaqiiqada ah in qarannimadii Soomaaliya
                ay bilawday inay kala burburto xattaa dhicitaankii Siyaad Barre ka hor,
                ayaa macnaheedu uu yahay in xalku aanu ku jirin nidaam ah dawlad dhexe
                oo ku kooban Muqdishu. Dawladda Maraykanka iyo dawlado kale ayaa haatan
                si gaabis amma tartiib-tartiib ah ugu soo baraarugaya arrintani, waxayna
                soo rogeen sannaddii 2010 qaab amma siyaasad ‘laba weji’ amma laba waddo
                ah, oo lagula dhaqmo Soomaaliya, siyaasaddaasi oo ah in la kordhiyo
                taageerada la siinayo gobollada deggan ee ilaa heer ’guulaystay’amma
                hirgalay, sida Somaliland iyo Puntland, iyo dhinaca kale in isla
                markaasi la sii wado taageerada loo fidiyo dawladda ku-meel- gaadhka ah
                ee fadhida Muqdishu.</p>
            <p>Burburkii ku dhacay dawladnimadii iyo qarannimadii Soomaaliya
                sannadihii danbe, si fiican looma fahmi karo haddii aan dib loogu noqon
                oo aan la tixraacin taariikhdii hore ee dalkaasi. Wejiyo iyo xaalado
                badan oo ku xeernaa amma sabab u noqday dhicitaankii Siyaad Barre iyo
                guuldarradii ku xigtey ee lagu fashilmay in la sameeyo dawlad dhexe oo
                shaqaysa, waxa qayb ahaan loo aanayn karaa itijaahii ay u socdeen iyo
                wejiyadii ay lahaayeen dhacdooyinkii hore ee taariikhda Soomaaliya, iyo
                weliba in si qota dheer loo fahmo dhaqanka iyo mujtamaca Soomaalida,
                sida lagu xusay cutubka 1aad ee buuggan.<br />
                Laakiin waxa adag in la fahmaa waa awod-darrida muuqata amma
                doonis-la’aanta dawlado badan oo ajanebi ah, hey’adaha caalamiga ah iyo
                siyaasiyiinta Soomaalida oo aan u soo jeedin inay garawsadaan in
                khaladaadkii hore ee dhacay amma jirey uun ay iyaguna ku soo
                celcelinayaan oo ay sii wadaan. Waxay u muuqdaan inay fuushan yihiin
                sallaan amma aalad halkii hore uun ku leexaysanaysa amma ku
                wareegaysanaysa, waxayna awodi laayi’iin amma aanay doonayn inay ka
                degaan leexadaasi oo ay la yimaaddaan hab kale oo cusub, ka sakow
                xaqiiqada ah inay jiraan tusaalooyin looga shidaal qaadan karo amma loo
                raaci ‘toosinta iyo hagaajinta xaaladaha Soomaaliya’, tusaalooyinkaasi
                oo ay ka mid yihiin dhinacyada qaar ee Midowgii Maxkamadahii Islaamiga
                ahaa, iyo waayo- aragnimada Somaliland laga soo kasbaday.</p>
            <p>Dib-u-eegista taariikhda Soomaalida ee aan halkan si kooban ugu soo
                nakhtiimayno, waxa ka soo baxaya oo ay ifinaysaa dhinacyo iyo qaabab
                gaar ah, iyo isla arrimihii iyo dhaqankii soo taagnaa oo soo
                noqnoqonaya, oo guud ahaan isla saamayntii hore oo kale ku leh xaaladaha
                weli jira ilaa sannadkan 2011.<br />
                Intii aan ku jirey hawlaha diyaarinta iyo xog- baadhka qoraalkii
                buuggan, waxan akhriyey buugaag badan oo laga qoray Soomaaliya tobannaan
                sano ka hor. Markii aan akhriyey buugaagtaasi, waxa igu soo dhacaysey
                inay fiicnaan lahayd in dad badan oo kale ay iyaguna akhriyaan, waxna ka
                bartaan taariikhda dalkaasi. Waxay u muuqataa in aan wax weyn iska
                bedelin ilaa 1960-kii, waqtigaasi oo John Drysdale uu qoray (Somali
                Dispute, 1960) sidatan:’Iyada oo noqotay wax lama-filaan ah, taariikhda
                Soomaalida waxa ka soo baxay inay jiraan cillado xunxun iyo khaladaad
                waaweyn, kuwaasi oo aan ka dhalan habka dhaqan ahaan Soomaalidu ay isku
                maamulaan, laakiin ka yimid dabbaqaadda iyo socodsiinta habab shisheeye
                oo dawladnimo oo aanay fahmin Karin amma aan ku bannaanayn, kuwaasi oo
                si aan ula-kac ahayn wax ugu dhimay habsami-u-socodkii nidaamka
                maamulka.’1</p>
            <p>Guumeysigii ka hor (pre-colonial)</p>
            <p>Guud ahaan saddex weji amma dhinac oo waaweyn ayay leedahay
                taariikhdii hore ee Somaalidu: xidhiidhkii iyo macaamilkii Somaalidu la
                lahaan jirtey adduunka dibadda, xiisadihii iyo dagaalladii dhici jirey,
                iyo is-fidintii amma dhul-ballaadhsigii Soomaalida.</p>
            <p>Xeebta dheer iyo dhul-dhaca meesha ay ku taallo ee ah cidhifka
                waqooyi-bari ee dalalka Afrika ee ka hooseeya Saxaaraha, ayaa macnaheedu
                waxa uu ahaa in Soomaaliya aanay weligeed ka mid ahayn dunidii loo
                yaqaanney ‘Qaaradda Madow’ (qaaraddi aan la gaadhi jirin amma aan wax
                xidhiidh ah lala lahayn). Soomaaliya waxay qarniyaal badan xidhiidh la
                lahayd qaybaha kale ee debadda, waxayna hoy ay degaan u ahayd
                qawmiyadaha dadyowga kale, gaar ahaanna xeebaha Soomaaliya.</p>
            <p>Culimadii hore ee ururinta taariikhda iyo sahamiyayaashii Carabta ee
                safri jirey, waxay u yaqaanneyn Soomaalida dad col-u-joog ah oo
                dagaalyahan ah, oo boqolaal sano ka hor bilaabay si tartiib-tartiib ah
                inay u dhul-ballaadhsadaan, kana soo faafaan dhinaca xeebaha, una
                faafaan dhinacyada galbeedka ilaa Itoobiya, iyo koonfur ilaa dhulalka
                imika loo yaqaan waqooyiga Kenya, iyaga oo hadba meesha ay tagaan ka
                bara-kicinaya dadkii kale ee degganaa.<br />
                Sida uu u sharraxayo caalinka Professor Ioan Lewis (A Modern History of
                Soomaaliya, 2002), xidhiidhkii dheeraa ee taariikheed ee dalkaasi uu la
                lahaa dunida Carabta, ayaa waxa xidhiidhkaasi uu keenay in Soomaalida
                qaar ay ku abtirsadaan in asalkoodu ka soo jeedo qabiilada Quraysh ee
                Nebigii diinta Islaamka, Nebi Maxamed:</p>
            <p>Dhaqan ahaan … Soomaalidu waxay inta badan isku meeleeyaan
                xidhiidhada ay la lahaayeen Carabta, waxayna ku faanaan caadada ah inay
                sheegtaan inay ka soo jeedaan abtirsiinta nasabka ah ee Carabta iyo
                ahlu-beytka qoyskii Nebi Maxamed. Hasse ahaatee dooddani oo Soomaalida
                maanta ee Somaalinnnimada weyneeyaa ay ku tilmaamaan wax khayaal ah,
                haddana waa mid dhinac kasta iyo mar kasta ka mid ah dhaqanka
                Soomaalida, iyo sida weyn ee ay ugu xidhan yihiin diinta Islaamka.2</p>
            <p>Sida uu qabo Ioan Lewis laftiisu, Soomaali badan ayaan si dhab ah u
                rumaysnayn inay si toos ah uga soo jeedaan Nebi Maxamed, in kasta oo ay
                u riyaaqaan fikradda ah in uu jiro xidhiidh xagga dhiigga amma
                dhalashada ahi. Culimada qaar, oo u ka mid yahay Harold Nelson
                (Soomaaliya: A Country Study (Washington, DC: American University Press,
                1982)), waxay iyaguna gaadheen heer ka sii fog kan Professor Ioan Lewis,
                waxayna iyagu su’aalo amma dood ka qabaan in Soomaalidu assal-ahaanba ay
                wax xidhiidh ah la leeyihiin gebi ahaan Carabta. Qoraallada Harold
                Nelson-na waxa ka mid ah: Xidhiidhka ‘Soomaalidu’ ay isku xidhaan inay
                ka soo jeedaan abtirsiintii hore ee Carabta, waxa laga yaabaa taasi in
                aan loo heli Karin qiil adag oo lagu daafaco haddii si qota dheer loo
                baadho, waxana suurtogal ah inay ka timid uun Soomaalida oo Islaamnimadu
                ku fog tahay, oo si weyn u doonaya inay isku xidhiidhiyaan umaddii
                Nebiga.’3</p>
            <p>Ka sakow in ay tahay wax dhab tahay iyo in kale, in Soomaalidu ay
                asal ahaan ka soo jeedaan Carab, haddana rumaysnaanta ay rumaysan yihiin
                in uu jiro xidhiidh qota dheer oo u dhexeeya iyaga iyo dunida Carabta
                ayaa laga dhex arki karaa oo sharrxaysa sababaha Soomaali badani ay
                iskugu arkaan inay ‘ka duwan yihiin’ Afrikaanka gobollada ka hooseeya
                Saxaaraha, iyo sababaha dad sidaa u badan oo Soomaali ahi ay u eegayeen
                ee ay uga dhursugayeen tobannaankii sano ee la soo dhaafay dunida
                Carabta oo ay ka helaan fursado iyo qaxootinnimo amma magangelyo.</p>
            <p>Saamayn weyn oo fara badan ayay Carabtu ku lahayd Soomaaliya, muddo
                boqolaal sano ah. Laga soo bilaabo ugu yaraan qarnigii toddobaad, waxa
                jirey jaalliyado amma qawmiyado Carbeed oo baayac-mushtar ahaa oo
                ganacsi awgii u degey magaalooyinka xeebaha Soomaalida, sida Muqdishu,
                Saylac iyo Berbera, taasi oo keentay inay is-dhex galaan oo ay kala
                guursadaan Soomaalidii iyo Carabtii, oo uu dhex maro xidhiidh dhiig,
                isla markaasna dedejiyey in diinta Islaamku ay ku sii xididdaysato
                halkaasi, taasi oo Soomaalidu u qaadatay, una dabbaqday si gaar ahaan
                iyaga ku bannaan oo ah ‘qaab Soomaaliyeed’, kuna habboon caqiidadooda
                Islaamnimo. Magaalada Saylac oo lahaan jirtey deer adag oo ku wareegsan
                oo laga ilaaliyo, kuna taal dhina waqooyi-galbeed ee xeebta, waxay ahayd
                xarun caan ah, oo saldhig u ah barashada diinta Islaamka iyo ganacsiga.
                Waxa magaaladaasi laga dhoofin jirey bunka laga keenyo buuraleyda
                Abasiiniya (Itoobiya), iyo addoonta laga keeno gudaha qaaradda, kuwasi
                oo lagu soo bedelan jirey marka debadda loo dhoofiyo hub, dhar, bir,
                weel dhoobo ah, timir, iyo badeecado kale, kuwaasi oo keeni jireen
                doonyo, lagana soo dejin jirey magaalada Saylac.</p>
            <p>Waxa sidoo kale jirey saamayn iyo xidhiidho kale oo qaarkood ka
                horreeyeen xataa kuwa Carabta. Masaaridii hore, Giriiga iyo Roomaankii
                waxay u safri jireen dhulkii loo yaqaanney ‘Dhulkii
                Punt’(bilaadul-bunt?) amma dhulkii udugga, ee waqooyi-bari Soomaaliya,
                si ay uga soo iibsadaan xabagta udugga ah ee fooxa iyo meydiga amma
                lubaanka. Waxa kale oo xeebahaasi degey ganacsato Faarisiyiin ah
                (Persian) qarniyadii sagaalaad iyo kii tobnaad. Boortaqiisku waxay
                iyaguna weerareen qaar ka mid ah magaalooyinkii xeebahaasi. Waxa kale oo
                jirey xidhiidho Somaalidu ay la lahaan jirtey imbaraadooriyadihii
                Cusmaaniyiinta (Ottoman Empire) ee Turkiga, Cummaan, Hindiya, iyo kuwa
                kaleba.</p>
            <p>Xilligii Guumeysiga (Colonial)</p>
            <p>Qarnigii sagaal-iyo-tobnaad, Soomaalida waxa lagu soo daray qorshihii
                reer Yurub ee ‘lagu kala qaybsanayey Afrika’, in kasta oo aanay lahayn
                khyraad badan oo loogu xisho oo qawdihii wax guumeysanayey ay ka
                gurtaan. Soomaalidii, waxay is arkeen iyaga oo indhaha lagu hayo oo ay
                ku soo jeedaan dalalkii Ingiriiska, Talyaaniga, Faransiiska iyo Itoobiya
                oo jaar la ahayd oo loo arkayey dawlad quwad weyn oo ka jirta
                gobolkaasi. Sababtuna waxay dhinac ahaan ahayd istaraatiji ahaan meesha
                ay ku taal oo muhiim ah, iyo weliba Soomaalida oo ah dad socod badan oo
                guurguura, oo mar walba marka ka danbaysay iyaga laftooduu sii qabsanaya
                oo ku sii faafaya dhulal kale oo dheeraad ah. Waxa bilaabantay inay
                iyaguna wax-iska-caabbin kala kulmaan xoogag kale, markii ay ku sii
                faafayeen ee ay u sii durkayeen dhinaca koonfureed iyo galbeedka. Sida
                uu u sharraxayo Tom Farer(War Clouds on the Horn of Africa: A Crisis
                Detente, New York, 1976), Dawladii isticmaarka Ingiriiska ee maamulaysey
                Waqooyiga Kenya ‘ waxay soo afjartay 900 boqol oo sannadood oo umadda
                Soomaalidu ay ku sii socotey oo ay ku sii durkasey ilaa xeebaha Bariga
                Afrika. Iyaga oo uu ka horyimid xooggii iyo quwaddii Ingiriisku,
                Soomaalidii waxa lagu khasbay inay ogolaadaan inay ku joogsadaan webiga
                Tana oo ay ka dhigtaan aaggooda koonfureed. Halkaa ayaanay ku
                ekaatay.’4</p>
            <p>Ingiriisku waxa kale oo uu ku lug lahaa dhinaca waqooyi-galbeed ee
                dhulka Soomaalidu, in kasta ku- lug-lahaanshaasi uu ahaa sife amma qaab
                ka duwan kuwa hore. Ingiriisku ma wada doonayn inuu si buuxda u wada
                qabsado gobolkaasi, laakiin waxa uu ka rabey oo uu danaynayey xoolaha uu
                uga baahan yahay raashinka saldhigii uu ku lahaa Cadan oo wax yar uga
                jirta gobolkaasi dhinaca kale ee badda. Ilaa maantadanna, xoolaha
                Soomaalida waxa laga dhoofiyaa baddaasi.</p>
            <p>Intii u dhaxaysey sannadihii 1884 ilaa 1889, Ingiriisku waxa uu la
                saxiixday qabaa’ilkii dhulkaasi degganaa, heshiisyo dhawr ah oo is
                xigxigey, heshiisyadaasi oo keenay in la sameeyo Maxmiyaddii Ingiriiska
                ee Somaliland.</p>
            <p>Ingiriiska waxa halkaas kala kulmay wax ka dheeri ah oo ka badan
                wixii uu rabay ee uu ku gorgortamayey. Imaanshihii iyo joogitaankiisii
                ciidda Soomaalidu waxay si weyn uga cadhaysiisay Sayyid Mohamed Abdulle
                Hassan oo ahaa hoggaamiye dagaal iyo gabayaa, waxanu bishii June ee 1903
                Ingiriiska u diray warqad hanjabaad ah (tixraac: War Office, Official
                History of the Operations in Somaliland, vol.1, 1907) oo u dhignayd sida
                soo socota:</p>
            <p>Haddii dhulkani uu ahaan lahaa mid beero la qoto leh, amma ay ka
                buuxaan daaro ka dhisan amma hanta kale oo taalla, waxay noqon lahayd
                wax mudan oo u qalma in aad ku dagaallantaan.</p>
            <p>Dhulkani waa wada kayn jiq ah, taasina idinka wax faa’iido ah idiin
                ma leh. Haddii aad doonaysaan ood iyo dhagax, halkan waad ka helin
                kartaan oo way ka buuxaan. Waxa kale oo ka buuxa dundumooyin badan.
                Milicduna aad ayay u kulushahay. Waxa qudha ee aad iga heli kartaan waa
                dagaal, ee ma aha wax kale.5</p>
            <p>‘Mad Mullah’ amma ‘Wadaadkii Waallaa’ waxa uu kaga dhabeeyey
                kelmaddiisiii amm hadalkiisii, waxanu ku dhawaaqay dagaal jihaad ah, oo
                uu muddo labaatan sano ah la dagaallamayey Ingiriiska iyo dawladihii
                kale ee isticmaarka, ka hor intii aan ugu danbaystii la jebin ee aan
                laga adkaan sannadkii 1920-kii.</p>
            <p>Intii uu wade ololaha dagaal oo dhan, Sayyed Maxamed waxa uu
                cadowgiisa ku hayey dagaal kulul oo af iyo adinba ah, isaga oo isku
                tilmaami jirey in uu la mid yahay awr didaa amm buubaa ah oo aan
                laylsanayn oo keni adag, oo aan dabar iyo hoggaan midna aan aqoon.6
                (Tixraac: Abdi Sheikh-Abdi, Divine Madness).<br />
                Warqad kale oo uu u qoray badhsaabkii Ingiriiska sannadkii 1917-kii oo
                joogey magaalada Berbera,</p>
            <p>Sayyed Mohamed Abdulle Hassan waxa uu ku gacansaydhay eedayn ahayd in
                ciidamadiisa daraawiishtu ay taakulayn ka heleen Turkiga, waxanu ugu
                baanay oo uu Ingiriiska oo uu ugu soo hal-qabsaday guulihii milateri ee
                isbahaysigii Turkiga iyo Jarmalku ay ka soo hoyeen dagaalladii ay la
                galeen Ingiriiska (Tixraac: Douglas Jardine, The Mad Mullah of
                Somaliland, 1923), waxanu ku yidhi warqaddiisaasi:</p>
            <p>Waxad ogtihiin, aniguna aan ogahay, wixii Turkigu idinku dhigay, iyo
                wixii Jarmal idin baday idinka, haddii aad tihiin dawladda Ingiriiska.
                Waxay idinla noqotay oo aad u haystataan in aan jilcay oo aan
                taag-darreeyey, ayna igu khasabtay in aan debadda ka raadsado saaxiibbo.
                Haddii taasi wax ka jiraan oo ay run tahay in aan debadda ka doonto
                taageerana, sababta qudha ee igu kallifaysaa waa Ingiriiska iyo
                dhibaatada aad nagu haysaan. Waa idinka kuwa isbahaysi la galay
                dadyowgii adduunka oo dhan, sharmuudooyinki amma dhillooyinii iyo dadkii
                fasahaadka, iyo kuwii madiidinka ahaa, waayo waa idinka kuwa jilicdasan
                ee taagta darani. Haddii aad tihiin dad xoog leh oo tamar haya, idinka
                ayaa isku filnaan lahaa oo wax iska celin lahaa, sidayada oo kale,
                idinka oo madaxbannaan oo xor ah. Waxay calaamad u tahay oo ay
                muujinaysaan taagdarradiinna, isbahaysigan aad la gasheen Soomaalida,
                kuwa qabbaanka amma shaaqiga idiin ah ee idiin adeega iyo Carabta,
                Soodaanta iyo Kufaarta, khaniisiinta iyo Yamaniinta, Nuubiyiinta,
                Hindida, Bunuushta, Faranji, Ruush, Maraykan, Talyaani iyo Seerbiyiin,
                Boortaqiis, Jabbaan, Giriig iyo buti, Siig iyo Baaniyaal, Moors,
                Afqaaniyiin iyo Masaari. Waa niman xoog badan, Idinkuna maadaama aad
                itaal daran tihiin, waa in aad baridaan iyaga oo aad xod-xodataan amma u
                shukaanstaan sidii dhillada oo kale.7</p>
            <p>Markii ciidamadiisu ay dileen Abbaanduulihii wattey ciidamada
                Ingiriiska, Richard Corfield, sannadkii 1913, Sayyed Maxamed Abdulle
                Hassan waxa uu tiriyey gabay xun oo uu si weyn ugu tiiqtiiqsanayo, kuna
                faanayo. Isaga oo Koofil ku hal-qabsanayan, waxa uu yidhi:</p>
            <p>Adaa Koofilow jiitayaan, dunida joogayne<br />
                Adigaa jidkii lagugu wadi, jimic la’aaneede<br />
                Jahannama la geeyow haddaad, aakhiruu jahato<br />
                Nimankii jannnow kacay war bay, jirin inshaalleye<br />
                Jameecooyinkii iyo haddaad, jowhartii aragto<br />
                Sida Eebbahay kuu jirrabay, mari jawaabteeda<br />
                Daraawiish jikraar nagama deyn, tan iyo jeerkii dheh<br />
                Ingiriis jabyoo waxaa ku dhacay, jac iyo baaruud dhen<br />
                Waxay noo janjuunteenba waa, jibashadiinnii dheh<br />
                Jigta weerar bay goor barqa ah, nagu jiteeyeen dheh<br />
                Anigana Jikrey ila heleen, shalay jihaadkii dheh<br />
                Jeeniga hortiisey rasaas, igaga joojeen dheh<br />
                Jiiraayadey ila dhaceen, jilic afkoodii dheh<br />
                Siday kuugu jeexeen magliga, jararacdii sheego<br />
                Billaawuhu siduu kuu jarjaray, jiirarka u muuji<br />
                Nafjeclaysigiibaan ku idhi, jaallow iga daa dheh<br />
                Jajalleecadii baa wadanaha, jeex ka soo ruqay dheh<br />
                Jeedaaladiibaa indhuhu, kor u jllaadmeen dheh<br />
                Jimic kagama helin tuugmadaan, jiriyey ruuxii dheh<br />
                Markaan juuq idhaahdaba afkey, iga jifeeyeen dheh<br />
                Dhaaxaan jibaadayey dheg baan, jalaq la ii siin dheh<br />
                Goortaan jarreerana gefoo, nolol ka jaanqaaday<br />
                Sida jananadii hore tashigu, igu jaguugnaa dheh<br />
                Taladii jinnigu ii hormaray, jaasadeed helay dheh<br />
                Jiidaha xanuunka leh markii, la igu jeeraarshey<br />
                Jibaadka iga soo baxay dadkii, jiifka qaban waa dheh<br />
                Markay rubadu jaw tidhi or bay, iga ag jiibsheen dheh<br />
                Jidhkaygii bahal baa cunoo, jiitey hilibkii dheh<br />
                Jurmidiyo baruurtii dhurwaa, jugux ka siiyaa dheh<br />
                Jiljilladiyo seedaha tukay, igaga jaadeen dheh<br />
                Haddaan lays jikaareyn tolkay, laga jil roonaa dheh<br />
                Weligood waxaa lagu jaraa, jilibdhig duullaan dheh<br />
                Daraawiidh waa jibindhowga iyo, jowga soo bixi dheh.8</p>
            <p>Dagaalladii wax-iska-caabbinta ee Sayyedku waxay ahaayeen qaar aad u
                kulul, kuwaasi oo ku kallifay dawaladdii Ingiriisku inay sannadkii 1919
                u adeegsato weerarro xagga cirka ah oo ay diyaarado ku garaacdo isaga,
                waxayna ahayd markii ugu horraysay ee Ingiriisku uu diyaarado ku duqeeyo
                meelo ka tirsan gobolka Saxaaraha ka hooseeya ee Afrika. Ku-dhawaad
                boqol sano ka dib waqtigaasi, quwadaha shisheeyuhu waxay weli xagga
                cirka ka duqaynayaan dhaqdhaqaaqyada Jihaad-wadayaasha ah ee Soomaalida:
                Dhawrkii sano ee la soo dhaafay, dawladda Maraykanku waxay qaadday dhawr
                weerar oo xagga cirka ah oo ay ku qaadday bartilmaameedyo ku yaalla
                Soomaaliya oo lagu sheegay inay ku xidhan yihiin al-Qaacida.</p>
            <p>Tom Farer waxa uu wax ka qoray sida Sayyed Mohamed Abdulle Hassan uu
                u wadey ee uu ugu hawl geli jirey fikradda ‘Soomaali-Weyn’ ee ahayd in
                Soomaalida oo dhan la mideeyo oo laga dhigo dal qudha: ’Waxa uu<br />
                baraarujiyey oo uu kobciyey fikradda ah in uu jiro xidhiidh ka dhexeeya
                dhammaan Soomaalida oo dhan, oo ka shisheeya amma ka weyn ka abtirsiinta
                beelaha iyo xidhiidhka dhiigga, fikraddaasi oo gogol-xaadh amma tixraac
                u noqonaysa arrimaha ilaa waqtigan taagan … sidaa awgeed, in kasta oo
                laga adkaaday, haddana ma goblamin oo ma wada guuldarraysan.’9</p>
            <p>Wax yar ka bacdi markii uu ku jabay Sayyedkii dagaalladii uu kala
                horjeeday isticmaarkii Ingiriiska, Faransiiska, Talyaaniga iyo Itoobiya,
                waxa uu u dhintay xanuun. Dhulalkii ballaadhnaa ee Afrika ee uu u
                dagaallamayey, dhulalkaasi oo Soomaali badani ay u arkayeen inay yihiin
                dhulkoodii xaqa ahaa, waxa waqti horeba loo kala qaybiyey shan meelood
                oo kala gaar ah oo kala hoos yimaad dawladihii istcmaarka:</p>
            <p>NFD (Northern Frontier District): Qaybtani waxay ka koobnayd
                degaannada waqooyi-bari ee Kenya oo waqtigaasi Ingiriisku guumaysan
                jirey. Markii Kenya ay madaxbannaanida qaadatay sannadkii 1963,
                dawladdii markaas fadhidey Nairobi waxay diiddey inay aqbasho
                rabitaankii dadweynihii u badnaa Soomaalida ee degganaa gobolkaasi oo
                doonayey inay ka go’aan Kenya, kuna biiraan Jamhuuriyaddii cusbayd ee
                Soomaaliya ee xornnimada qaadatay.<br />
                Ogadeeniya (The Ogaden): Qaybtani waxay noqotay gobol ka tirsan
                Imbaraadooriyaddii Itoobiya, ka dib markii Itoobiya ay qabsatay
                sannadihii u dhexeeyey 1887 ilaa 1895, in kasta oo weli uu sii ahaa
                gobolkaasi dhul lagu muransan yahay oo la isku haysto. Gobolkaasi oo
                markii hore loogu yeedhi ‘Ogaden’, markii danbe gobolkaasi iyo
                degaannada kale ee Soomaalidu ay u badan tahay ee Itoobiya waxa loo
                bixiyey ‘Kililka Shanaad’ iyo ‘Gobolka Soomaalida’.</p>
            <p>‘Cote Francaise des Somalis’ amma ‘Xeebta Soomaalida ee Farasiiska’:
                Dhulkaasi oo Faransiiku haysan jirey waxa uu madaxbannaanaaday sannadkii
                1977 oo uu noqday Jamhuuriyadda Djibouti.</p>
            <p>Maxmiyaddii Ingiriiska ee Somaliland (British Somaliland):
                Maxmiyaddii Ingiriisku waxay madaxbannaani qaadatay 26-kii bishii June
                ee 1960, waxayn ku biirtay shan maalmood oo qudha ka bacdi xornimadeedii
                oo ay la midoodey Soomaaliya oo Talyaanigu hore u guumaysan jirey, si ay
                u abuuraan Jamhuuriyaddii Soomaaliya. Laakiin waxay haddana ka go’day
                18-kii bishii May ee 1991 oo ay noqotay Jamhuuriyadda la baxday
                Somaliland, iyada oo la soo noqotay isla xuduudaheegii ay lahaan jirtey
                waqtigii ay ahayd Maxmiyadda Ingiriiska. Dhinaca Bari ee dalkaasi, waxa
                ka taagan khilaaf ay isku haystaan gobolka la jaarka ah ee Puntland.</p>
            <p>Soomaaliyadii Talyaaniga (Soomaaliya Italiana): Qaybtani oo uu
                guumaysan jirey Talyaanigu, lana hoos keenay, laga soo bilaabo 1950kii,
                Jamciyadda Qaruumaha ka Dhaxaysa maamulkii Talyaaniga ee halkaasi ka
                jirey, waxay iyana xornnimo qaadatay 1-dii bishii July ee 1960, iyaga oo
                isku biiray qaybtii Ingiriisku xukumi jirey ee Somaliland, halkaasina
                waxa ka samaysan tahay Jamhuuriyaddii Soomaaliya.</p>
            <p>Kala-qaybintii Soomaaliya loo kala qaybiyey shan meelood oo
                gumeysigii kala xukumo, wax macne ah uma samayn Soomaalida oo intooda
                badani ay ahaayeen dad reer-guuraa ah, kuwaasi oo aan wax sidaa ah oo
                qiimo leh aan u arkayn xuduudaha iyo dawlado dhexe.</p>
            <p>Gabayaagii Soomaaliyeed ee Faarax Nuur, waxa uu ku jahawareeray
                tartankii kululaa ee dawladihii shisheeyaha ahaa ay ugu jireen dhulka
                Soomaalida. Waxana ka mid ahaa gabayadiisii, tixahan soo socda:</p>
            <p>Ingiriis, Talyaaniyo iyo Amxaar, wey akeekamiye<br />
                Arligaa la kala boobayaa, nin u itaal roone<br />
                Waa duni la kala iibsadoon, La na ogeysiinne<br />
                Waa duni ninkaad aammintaa, kuu abees yahaye<br />
                Waa duni akhyaartii lahayd, iib-ku-doon tahaye<br />
                Anse ila ah aakhiru-samaan, Iligyadiisiiye<br />
                Haddaad niman islaamiyo tihiin, Aadan ubadkiisa<br />
                Odayaal Ilaahay ka go’in, haynna oodina e .</p>
            <p>Xilliyadii dagaalkii labaad ee adduunka, waxay ahayd markii ay ugu
                dhaweyd Soomaalida, inay rumowdo riyadoodii ay ku taamayeen ee ahayd in
                la helo ‘Soomaali-Weyn’. Sannadihii 1930-meeyadii, hoggaamiyihii
                Fashiistada ahaa ee Talyaaniga, Benito Mussolini, waxa uu u dagaallamay
                in uu ka sameeyo Afrikada Bari Imbaraadooriyad Talyaanigu xukumo oo
                noqota ‘Africa Orientale Italiano.’ Intii u dhaxaysey sannadihii 1936
                ilaa 1941-kii, Tatyaanigu waxa uu qabsaday saddex qaybood oo ka mid ah
                xiddigta Soomaalida (ee shan-geesoodka), kuwaasi oo kala ahaa bariga
                Ethiopia, Maxmiyaddii Somaliland, iyo Soomaaliyadii Talyaaniga. Ka dibna
                Ingiriiska ayaa ku soo qaaday dagaallo rogaal-celin ah, waxanu
                Ingiriisku qabsaday sannadkii 1941-kii, afar qaybood oo ka mid ah
                xiddigtii Soomaalida, kuwaasi oo kala ahaa: Ogaadeeniya, Soomaalidii
                Talyaaniga, Somaliland, iyo waqooyi-bari Kenya.</p>
            <p>Wasiirkii arrimaha debadda ee Ingiriiska ee waqtigaasi, Ernest Bevin,
                waxa uu soo jeediyey in dhammaan Soomaalida la wada hoos geeyo maamul
                qudha oo meel keliya ah, Loona diyaar-gareeyo sidii loo gaadhsiin lahaa
                madaxbannaani. Bishii June ee sannadkii 1946-kii, waxa uu Ernest Bevin
                aqalka hoose ee baarlamaanka Ingiriiska u soo jeediyey in dhulalka
                lagaga hadlo af-Soomaaliga …<br />
                … la isku wada geeyo, lagana dhigo dhul leh maamul guud oo hoos yimaadda
                Jamciyadda Qaruumaha ka Dhaxaysa, oo markaasi ay u suurto gasho
                dadweynahaasi reer-guuraaga ahi inay maamushaan noloshooda dhaqaale,
                iyaga oo aan la kulmi wax carqalad ah oo weyn oo ku timaad, waxana dhici
                karta inay helaan fursad dhab ah oo ay ku samaystaan nolol dhaqaale oo
                fiican, sida looga yaqaan dalkaasi … Waxa keliya ee aan doonayo in aan
                sameeyaa waa sidii aan reer-guuraagaasi masaakiinta amma saboolka ah,
                aan u siin lahaa fursad ay wax ku taransadaan oo ay nolol ku samaystaan
                … Cidna dani uguma jirto in laga manciyo amma la iska hortaago dadkaasi
                saboolka ah iyo lo’dooda halkaasi ku sugani inay helaan si fiican oo ay
                u noolaadaan.</p>
            <p>‘Qorshihii Bevin’ weligii ma noqon mid hirgala, sababtuna waxay ahayd
                iyaga oo quwadihii kale ee waaweynaa ee soo baxay dagaalkii labaad ee
                adduunka ka dib ay ka dhega-adaygeen oo ay ka horjeesteen, kuwaasi oo
                kala ahaa Faransiiska, Ruushka, iyo Dawladdii Maraykanka. Afartii gobol
                ee ku hoos jirey waqtigaasi maamulkii milateriga ee Ingiriisku, sidoodii
                hore ayay ku soo noqdeen, marka laga reebo qaybtii uu Talyaanigu
                xukumayey, qaybtaasi oo sannadkii 1950-kii la hoos keenay wilaayadda
                Qaramada Midoobey, maamulkeendana loo wakiishay in Talyaanigu sii wado
                muddo toban sano ah, muddadaasi ka bacdi oo ay madaxbannaani ku gaadhi
                karaan.</p>
            <p>Waxa laga yaabaa in waxa ugu xanuunka badnaa Soomaalida, inay ahayd
                in Itoobiya lagu wareejiyey dhulal ay u arkayeen dalkoodii ay iyagu xaq
                ay u lahaayeen. Soomaali badani weli waxay ku canaantaa oo ay kaga
                cabataa Ingiriiska in uu uu Ogaadeeniya ku wareejiyey Itoobiya sannadkii
                1948-kii, haddana in uu badhtamihii sannaddii 1950-kii sidoo kale ku
                wareeijiyey isla Itoobiya dhulalkii daaqsinta ahaa ee Hawd iyo Riseef
                Eeriya ‘Reserved Area’.<br />
                Waxa dhibaato iyo madax-farad joogto ku noqotay dawladda Itoobiya,
                arrinta dadweyne Soomaaliyeed oo aad u fara badan oo deggan Itoobiya.
                ‘Gobolka Soomaalida’ ee bariga Itoobiya, waxa tobannan sannaba uu ku
                jirey xaalado dagaal oo si joogta ay u wadaan jabhado mucaarad ahi,
                kuwaasi oo mar walba gacan ka helayey cid kasta amma dawlad kasta oo ka
                talinaysey Soomaaliya. Dhinacyada qaar marka laga eego, maqaamkii gaarka
                ahaa ee la siiyey Itoobiya xilliyadii isticmaarka, waa mid ilaa hadda
                sii jira. Itoobiya waxay tahay ‘saaxiib gaar ah’ oo uu leeyahay
                Maraykanku, marka loo eego ‘la-Dagaallanka Argagixisada’, gaar ahaanna
                dhinaca Somaalida. Itoobiya waxay gacan ka geysatey fulinta qorshihii
                Maraykanka ee ‘hawlgalkii kharribnaa’ ee laga sameeyey Soomaaliya
                sannadkii 2006-kii ee Itoobiya ay kaga saartay halkaasi Midowgii
                Maxkamadaha Islaamiga ah (UIC), kuwaasi oo Maraykanku u arkayey
                Islaamiyiin xagjir ah oo khatar ah.</p>
            <p>Itoobiya waxay iyana dhinaceeda lahayd oo ay wadatey danaheeda
                istaraatiji oo sabab u ahaa inay baabiiso Maxkamadihii Islaamiga ahaa;
                maxkamadahaasi waxay u arkaysey inay isbahaysi la leeyihiin Eitrea oo
                mararkaasi ka hor dagaal ahli ah la gashay Itoobiya.</p>
            <p>Gobannimadii (Independence)</p>
            <p>Sannadihii 1940-meeyadii iyo 1950-meeyadii, qaybtii Soomaalida ee
                Tayaanigu xukumi jirey waxa ka bilaabmay dhaqdhaqaaqyo xisbiyo
                siyaasadeed; waxana samaysmay sannadkii 1943-kii, Ururkii Dhallinyarada
                Soomaaliyeed ee SYC (Somali Youth Club), ururkaasi oo markii danbe isku
                bedelay mid ka mid ah xisbiyadii waaweynaa ee siyaasadda, noqdayna
                xibigii Leegada ee SYL (Somali Youth League). Isla markaasi, soomaalida
                waxa ilaa heer loo diyaarinayey madaxbannaani.</p>
            <p>Doorashooyin ah dawladaha hoose ayaa la qabatay sannadkii 1954-kii,
                sannadkii 1956-kiina Talyaanigii waxay Soomaalida ku wareejiyeen
                maamulka intiisii badnayd. Sannadkii 1960-kiina waxa xornnimo qaatay
                Somaliland iyo Soomaaliyadii Talyaaniga labadaba, kuwaasi oo midoobay
                1-dii bishii July, noqdayna Jamhuuriyaddii Soomaaliya. In badan ayaa u
                arkayey oo ay ka go’nayd in tallaabadani ay ahayd bilawgii, oo ay ku
                xigi doonaan dhulalkii kale ee Soomaalida oo ku soo biira, oo ay midoobi
                doonto ‘ummadda’ Soomaaliyeed, yeelanna doonto dawlad keliya.</p>
            <p>Dadkii rajadaasi qabey ee ay ka go’nayd waxa ka mid ahaa
                raiisal-wasaarihii Soomaaliya ee waqtigaasi, Abdirashid Ali Sharmarke,
                oo markii danbe noqday madaxweyne (Tixraac: Dr Abdirashid Ali Shramarke,
                The Somali Peninsula: A New Light on Imperial Motives, London, 1962),
                waxanu yidhi:</p>
            <p>Nasiibdarrada na haysata waxa ka mid ah, dalalka aannu deriska nahay,
                oo sida dalalka kale ee Afrikaanka ah aannu ka rabno oo isku deyeynno in
                aannu ka wada shaqaynno dhismaha horumarka iyo xidhiidh fiican oo siman
                oo aannu yeelanno, in aanay ahayn jaarkayaga. Jaarkayagu waa dadkii nala
                dhashay ee Soomaalida ah, oo muwaadinnimadoodii amma dhalashadoodii laga
                been- abuuray, aanay been-abuureen ‘habab la dejiyey’ oo ku salaysan
                xuduudo aan loo kala aabbo yeelin. Waxay ku khasabtay dadkaasi inay
                kolba dhinaca uga tallaabaan oo ka gudbaan xuduudo macmal ah oo
                been-abuur ah, dhulkoodii daaqsinta. Waxay degaan isla dhulkayaga oo
                kale, waxayna ku tiirsan yihiin dhaqaalaha miyiga, sida aannu annaguba u
                nahay ee aannu ugu tiirsannahay. Isku af ayaannu ku hadalnaa. Waxannu
                nahay isku diin, isku dhaqan iyo isku caadooyin. Sideebaannu walaalahayo
                ugu arki karnaa oo aannu ugu aqoonsan karnaa dad ajanebi ah.11</p>
            <p>Soomaaliyadii cusbayd ee madaxbannaanaatay waxay marka hore indhaha
                ku haysay gobolka NFD ee waqooyi- bari ee Kenya oo markaas isticmaarku
                xukumayey. Dawladdii Soomaaliya waxay ku doodi jirtey in ‘iyagoo isku
                issir iyo af ah, dadka reer NFD ee gobolka waqooyi bari inay yihiin dad
                la dhashay oo la ab iyo tafiir ah dadweynaha Jamhuuriyadda Soomaaliyeed,
                laakiin Kiiniya ay ku yihiin dad shisheeye oo ajanebi ah.’ Waxayna u soo
                jeedin jireen dawladdii Ingiriiska ee waqtigaasi xukumaysey halkaasi in
                dhulkaasi ’lagu soo daro oo lala mideeyo Jamhuuriyadda Soomaaliya, marka
                ay Kiiniya xornimadeeda qaadato.’12 (Tixraac: The issue of the Northern
                Frontier District, White Paper Isuued by the Somali Government,
                Mogadishu, 1963).</p>
            <p>Guddi gaar ah oo Ingiriisku u saaray inay soo baadhaan arrinani waxay
                waxay ogaadeen sannadkii 1926-kii, in dadweynaha ku nool gobolkaasi oo
                in ka badan boqolkiiba 60 ay yihiin Soomaali, inay dhammaan si wadajir
                ah u doonayaan inay ka go’aan Kenya, aakhirkana ku biiraan Soomaaliya.
                Laakiin dadweynaha reer Kenya intooda badan, iyo dalalkii kale ee
                Afrikaanka ahaa ee madaxbannaanida cusub qaatay, iyo kuwii kale ee
                xornimadoodu soo dhaweyd, ayaa ka horjeestey arrintani, iyaga oo ka
                cabsi qaba in tani ay dhiirrigelin doonto dhaqdhaqaaqyada kale ee gooni-
                u-goosatada ah ee ka jira qaaradda. Waxayna noqotay in arrintii la
                laalo, taasi oo cadho weyn ka keentay Soomaaliya, una goysey si
                ku-meel-gaadh ah xidhiidhkii diblomaasi dawladda Ingiriiska sannadkii
                1963-kii.</p>
            <p>Sidii Itoobiya oo kale, Kiiniya waxay sannado badan dhibaatooyin
                waaweyn kala kulantay dadweynaha Soomaaliyeed ee ku dhaqan dalkeeda.
                Waxyaabihii uu hore uga qoray arrimahani John Drysdale sannadkii
                1964-kii, ayaa ilaa maantadani jira oo leh isla saamayntii iyo
                ahmiyaddii ay waqtigaasi lahaayeen, waxana ka mid aha qoraalkaasi:
                ’Kiiniya iyo Itoobiya labadaba waxa soo foodsaaray dhibaatada dad aan la
                xukumi karayn, aan diyaar u ahayn wada-shaqayn, kacsan oo dagaallama, oo
                reer-guraa ah oo si sahal ah oo dhakhso badan hadba meel u guura, iyaga
                oo aan la ogaan, oo marna soo gala marna ka baxa Jamhuuriyadda
                Soomaaliya, iyaga oo hubaysan amma aan hubaysnayn, kuwaasi oo si buuxda
                u maareeya amma ugu nool duruufaha degaannadooda lama-degaanka
                ah.’13</p>
            <p>Mas’uul sare oo ka tirsanaa dawladdii isticmaarka ee Ingiriiska, Lord
                Rennel Rodd, oo sannado badan ku qaatay Geeska Afrika, waxa uu rumaysnaa
                isna in siyaasadda dawladdiisa ee ku waajahan Soomaaliya ay keeni doonto
                mustaqbalka dhibaatooyin adag. Waxanu qoray:</p>
            <p>Haddii aynnu sidaa u danayn lahayn … (aduunkuna si macquul ah u eegi
                lahaa), dhammaan Soomaalida … waxa suurtogal ahayd in la wada hoos keeno
                maamulkeenna. Laakiin adduunku si macquul ah uma eegi arrintani,
                innaguna sidaas umaynaan danayn. Sidaasi awgeedna, qaybta keliya ee
                Afrika ee sida weyn dadkeedu ay isku wada mid yihiin ayaa la kala
                qayb-qaybiyey oo loo kala jarjaray, si ka dhigan oo kale dhibaatadii
                Julius Caesar (Hoggaamihi milateri ee Imbaraadooyiaddii Roomaanka oo
                noolaa intii u dhaxaysay 100-44 sano ka hor dhalashadii Nebi Ciisse) ee
                gobolladii Gaul (degaannadii iyo qabaa’ilkii dhinaca galbeed ee Yurub ee
                waqtigaas), gobolladaasi oo noqday goobo ay ku herdamaan oo ay ku
                dagaallamaan reer Yurub ilaa labadii kun ee sannadood ee u danbeeyey.
                Somaliland-na, amma dhulka Soomaaliduna, waxa dhici karta in uu noqdo
                goobtii dalalka Afrikada Bari ay ku herdamayeen.14 (Tixraac: Sir Gerald
                Reece, The British Survey, Colonial Office, 1952).</p>
            <p>Ka sakow niyad-jabka Soomaalidii ay ka qaadeen inay ku guulaysan kari
                waayeen abuuristii ‘Soomaali-Weyn’, sanadihii koobnaa ee ugu horreeyey
                gabannimadii ka dib, waxa samaysmay hab baarlamaani ah oo dimoqoraadi ah
                oo firfircoon, oo ka dhex hirgalay Jamhuuriyaddii cusbayd. Doodaha kulul
                ee baarlamaanka dhexdiisa, ololayaasha doorashooyinka ee ay ku
                looltamayeen musharrixiin iyo xisbiyo tiro badan, arrimahani waxay u
                muuqdeen qaar ku bannaan dhaqanka firfircoon ee Soomaalida oo jecel
                doodaha iyo af-ka-hadalka. Sannadkii 1969, waxa jirey 1,002 laba
                musharrax oo ka soo kala jeeda 62 xisbi oo u tartamayey kuraasta
                baarlamaanka dalka oo tiradoodu ahayd 123 kursi.<br />
                Sagaalkii sanadood ee u horreeyey gobannimadii dalkaasi, waxay ahaayeen
                kuwa ilaa heer cuntama oo xiiso leh, ka sakow dhibaatooyin ka imanayey
                isku- dhacyo qabaa’il, khilaafyo u dhexeeyey labadii mustacmaradood amma
                qaybood ee hore ee isku darsaday, tacliin-la’aan, iyo dhibaatooyin kale.
                Caalinka xagga culuunta siyaasadda ee Ali Mazrui (oo u dhashay reer
                Mombasa, Kenya), waxa uu qoray in xilliyadaasi Soomaaliya ay noqotay ‘
                dalka ugu dhawdhaw Afrika ee ku dhaqmaa siyaasad furfuran intii ka
                danbaysey guumeysigii .’15</p>
            <p>Nidaamkii Keli-Taliska ahaa (Dictatorship)</p>
            <p>Wax walba waxay isbedeleen sannadkii 1969-kii.<br />
                15-kii bishii Oktoobar ee sannadkaas, waxa la diley madaxweynihii
                Abdirashid Ali Sharmarke, waxana diley nin ka tirsanaa bileyska,
                dilkaasi oo u muuqday inuu ahaa aargudasho aano qabiil oo hore. Wax ka
                yar toddobaad gudihii, ayaa aroornimadii hore ee 21-kii bishii Oktoobar
                ay ciidammadii milaterigu qabsadeen meelihii muhiimka ahaa magaalada
                Muqdishu, waxana la mamnuucay xisbiyadii siyaasadda, waxana la
                xidhxidhay siyaasiyiin sarsare. Laga soo bilaabo waqtigaas, waxa
                xukumayey dalkaasi Gole Sare oo Kacaan oo uu hoggaaminayo madaxii
                ciidamada, General Mohamed Siad Barre. Hogaamiyihii inqilaabkaasi aan
                dhiiggu ku daadanna, waxa uu awodda xukunka haystay muddo ka badan
                labaatan sano.</p>
            <p>Hab ah ‘Hantiwadaag Cilmi Ku Dhisan’ ayaa la soo rogey, waxana
                habkaasi ku ladhnaa isku-daygii tirtirista qolo-qolonnimada amma
                qabyaaladda, hab- beeleedkaasi oo ka mid ah waxyaabaha aasaasiga u ah
                mujtamaca Soomaalida. Siyaad Barre waxa uu sheegay oo uu ku tilmaamay
                inay ku tahay cudur amma habaar aan loo adkaysan karayn kacaanka
                hantiwadaagga ah, waxanu yidhi: ‘Qabyaaladda iyo waddaninnimadu ma wada
                socon karaan. Waa nasiibdarro in qabiilku uu yahay mid aad ugu weyn
                ummaddeenna. Haddii Soomaali oo dhammi ay Cadaabta gelayso, waxay ku
                cadaab-tegayaan waa qabyaaladda.’<br />
                Hal-ku-dhegyada ugu waaweyn ee Soomaaliyadii cusbayd ayaa noqday
                ‘Qabyaaladdu waa mid wax kala qaybisa, Hantiwadaaggu waa mid wax
                mideeya.’ Soomaalida waxa laga mamnuucay inay iskugu yeedhaa amma isku
                aqoonsadaan beelaha ay ka soo kala jeedaan, waxana lagu amray inay isku
                wacaan Jaalle, ereygaasi oo macnihisu yahay saaxiib amma macag. Sawirro
                laga dhigay inay u taagan yihiin qabiilka amma qabyaaladda ayaa la soo
                sameeyey, ka dibna la aasay amma la gubay, si tusaale looga dhigo
                tirtiristii qabyaaladda. Iyadoo la raacayo habkii dalalkii kale ee
                Shuuciga ahaa ee isbahaysiga cusub ay la yeelatay Soomaaliya, ee
                Midowgii Soofiyet iyo Kuuriyada Waqooyi, waxa dadweynihii lagu
                dhiirrigeliey inay ka qayb qaataan mahrajaanno iyo mashaariicda
                iska-wax-u- qabso. Waxa la qaaday tallaabooyin kale oo dheeraad ah oo la
                rabey in lagu cidhib-tiro ‘dhaqamadii gaboobey’ ee uu watey nidaamka
                qabaliga ah ee dhaqan- afeedka amma wax-qoris-la’aanta, waxana la soo
                rogey markii ugu horraysey qoritaanka af-Soomaaliga, sannadkii 1972.
                Waxa ku xigey olole ballaadhan oo la qaaday sannadkii 1974-kii, oo lagu
                faafinayey barnaamijyadii dadweynaha ee wax-qorista iyo wax- akhrinta.
                Sida uu ku tilmaamay Professor Ioan Lewis qoraalladiisii, waxa la xidhay
                dugsiyadii sare ee dalka intoodii badnayd, iyadoo in ka badan soddon kun
                oo qof oo ka kooban ardaydii iyo macallimiintii loo kala diray
                degaannadii miyiga, si ay u soo baraan dadweynaha reer-miyiga ah
                wax-qorista iyo wax- akhrinta, daryeelka caafimaadka iyo nadaafadda
                aasaasiga, iyo mabaadi’da hantiwadaagga. Waxana ka mid ahaa waxyaabihii
                uu qoray:</p>
            <p>Iyaga oo la sii siiyey qalab ka kooban bustayaal, sabuurado isku
                laab-laabmaya (oo aan laakiin hagaag u kala furmayn), caagado biyo ah
                iyo agab kale, iyo weliba qaddar gunno ah oo dhan laba shilin maalintii,
                ardaydaasi iyagu fursadda gaarka ah hore ugu helay waxbarashadii
                magaalooyinka dhexdooda, waxay noqotay inay ula tagaan oo ay u gudbiyaan
                midhihii kacaanka jaallayaashoodii miyiga ee hore loo daayacay, ayna
                marti u noqdaan, lana joogaan qoysaskii reer miyiga, martigelintaasina
                ugu abaalgudaan inay baraan dadkaasi wax-akhrinta iyo
                wax-qorista.’16</p>
            <p>Xilliyadaasi ayay bilaabantay in xaaladaha Soomaaliya ay si weyn u
                xumaadaan oo ay u qasmaan. Sannadihii 1974 ilaa 1975-kii, waxa dalkaasi
                ka dhacay waxa waqtigaas lagu tilmaamay abaarihii ugu ba’naa taariikhda
                dalkaasi. Sannadkii 1977, iyadoo uu soo cusboonaaday dedaalkii ku
                saabsanaa in la helo ‘Soomaali-Weyn’, isla markaasina ay suurtogal ahayd
                in meesha ay ku jirtey ujeeddo ah in dadka laga jeediyo dhibaatooyinkii
                gudaha ka taagnaa, Siyaad Barre waxa uu ku dhawaaqay dagaal lagu qaaday
                Itoobiya, oo looga gol lahaa in lagu qabsado gobolka Ogaden. Waa
                markaasi dagaalladaasi ay qarxeen markii Midowgii Soofiyet uu si weyn oo
                la yaab leh u bedeley xidhiidhkii isbahaysi ee dhincyadii dagaallamayey,
                waxanu tuuray Soomaaliya oo uu laalay isbahaysigii uu la lahaa, ka dib
                markii hoggaamiyihii kacaankii Maarkiistaha amma Shuuciga ahaa ee cusbaa
                ee Itoobiya, Mengisyu Haile Mariam, oo sannadkii 1974- kii afgenbiyey
                Boqor Haile Selassie, uu dawladdii Soofiyet-ka weydiistey taageero.
                Dawladdii Soofiyetku waxay siisay saaxiibkoodii cusbaa ee Itoobiya
                taakulayn iyo hub milateri oo aad u fara badan, taasi oo keentay in la
                jebiyo Soomaaliya sannadkii 1978-kii. Burburkii ka abuurmay abaarihii
                iyo dagaalladii waxay horseedeen inay sii korodho tiro badan oo ka
                tirsan Soomaalidu inay ku kacaan oo ay ka horjeestaan madaxweynahoogii.
                Sannadkii 1978-kiina, koox ka kooban saraakiishii milateriga ayaa isku
                deyey inqilaab dhicisoobey oo ay kula kaceen Siyaad Barre, kacdoonkaasi
                oo caalamad u ahaa amma muujinayay niyad-jabka sii badanaya.</p>
            <p>Waxa bilaabantay in dalku uu kala daato oo uu sii kala burburo.
                Dedaalkii Siyaad Barre uu ku doonayey in uu ku tirtiro qolo-qolonnimada
                iyo qabyaaladda waxa uu noqday dhibaato isagii dib ugu soo noqotay oo
                saamaysay ; sannadihii 1980-maadkiina, waxa samaysmay dhawr jabhadood oo
                ku dhisan gobolaysi iyo beelo.</p>
            <p>Kuwa ugu horreyey kooxahan waxa ka mid ahayd jabhaddii SNM (Somali
                National Movement). Jabhaddaasi waxay markii hore ahayd oo ay ku
                bilaabanatay beelo badan oo isbahaystay, markii danbana urur u taagan
                danaha beelihii Isaaqa ee ka soo jeedey Maxmiyaddii hore ee Ingiriiska
                ee Somaliland, kuwaasi oo ka dagaallamayey waxa ay u arkeen fogeyn la
                foogeeyey oo la takrooray, iyo cadaadis iyo ciqaab ay kula kacday
                dawladdii Siyaad Barre.<br />
                Jawaabta ay dawladdii ka bixisay arrintani iyo tallaabooyinka ay kala
                hor tagatay jabhaddani mucaaradka, waxay ahaayeen qaar si xad-dhaaf ah u
                qallafsan oo waxshinnimo. Ciidamadii dhulka iyo kuwii cirka ee Siyaad
                Barre waxay duqayn xoog leh ku sameeyeen magaala-madaxdii gobolka ee
                Hargeysa, oo sida duqayntaasi ay magaaladii u baabiisay lagala mid
                dhigay oo loogu magac-daray ‘Dresden-tii Afrika’ (Dresden of Africa).
                Waxay noqotay wax naadir ah oo far-ku-tiris ah in la helo gidaar amma
                guri taagan oo bed qaba oo duqayntaasi ka badbaaday, waxana la
                burburiyey amma la bililiqaystay dhammaan guryihii iyo dhismayaashiii,
                iyo saqafyadii, mid kasta. Magaaladii waxay noqotay meel gabaahiir ah oo
                la burburiyey, si xunna loo fadhataystay, dadweynihii ku noolaana ay
                aakhirkii ka qaxeen oo ay u lugeeyeen ilaa Itoobiya, qaxaasi oo ahaa,
                sida uu ku tilmaamay Mark Bradbury buuggiisii ‘Samaysankii Somaliland’
                (Becoming Somaliland, London, 2008), mid weyn oo qeyra-caadi ah amma
                oday-ka-sheegee ah, wanu qoray: ’Qaxii ay qaxeen dadweyne ku dhaw-dhaw
                ilaa 500,000 oo qof oo rayid ah oo ka qaxay waqooyiga Soomaaliya, una
                qaxay Itoobiya sannadkii 1988, waxay dhacdadani ka dhignayd dhacdooyinka
                ugu waaweyn ee ugu darnaa dad xaddigaasi leh oo si xoog ah mar qudha
                loogu kallifay in ay barakacaan, taariikhda Afrika.’17</p>
            <p>Bishii May ee 1988, weerarradii Jabhaddii SNM ay ku qaadday
                Magaalooyinka Hargeysa iyo Burco, waxay bilaw u ahaayeen dagaalladii
                sokeeyey ee Soomaaliya, kuwaasi oo socdey muddo ka badan labaatan
                sanadood ah. Waxa kale oo jirey jabhado kale oo ka samaysmay meelo kale
                oo ka tirsan dalka. Sannado hore, dhinaca waqooyi- bari waxa ka
                samaysantay jabhaddii SSDF (Somali Salvation Democratic Front), dhinaca
                koonfur iyo badhtamaha Soomaaliya-na waxa ka dhisantay jabhaddii USC
                (United Somali Congress) oo inta badan u taagneyd danaha beelaha Hawiye.
                Beelihii Ogaadeenna waxay samaysteen dhaqdhaqaaqii SPM (Somali Patriotic
                Movement). Bishii August ee 1990-kii, jabhadihii SNM, SPM, iyo USC waxay
                ku shireen Itoobiya, waxayna ku heshiiyeen inay samaystaan isbahaysi
                midaysan oo ay isku bahaystaan dagaalka ay kala horjeedeen Siyad
                Barre.</p>
            <p>Xilligaasi, dawladdii dhexe waxa haysatey oo ay ku jirtey xaalad la
                yaab leh oo aan la filayn oo la mid ah tan haatan timid labaatan sano ka
                bacdi waqtigaasi, xaaladdaasi oo ahayd xukunka dawladdii dhexe oo ku soo
                ururay, kuna koobnaaday wax aan sida uga durugsanayn magaalo-madaxda.
                Waxa aad u soo yaraaday oo soo koobmay dhulkii uu gaadhsiisna awodda
                xukunka ee Siyaad Barre, oo gaadhay ilaa heer mucaaradkiisii ay ugu
                yeedhaan ‘Duqii Magaalada Muqdishu’. Jabhadihii mucaaradka ahaa waxay ku
                soo durkeen oo ay hareereeyeen magaaladii, 26-kii bishii ee 1991-kiina,
                Siyaad Barre waxa farahiisa ka baxay xukunkii magaalo-madaxda, waxana ka
                saartay halkaasi jabhaddii USC.</p>
            <p>Burburkii Dawladda (State Collapse)</p>
            <p>Dhicitaankii Siyaad Barre ma noqon dhammaadkii dagaalka. In kasta oo
                xukunkii laga tuuray kelidii- teliye had iyo jeer naxariis darnaa oo
                qallafsanaa, haddana laga soo bilaabo sannadkii 1990-kii, dadweynaha
                Soomaaliyeedd intooda badani waxay ahaayeen kuwa aan haysan hoggaan
                dhexe oo si wax-ku- ool ah u shaqeeya, waxayna ku noolaayeen dawlad-
                la’aan.</p>
            <p>Isla markii Siyaad Barre laga turay xukunka, wax markiiba iyagu
                dhexdooda isku jeestey ururkii USC. Waxa burburtay midnimadii Hawiyaha,
                iyaga oo laba beelood oo ka mid ah beelaha Hawiyaha, kalana ah Abgaal
                iyo Habar Gidir, ay dhex martay colaad aad u qadhaadhi oo ay isku
                noqdeen cadow xun, iskuna bilaabeen dagaallo. Qof Ingiriis ah oo la
                yidhaa Murray Watson, oo ka tirsanaa shaqaalihii hey’adaha gargaarka,
                ayaa goobjoog ka ahaa oo ka hadlay dagaalladii maalmihii ugu horreeyey
                halkaasi ka dhacay, sannadkii 1991-kii. Waxanu yidhi:<br />
                Dagaallo badan iyo taxshhiirado ayaa ka dhacaya agagaarka qasriga
                madaxtooyada. Waxan hadda soo maray cusbitaalka oo maalin kasta la keeno
                konton ilaa lixdan qof oo dhaawac ah. Maalin kasta, dhakhtarradu waxay
                sameeyaan qalliin addimada oo la jaro ah, min toban ilaa shan-iyo-toban
                qalliin oo noocaasi ah. Dhiig ayaa igaga yaal oo soo gaadhay lugahayga.
                Ma malayn kartid dilka xun ee halkan ka dhacay. Waxan ka soo qaaday
                sawirro meydadka jidka daadsanaa hadda. Ma jiraan imika meydad badan oo
                sii yaallaa, waayo, eyda ayaa cuntay intoodii badnayd. Laakiin weli waxa
                sii yaalla gacmo dad oo ka dhex muuqda ciidda. Hareeraha waddada waxa ku
                yaalla xabaalo degdeg ah oo lagu aasay dadka isla goobihii ay ku
                dhinteen. Dadka wax ku dhaceen ee dhintay amma dhaawacmay, intooda
                badani waa dad rayid ah ; waa dumar, waa rag da’ah, waa caruur.</p>
            <p>Tani waxay ahayd Soomaaliya iyo hab-beeleedkeeda oo sida ugu weyn
                iyagu isku baabiinayey amma is-cidhib tirayey. Dhicitaankii Siyaad
                Barre, halkii uu ka horseedi lahaa nabad, iyo in la dhiso nidaam sugan
                oo dawli ah oo ku dhisan dimoqoraadiyad iyo caddaalad, waxa ka dhashay
                oo uu keenay dagaallo aan caqli ku fadhiyin, dagaalladaasi oo saamayntii
                dhibaatooyinkoodii ugu xumaa ay ku dhaceen dadweynihii rayidka ahaa.</p>
            <p>Nidaamkii diktaatooriga ahaa ee keli-taliska, waxa bedeley
                qabqablayaal dagaal, oo ahaa hoggaamiyayaal- beeleed awod badan, oo ay
                taageerayaan maalqabeenno baayacmushtar ah iyo kooxo hubaysan oo
                miliishiyooyin ah, kuwaasi oo Soomaaliya inteedii badnayd u rogey
                degaanno kala gooni ah oo ay kala xukumaan qabqablayaal dagaal.
                Kooxahaasi waxay ahaayeen kuwa iyagu midba midka kale la dagaallamayey,
                amma midba midka kale la samaysanayey gaashaanbuur isbahaysi,
                isbahaysigaasi oo haddana si dhakhso ah u burburayey muddo yar ka bacdi.
                Xaaladaha noocan ah ee aan la sadaalin karin, ee sida dhakhsa ah isku
                bedeleyey, waxay jahawareer ku noqdeen cid kasta, gudaha iyo debadda
                Soomaaliya labadaba.</p>
            <p>Mar aan booqday Soomaaliya, horraantii sannadihii 1990- meeyadii, aad
                ayay u yarayd in aad aragto qof aan hubaysnayn, yar iyo weyn ragga, oo
                aan qori sidan. Hubku waxa uu noqday mid daruuri ah oo loo baahan yahay
                sida shaadhka la gashado oo kale, kana muhiimsan kabaha. Wiilal yaryar
                oo dagaalyahanno ah oo indhuhu soo baxsan yihiin, dhididna ka soo
                boodey, ayaa eryayey oo watey buurbuur nooca dagaalka ee Soomaalida ah
                oo loo yaqaanno baabuurta ‘Tiknikada’. Waa baabuur dusha laga jaray amma
                Land Cruiser-ro ah, oo qoryo waaweyn la saaray, aanay la socdaan
                miliishiyo aad u hubaysani. Taxshiiradaha iyo rasaasta joogatada ahi
                waxay dileen tobannaan kun oo qof, in badan oo kale way dhaawaceen,
                waana la barakiciyeen, waxayna dagaalladaasi baabiiyeen<br />
                magaaladii Muqdishu oo ka mid ahayd magaalooyinka ugu qurux badan
                Afrika.<br />
                Nin ka mid ah raggii isku deyey in la joojiyo burburkaasi, waxa uu ahaa
                Cumar Salaad, oo mas’uuliyado sare ka soo qabtay xukuumaddii Siyaad
                Barre, laakiin waqtigani ka mid ahaa mucaaradka oo uu ku biiray. Waxanu
                yidhi:</p>
            <p>Waxaan soo arkay ee aan u soo joogey waxay ahaayeen wax aad u fool
                xun, aad iyo aad u fool xun. Waxa socdey dil, waxa socdey boob, waxa
                socdey qas. Dadku guryaha ayay boobayeen oo xadayeen, dumarka ayaa la
                kufsanayey. Waxay ahayd wax argagax leh oo aad u fool xun. Waxan ku
                dedaalayey inta karaankay ah in aan gacan ka geysto badbaadinta dadkii
                qaraabada iyo asaxaabta ahaa. Miliishiyooyinka beeluhu waxay ku
                dagaallamayeen oo ay haysteen dhammaan noocyada hubka : qoryaha
                boobayaasha culculus ee mashiingaannada, kuwa fudud ee reyfallada,
                madaafiicda lidka diyaaradaha oo la saaray buur Land Cruisero ah, iyo
                xataa sawaariikhda Katuusha ah. Muddo yar ayaa gebi ahaan badhtamihii
                magaalada lagu baabiiyey oo laga wada dhigay burbur ciid iyo quruurux
                ah.</p>
            <p>Waxan tegey Tiyaatarkii Qaranka , oo ahaa dhisme aad u qurux badan oo
                bilicsan, kaasi oo si weyn loo fadhataystay, lana qaawiyey gebi ahaan.
                Waxan sii qaaday qaar ka tirsan ilaalaladaydii oo aan geeyey
                tiyaatarkii, waxanan amar ku siiyey inay xabbado dusha u ridaan oo ay
                dulmariyaan budhcadda wax bililiqaysanaysa. Tani waxay ka cabsiisay
                tuugadii oo yaacay. Ka dibna laba ka mid ah ilaaladaydii ayaan halkii
                kaga tegey si ay halkaasi u joogaan, una badbaadiyaan tiyaatarka.</p>
            <p>Waxan tegey meel maqaaxi amma hudheel ah oo wax laga cuno magaalada
                Muqdishu. Waxanan halkaasi ku arkay dadkii oo afka iyo gacmaha iska
                marinya waraaqihii sirta ahaa ee xafiisyada dawladda. Xataa waxay la
                aadayeen oo ay ku isticmaalayeen musqulaha. Ninkii hudheelka lahaa ayaan
                siiyey waxoogaa lacag ah, waxanan ka ururiyey oo aan ka qaaday
                waraaqahaasi qaaliga ahaa ee muhimka ahaa. Laakiin haddana waxan arkay
                hudheelladii kale ee magaalada oo dhan oo waxaasi iyo wax la mid ahi ay
                ka socdaan. Ka dibna waxa soo ururiyey oo aan badbaadiyey waraaqo badan,
                intii aan gaadhi karayey. Aakhirkiina waxan isku keenay wax noqday ilaa
                175 fayl oo ah dhakumantiyadii rasmiga ahaa ee dawladda.</p>
            <p>Dilkii iyo burburkii waxa soo raacday gaajo. Waxay si dhakhso ah
                iskugu bedeshay xaalad macaluuleed, oo ban’iidam abuuray. Inta badan
                dhulkii masnada ahaa ee wax ka bixi jireen ee Soomaaliya, ee u dhaxeeyey
                labada webi ee Jubba iyo Shabeelle, ayaa noqday dhul ay ku dagaallamaan
                kooxihii iska soo horjeedey. Dadkii beeraleyda ahaa ee degganaa
                halkaasi, waxay noqdeen wax la laayey, wax la barakiciyey oo lagu
                kallifey inay qaxaan, amma wax lagu khasbay inay ku biiraan
                miliishiyooyinka. Waxa bilaabantay in dadku ay u dhintaan macaluul, gaar
                ahaanna qaybo ka tirsan gobollada koonfureed iyo kuwa dhexe ee
                Soomaaliya. Cumar Salaad waa u qiiroodey oo maroora-dillacay markii uu
                iiga sheekaynayey markii ugu horraysay ee u soo booqday degaannadii ugu
                darnaa ee macaluushu saamaysay, degannadaasi oo loo yaqaanney ‘Saddex-
                Geeskii Geerida’, waxanu yidhi:</p>
            <p>Waxan arkay boqolaal caruur ah oo daadsan, safaf dhaadheer, waddada
                laamiga ah hareeraheeda. Way wada qaawanaayeen, waxayna ahaayeen lafo
                qalfoof ah, laakiin may dhimanin. Weli waa sii noolaayeen, laakiin waxay
                qarka u saarnaayeen inay dhintaan. Markii aan warsaday waxa caruurta
                intaasi leeg halkani keenay ee ay ka qabaanayaa waddada, waxa la ii
                sheegay in waalidkoodu uu ku wada dhintay macaluushii. Waan ilmeeyey.
                Waxa ugu daran ee aan arkay waxa uu ahaa ilmo yar, oo qalfoof ah, oo
                jaqaysaa naaskii hooyadeed oo meyd ah. Waan hunqaacay. Ka bacdina waxan
                go’aansaday in aan soo kaxeeyo suxufiyiin iyo weriyayaal ajanebi ah oo
                aan keeno degaankan, si ay adduunka ugu faafiyaan wararka waxyaabaha ka
                dhacayaa ee ka taagan Soomaaliya.</p>
            <p>Xattaa dadkii iyagu wax badan hore uga soo shaqeeyey dhulalka ay ka
                jiraan dagaallada iyo macaluusha, sida Tony Vaux oo kale oo ka tirsan
                shaqaalaha hey’adaha gargaarka, waxa aad u taabatay xaaladdii ay ku
                arkeen Soomaaliya, waxanu yidhi Tony :’Tani waxay ahayd xaaladdii ugu
                xanuunka badnayd ee i soo marta intii aan socdaalayey ee aan wareegayey
                oo dhan ee aan u shaqaynayey hey’adda OXFAM in ka badan labaatan sano,
                socdaalladaasi oo ay ku jiraan kuwii aan ku tegey ee aan ku soo arkay
                xaaladihii Itoobiya sannadkii 1984- kii. Heerka dhibaatada ee xaaladda
                Soomaaliya, waa mid aad u weyn oo ba’an marka loo eego kuwaasi kale.
                Dhibaatada banii’aadminnimo ee halkasi ka jirtaana waa mid aan aslanba
                la rumysan karin.’</p>
            <p>Markii sawirradii iyo muuqaalladii aafadaasi lagu baahiyey ee ay ka
                soo baxeen telifishannada caalamka, waxa bilaabmay olole caalami ah oo
                dadweyne oo loo sameeyey in la qaado tallaabooyin, oo wax la qabto.
                Laakiin xaaladahani waxay ahaayeen qaar adag, oo aan caadi ahayn, oo
                khatar ah. Soomaaliya waxay ahayd dal aanay ka jirin dawladi, oo ay ka
                socdaan dagaallo xun oo soo noqnoqonaya, oo aan la sadaalin karin, oo
                baahsan. Guud ahaan waxa adkaatay sidii loo heli lahaa qaab lagu
                gaadhsiiyo dadka baahan gargaar banii’aadminnimo. Xaaladdu waxay ahayd
                mid aad u xun oo gaadhay ilaa heer ah in la toogto maraakiibtii siddey
                gargaarka, xataa ka hor inta aanay soo gaadhin berriga.</p>
            <p>Faragelintii Dibadeed (Intervention)</p>
            <p>Qiyaastii siddeed-iyo-toban bilood ka bacdi markii Muqdishu ay
                duntey, Golaha Ammaanka ee Qaramada Midoobay waxa uu bishii April ee
                1992 ogolaaday in la geeyo Soomaaliya ciidammo nabad-ilaalineed oo
                gaadhayaa ila saddex kun, hawlgalkaasi oo loo yaqaanney UNOSOM. Waxase
                isla markiiba caddaatay in loo baahan yahay wax intaa ka badan oo ka
                ujeeddo dheer.</p>
            <p>Madaxweynihii Maraykanka ee waqtigaasi, George Bush, oo xilligiisii
                sii dhammaanayey, ayaa qaaday tallaabadii u horraysay, isaga oo soo
                jeediyey in ciidamada Maraykanku ay qaadaan oo ay hoggaamiyaan hawlgal
                aad uga ballaadhan kaas hore oo ay fuliso Jamciyadda Qaruumha ka
                Dhaxaysaa, si loo suurtogeliyo oo loo hubiyo in si bed qabta loo
                gaadhsiin karo gargaarka banii’aadminnimo dadka macaluulaya, kuwa
                barabaxay, iyo kuwa dhaawac ah ee Soomaaliya. 3-dii bishii December ee
                1992, ayaa markii ugu horraysay taariikhda Golaha Ammaanka ee Qaramada
                Midoobey, uu Goluhu ansixiyey faragelin Jamciyadda Qaruumaha ka
                Dhaxaysaa ay iskeed ugu dhaqaaqdo iyada oo adeegsanaysa xoog milateri oo
                lagu qaado dal iyo qaran madaxbannaan. UNOSOM waxa lagu bedeley
                UNITAF.</p>
            <p>Horraantii sannadkii xigey waqtigaas, waxa la bilaabay hawlgal loo
                bixiyey ‘Operation Restore Hope’ amma Hawlgalkii Soo-celinta Rajada;
                waxana Soomaaliya u duulay oo tegey ilaa lix boqol oo suxufi oo ka kala
                socda warbaahinta debadda, si ay warbixinno uga soo sameeyaan
                hawlgalladii u muuqday wax aan la malayn Karin oo riyo amma khayaal ah
                oo xaqiiqada ka fog, ee ciidamada Maraykanku ay si cajiib ah ugu
                degayeen, goor habeennimo ah, xeebta badda Muqdishu, iyaga oo isku
                dhigayey oo u libiqsanayey kamarooyinka sawirrada iyo filimmada markii
                ugu horraysey ee ay cagaha dhigayeen dalkan ay u yimaaddeen inay
                ‘badbaadiyaan’. Ciidammo ka badan 25,000 oo Maraykan ah ayaa ka qayb
                qaadaneyey fulinta hawlgalkani.<br />
                Hawlgalkii ‘Operation Restore Hope’ ee Soo-celinta Rajadu waxa uu
                gaadhay guulo bilaw ah, isaga oo suurtogeliyey in taakulayntii gargaarka
                iyo gaadiidkii sideyba, in ay gaadhaan meelihii loogu talo galay, iyada
                oo aanay soo weerarin, oo aanay boobin amma dhicin
                miliishiyo-beeleedku.</p>
            <p>Laakiin Jamciyadda Qaruumaha ka Dhaxaysa iyo Maraykanka midna si
                buuxda uma fahmin murugsanaanta xaaladaha ka jira gudaha. Waxa bilaabmay
                in xaaladihii ay si dhakso ah isku bedelaan oo sii xumaadaan, kana sii
                daraan. Waqtigaasi, hawlgalkaasi oo loo yaqaanney UNOSOM II, waxa uu
                noqday kan ugu ballaadhan adduunka ee ay fuliso Jamciyadda Qaruumaha ka
                Dhaxaysaa, waxana ku hawllana hawlwadeenno gaadhaya ilaa 30,000 oo qof
                iyo kharash ku dhaw-dhaw US$1.5 bilyan oo doollar sannadkii.</p>
            <p>Kooxaha qaar ee Soomaalida ayaa bilaabay inay u arkaan ciidamadaasi
                hubaysan ee ajanebiga ah ee nabad-ilaalintu inay la jiraan amma ka
                tirsan yihiin beel ka mid beelihii ay is-hayeen ee ka soo horjeedey
                iyaga, sidaasi awgeedna ay mudan yihiin in lagala hortago dagaal, gaar
                ahaanna marka ay ku kacaan falal daandaansi ah. Waxana arrintaasi ay
                keentay in la dilo bishii June ee 1993, in ka badan labaatan askari oo
                Baakistaaniin ah oo ka tirsanaa ciidamadii nabad- ilaalinta,
                ciidamadaasi oo wadey hawlo hub-baadhis ah, oo ay isku deyeen inay ku
                qaadaan miliishiyooyinkii General Aideed.</p>
            <p>Dilkii askartaasi reer Pakistan waxay jawaab xun oo xoog leh ka
                keentay abbaanduulihii Maraykanka ahaa ee hawlgalkaasi ‘Operation
                Restore Hope’, Admiral Jonathan Howe, oo ku dhawaaqaya dagaal uu kaga
                dhabeeyey oo aanu waxba ula hadhin dhinac kasta in lagu qaado General
                Caydiid, isaga oo madaxa General Caydiidna saaray oo sheegay inuu ku
                doonayo lacag dhan US$20,000 oo doollar oo la siinayo qofkii soo qabta
                amma soo sheega. General Caydid waxa u noqday nin ku bannaan magacan
                naanaysta ah ee uu leeyahay oo macnihiisu uu yahay ‘ninkii aanay ceebtu
                raaci karayn ee aan qaadanayn’; waxanu isna dhinaciisa kaga dhawaaqay in
                uu isna ku bixinayo US$20,000 oo doollar oo abaalmarin ah ciddii keenta
                madaxa Admiral Howe oo sidiisii ah, amma ‘Animal’ Howe oo ah sida ay ugu
                yeedhi jireen Soomaali badani.</p>
            <p>Ciidammadii Maraykanku waxay sii xoojiyeen hawlgalladoodii, iyaga oo
                hadba joojiya oo baadha Soomaalida maraysa dariiqyada amma suuqa, olole
                baadhitaanna ku qaada suuqa Bakaaraha oo weerara, suqaasi oo isku meel
                lagu iibin jirey hubka iyo rasaasta, iyo dharka, bakaashka iyo alaabta
                guryaha, hilibka iyo khudaarta. Suuqa Bakaaraha oo ah kan ugu weyn
                magaalada Muqdishu, waxa uu noday bartilmaameedka ugu weyn, suuqyada
                laga adeegto ee adduunka. Sannado badan ayaa waxa suuqaasi ku socdey
                weerarro baadhitaan iyo duqayn. Intii u dhaxaysay laga soo bilaabo
                badhtamihii sannadihii 2000 ilaa dabayaaqadii sannadahaasi, suuqaasi
                Bakaaraha waxa weerarro joogto ah ku hayey ciidamada dawladda Soomaalda
                iyo kuwa nabad-ilaalinta ee Ururka Midowga Afrika, iyada oo loo arkayey
                meel ay al-Shabaab ku dhuumato, isla markaasina u ah il muhim ah oo
                dhaqaale ka soo galo.</p>
            <p>Xiisadihii u dhexeeyey General Caydiid iyo ciidamadii Maraykanku
                waxay meel sare oo dagaal gacan-ka-hadal ah gaadheen bishii Oktoobar ee
                1993, oo u dhacay dagaalkii loo bixiyey ‘Dagaalkii ugu Horreeyey ee
                Muqdishu’ amma ‘Black Hawk Down’. Laba diyaaradood oo Maraykan ah oo ah
                nooca helikobtarrada loo yaqaan Black Hawk ayaa la soo ridey oo la soo
                dhigay jidadka magaalaada. Hawlgal balaadhan oo kale oo milateri, oo la
                doonayey in lagu soo furto oo lagu soo badbaadiyo askartii saarnayd
                diyaaradaaasi la soo ridey, waxa lagu diley oo ku dhintay siddeed-iyo-
                toban askari oo Maraykan ah, kuwaasi oo meydadkoodii la jiidjiidey
                jidadka. Tirada dhabta ah ee Soomaalida ku dhimatay dagaalladaasi ba’naa
                lama oga, laakiin waxa lagu qiyaasaa boqoaal.</p>
            <p>Dhacdadani oo dib u soo celisay xusuusihi dagaalladii Vietnam, waxay
                ku noqotay dawladda Maraykanka culays aan la xamili karayn oo aan la sii
                wadi karayn. Madaxweynihii cusbaa ee xilka la wareegey, Bill Clinton,
                waxa uu amar ku bixiyey in ciidamadaas laga soo saaro halkaasi oo dib
                loogu soo celiyo dalkooda; intoodii badnaydna waxa la soo dhamaystirey
                oo ay tegeen sannadkii xigey waqtigaasi.</p>
            <p>Ciidamadadii nabad-ilaalinta ee Qaramada Midoobey oo noqday ciidammo
                aad u daaley oo niyad-jabay, waxay ku dedaaleen inay sii wadaan
                hawlgalladoodii, dedaalkaasi oo aakhirkii u muuqday mid aan wax-ku-ool
                noqon oo aan shaqayn. Markii aan booqday magaalada Muqdishu sannadkii
                1994, ciidamadaasi nabad-ilaalinta ee loo yaqaanney ‘blue helmet’ ( amma
                caanka ku ahaa midabka koofiyadaha milateri ee ay xidhan yihiin oo ah
                bey-bey amm buluuki), waxay ahaayeen kuwa dhammaan aan lagu arkin meel
                ka baxsan xeryaha amma saldhigyada Qaramada Midoobey. Waxan arkay tiro
                yar oo ka tirsan ciidammadaasi nabad-ilaalinta oo ku gabbanaya, cabsi
                awgeed, jawaanno ciid ah oo la teeday goobaha kontoroolka ee magaalada
                oo ay dhufeys ka dhigtaan. Laakiin waqtigani waxay ahaayeen ciidammo
                runtii ahaantii jabay, jabkaasi oo ka soo gaadhay isla dadkii ay u
                yimaaddeen markii horeba inay badbaadiyaan. Intii ka hadhay ciidamadii
                nabad- ilaalintuna si dhakhso ah ayay uga baxeen halkaasi, iyaga oo u
                kala tegey Soomaaliya iyo axwaasheeda, amma arrimaheedu halka ay ku
                danbaynayaan.</p>
            <p>Faragelintii milateri ee Maraykanka iyo Qaramada Midoobay ee
                Soomaaliya ee sannadihii 1990-meeyadii, waxa ay noqon karayaan tusaalaha
                ugu xiiso badan amma ugu fiican ee la soo qaadan karo marka laga hadlayo
                doodda ah ‘Soomaaliya oo khalad laga fahmay’, amma sida khaldan ee loo
                waajahay. Hawlgalkani waxa uu u taagnaa oo tusaale u ahaa qaabkii hore
                ee khaldanaa ee madax-adaygga ahaa, ee noqday in loo adeegsado ciidammo
                ajanebi ah iyo ujeeddo fiican, dhismaha dawlad iyo dal. Tusaalooyinkii
                ugu danbeeyey ee Ciraaq iyo Afqaanistaanna, waxay u muuqdaan in aanay
                noqon casharro wax laga bartay oo waayo-aragnimo laga kasbaday. Mark
                Bradbury waxa uu tilmaan ka bixinayaa sida ay saamayn fog ugu yeelatay
                guuldarradii lagu guudarraystay siyaasadda debadda ee ku aaddanayd
                Soomaaliya, sida ay saamayn ugu yeelatay meelo kale oo Afrika ah oo
                dhibaato weyni oo tan xigtey ay ka dhacday, ahna xasuuqii Rwanda ee
                sannadkii 1994:</p>
            <p>Madaxweyne Bush, oo dhiirrigelin ka helay guulihii dalalkii
                isbahaysigu ay ka soo hooyeen Khaliijka, hawlgallada milateri iyo
                gargaarka banii’aadminnimo waxay u ahaayeen fursad kale oo maraykanku ku
                muujin karo kaalintiisa caalamiga ah, ee ah in uu yahay bileyskii
                caalamka, marka laga hadlayo ‘nidaamka adduunka cusub’ …</p>
            <p>Ergeyga joogtada ah ee dawladda Maraykanka u fadhiyey Qaramada
                Midoobey, oo ahayd waqtigaasi Madelaine Albright, waxay sheegtay in
                ujeeddada faragelintaasi ay ahayd ‘ wax aan ka yaran in la dib loo soo
                celiyo oo loo dhiso ummad dhan oo laga dhigo ummad heybad leh oo
                shaqaynaysa, oo jirta oo lafaheeda wax u qabsanaysa, kana mid ah oo u
                tirsan ummadaha adduunka’… Hawlgalkii UNOSOM waxa uu ahaa mid aan si
                fiican looga fikirin, si liidatana loo maamulayey oo aan wax lala
                socodsiin, kaasi oo saamayn weyn ku yeeshay Soomaaliya iyo jawaabihii
                amma tallaaboyinkii caalamiga ahaa ee laga qaadayey amma wax lagaga
                qaban lahaa dhibaatoyinka kale ee meelo kale ka dhaca. Hammigii amma
                aragtidii George Bush ee ahayd in loo dejiyo nidaam cusub aduunkan
                cusub, waxa hammigaasi lagu aasay jidadka magaalaa Muqdishu.
                Niyad-la’aantii uu Maraykanku kaga maagey ee ka gaabsaday in uu wax ka
                qabto xasuuqii ka dhacay dalka Rwandan, waxa ugu wacnaa oo ay ahayd
                natiijo si toos ah uga dhalatay waayo-aragnimaaasi ka soo martay
                Soomaaliya.18</p>
            <p>Waa wax lala yaabo oo aan la filayn in iyada oo General Caydiid uu
                dagaal kula jiro Maraykanka iyo Jamciyadda Qaruumaha ka Dhaxaysa, in
                haddana ay jireen dad ka tirsan beeshiisa Habar-Gidir, inay lacag fiican
                ka samaynayeen ‘cadowga’, iyada oo suurtogal ay tahay in badh ka mid ah
                lacagayowgii caalamiga ahaa (amma hantidii garaarka ee caalamka) in loo
                leexiyey General Caydiid oo lagu maalgeliyey dagaalladii uu wadey.
                Dadkaasi qaarkood waxay ka shaqaynayeen maamulka hawgalladaasi oo ay ku
                dhex jireen, iyo UNOSOM oo ay u ahaayeen turjumaanno, waxana dhici karta
                inay u gudbiyeen kooxdii General Caydiid, warar iyo xog hoose oo ku
                saabsan hawlgalladaasi nabad-ilaalinta.</p>
            <p>Sida aalaaba ka dhacda xaalado badan oo kale oo colaadeed,
                hawlwadeennadii banaamijyada gargaarka banii’aadminnimo ee Soomaaliya,
                waxa la soo gudboonaatay inay mar walba ‘la macaamilaan shaydaanka’, si
                ay shaqadoodu u socoto oo ay hawshooda u gutaan. Waxay guryo iyo
                xafiisyo ka kiraysteen rag ganacasato ah oo maalqabeenno ah, kuwaasi oo
                qaar ka mid ahi ay maalgelinayeen oo ay hanti siinayeen qabqablayaashii
                dagaalka.</p>
            <p>Miliishiyooyinka dagaalku waxay cusbitaallada ku khasbi jireen, iyaga
                oo hubkood adeegsanaya si ay xoog wax ugu helaan, in iyaga loogu
                horraysiiyo oo marka hore la daweeyo, lagana hor mariyo dadka kale ee
                rayidka ah.</p>
            <p>Hey’adaha gargaarku waxay ku bixiyeen lacag kumannaan doollar ah oo
                ay siiyeen Soomaali hubaysan, si loo ilaaliyo nabadgelyada
                shaqaalahooga, hantidooda, baabuurtooda, iyo ilaalinta qaybinta
                taagulaynta gargaarka. Kooxdii haysatey ee xukumasey dekeddu, waxay
                lacag badan ka sameeyeen cashuurihii ay ka qaadayeen shixnadaha garaarka
                ah ee soo degaya, iyo gargaarkaasi banii’aadminnmo oo badh loo leexiyo
                suuqa, si loo iibiyo oo ay macaash iyagu ay qaataan uga helaan, amma u
                qaybiyaan taageerayaashooda iyo miliishiyada u dagaallamaysa. Mark
                Bradbury waxa uu mar kale ka hadlayaa saamaynta amma natiijada xun ee
                aan loo kasin ee ka soo baxday faragelintii caalamiga ahayd sida ay ku
                danbaysey:</p>
            <p>Ilaa hadda wax badan ayaa laga qoray siyaabaha gargaarka caalamiga
                ahi uu u dhex geli karo ee uu uga mid noqon karo dhibaatooyinka
                dagaallada, gargaarkaasi oo loo looltamo amma loo tartamo sidii loo
                leexsan lahaa ee loo bililiqaysan lahaa, iyo sidii dhaqaale loogu heli
                lahaa dagaallada amma loo sii wadi lahaa qaabab amma farsamooyin lagu
                ugaadhsado oo si xoog ah wax loogu dhaco. Horraantii sannadihii
                1990-meeyadii, Soomaaliya waxay ahayd tusaalaha ugu fiican ee loo soo
                qaadan karo marka arrimahani la dersayo. Faragelintii weyneyd ee UNOSOM
                ee dhinaca koonfurtu waxay sii xoojisey qaababkii iyo farsamooyinkii ay
                wax ku dhici jireen qabqablayaasha dagaalku, iyo inay soo baxaan oo soo
                bataan nooc cusub oo ganacsato ah. Waxa kale oo faragelintaasi ka
                dhashay in Muqdishu ay sii ahaato meel khilaafyo iyo dagaallo ay weli ka
                oogan yihiin.19</p>
            <p>Xaaladani waxay ahayd mid sii socotey ilaa sannadahaasi dagaallada oo
                dhan. Warbixin uu soo saaray Guddiga Qaramada Midoobey ee la-socodka
                arrimaha Soomaaliya (Tixraac: Warbixintii bishii March ee 2010) waxa
                lagu sheegay in ilaa kala-badh cunnadii gargaarka ee la geeyey
                Soomaaliya, in loo leexiyey qandaraaslayaal musuqmaasuq ah iyo kooxaha
                Islaamiyiinta ee dagaallamaya.20 In kasta oo hey’adda Qaramada Midoobey
                u qaabilsan cunnada adduunka ee WFP ay markii hore diiddey oo ay
                beenisay eedaymahani, haddana waxay sheegtay inay joojinayso
                la-macaamilkii saddexda nin ee qandaraaslayaasha Soomaalida ah ee lagu
                dhex magacaabay warbixintaasi.</p>
            <p>Dawlad ‘Magac-u-yaal ah’(Virtual Government)</p>
            <p>Markii hawlgalladii UNOSOM ay sida buuxda u fashilmeen, dawladihii
                ajanebiga ahaa waxay dabbaqeen oo ay la yimaaddeen tabo iyo xeelado kale
                oo gebi ahaan ka duwan habkii hore, waxayna ka doorbideen inay ka
                joogaan debadda oo aanay dhex gelin Soomaaliya. Ka sakow waxoogaa ka mid
                ah hey’adaha Qaramada Midoobey iyo hey’adaha aan Dawliga ahayn ee
                NGO-yada oo halkaaasi ku hadhay, dalkaasi waxa uu inta badan noqday mid
                isaga iyo arrimihiisa loo kala tegey oo faraha laga qaaday. Dagaalladii
                halkoodii ayay ka sii socdeen, waxana halkeedii ka sii jirtey la’aanta
                amma maqnaanshaha dawlad dhexe. Waxa kale oo dalkii ka yaacay intii ka
                bixi karaysay ee aan ahayn wixii ay noqotay inay dagaallamaan amma ay u
                suurtogashay inay lacag fiican ka helayaan hawlaha xaaladahaasi
                nidaamdarrada iyo sharci-la’aanta ah ee ka jirey dalkaasi.</p>
            <p>Waxa dhammaaday cahdigii amma xilligii faragelinta tooska ah; waxana
                hadda la soo gaadhay waqtigii la abaabulayey qabashada shirar dhaadheer
                oo is-dabajoog ah oo nabadeed, kuwaasi oo uu caalamku wadey, laguna
                qabanayey meelo bed qaba oo ka durugsan Soomaaliya, oo kala ah Itoobiya,
                Kiiniya iyo Djibouti. Shirarkaasi oo ay ka soo qabgelayeen wufuud
                boqolaal ah oo ka kala socda qabaa’ilka, dhinacyada siyaasadda, iyo
                kooxaha markaasi danaynayey Soomaaliya, waxay ahaayeen qaar jiitama
                muddo bilo ah amma mararka qaar sannado. Waxa ku baxay kharash aad u
                fara badan oo aan la malayn Karin, oo malaayiin doollar ku kacay
                ururradii iyo hey’adihii maalgelinayey ee Jamciyadda Qaruumaha ka
                Dhaxaysa, Ururka Midowga Afrika, Ururka Midowga Yurub, iyo kuwo kaleba.
                In kasta oo shirarkaasi ay ku guuldarraysteen inay nabad ka dhaliyaan
                Soomaaliya, haddana waxa laga yaaba inay wax ka tareen qaboojinta amma
                khafiifinta dareenkii is-canaanashada dalalka iyo hey’adaha debadda,
                iyadoo dawladaha ajanebiga haatan loo arkayey inay isku hawlayaan oo ay
                ku dedaalayaan inay ‘wax ka qabtaan’ arrimaha Soomaaliya, iyaga oo aan
                ku sugnaan khatar ah faragelin badan oo toos ah oo dalka dhexdiisa lagu
                sameeyo.<br />
                Shirarkaasi dib-u-heshiisiinta qaran, waxay shaqo weyn oo muhim ah u
                noqdeen dad badan oo ka tirsan wufuuddii Soomaalida, kuwaasi oo qaarkood
                lagu soo xulay si khaldan oo sharci-darro ah oo aan wakiilnimo sax ah ku
                fadhiyin, ayna iskood iskaga soo xusheen Jamciyadda Qaruumaha ka
                dhaxaysa iyo hey’ahada kale. Waxana lagu dejiyey wufuuddaasi oo loo
                suurtogeliyey inay ku jiraan, raashin fiicanna ka cunaan hudheello,
                kuwaasi oo kharashkooda cid kale bixinaysay. Waxa waxaasi oo dhan ka
                muhiimsanaa oo meesha ku jirtey iyana, inay hadda joogaan meel debadda
                ah oo ka fog khatartii iyo dhiiggii daadanayey ee Soomaaliya. Waxa kale
                oo ugu jirey dano gaar ah shirarkan jiitamaya, ilaa inta suurtogal ah ee
                ay sii socon karaan.</p>
            <p>Dawladda Kiiniya waxa ka muqatey inay khaati iska taagtey mid ka mid
                ah shirarkaasi dabada dheeraaday oo socdey muddo ka badan laba sano,
                waxayna dawladda Kiiniya u samaysay wufuuddii ‘xaflad sii-sagootin ah’,
                taasi oo ulajeedadeedu ahayd in si reer- magaalnimo amma asduran loogu
                sheego wufuuddaasi martida ahayd in la gaadhay waqtigii ay tegi
                lahaayeen ee ay ku noqon lahaayeen dhulkoodii.</p>
            <p>Sabab ka mid ah sababaha shirarkaasi ay ugu danbeeyeen guuldarrada
                waxay ahayd in, in kasta oo afka laga sheegi jirey hab federaal ah, in
                haddana ay u muuqdeen inay danaynayaan oo xoogga la saarayo abuurista
                nidaam ku dhisan dawlad dhexe oo saldhigeedu yahay magaalada Muqdishu.
                Dhawr dawladood oo ‘ku-meel-gaadh’ ah oo ka soo baxay shirarkaasi ayaa
                la sameeyey, laakiin midina ma noqon wax shaqeeya oo wax-ku-ool ah, oo
                wax ugu filan Soomaaliya.<br />
                Maamulkii uu hoggaaminayey madaxweyne Cabdullaahi Yuusuf sannadkii
                2005-tii, uma suutoobin xataa in uu tago oo uu dego magaalada Muqdishu,
                iyada oo ay aad u weyneyd colaadda iyo cadaawadda loo hayey.
                Dawladdiisii waxay markii hore fadhiisin ka dhigatay magaalada Jowhar oo
                ilaa sagaashan kiiloomitir dhinaca waqooyi kaga began Muqdishu. Haddana
                waxay ku kalliftay in dawladdii ay u guurto meel kale oo ka sii fog, oo
                ah magaalada Baydhabo ee koonfurta, ka dib markii Cabdullahi Yuusuf ay
                isku dhaceen ee ay kala boodeen mid ka mid ahaa qabqablayaashii
                waaweynaa ee Jowhar.</p>
            <p>In kasta oo maamulladaasi ku-meel-gaadhka ahaa ay ahaayeen qaar
                caalamku u aqoonsan yahay inay yihiin dawladihii sharciga ahaa ee
                Soomaaliya,, haddana run ahaantii may ahayn wax ka badan dawlado
                ‘magac-u- yaal’ ah, waayo, waxba faraha kumay hayn oo may maamuleen.
                Tusaale ahaan ra’iisal-wasaarihii mid ka mid ah maamulladaasi, Cumar
                Cabdirashiid Cali Sharamaarke, waxa uu sannaddii 2009 aniga ii
                qaxiijiyey oo uu ballanqaaday in uu tirtiri doono budhcad-badeedda,
                muddo laba sanadood ah gudahood. Laakiin, iyadoo dawladdiisu aanay wax
                awod ah ku yeelan qaybaha Soomaaliya ee budhcad-badeeddu ay ka
                hawlgalaan, ballan-qaadkiisaasi waxa uu noqday mid madhan.<br />
                Arrimaha kale ee ka sii daran kuwan ee ah wax khayaal ah oo xaqiiqada ka
                fog, waxa weeye ragga ku jira ee deggan hudheellada magaala-madaxda
                Kiiniya ee Nairobi, ee sheegtay inay u yihiin ‘madaxweyneyaal’ iskood
                iyagu isku magacaabay qaybo kala duwan oo ka mid ah Soomaaliya. Bishii
                Oktoobar ee 2010, waxan aniga oo yaabban fadhiistay barxadda hudheelka
                Andalus ee ku yaal xaafadda Eastleigh oo Soomaalidu u badan tahay,
                halkaasi oo ay kolba igu dhaafayeen oo ay i ag marmarayeen wufuud ka
                kala soctey ‘dawladaha’ kala geddisan ee Soomaalida, iyaga oo mid walba
                ku taagan yahay suudh amma lebbis heer sare ah, oo raqabadda
                suudhadhkaasi ku soo dhejistey ‘calamada’ qaybaha amma dhulalka ay kala
                sheeganayaan. Qaar badan oo ka tirsan ‘golaha dawladda’ amma wasiirada
                dawladahaasi is-magacaabay, waxay ka yimaaddeen Soomaalida qurba- joogta
                ah ee deggan dalalka Yurub iyo Maraykanka. Qaarkood weligood ma tegin
                dhulalkan ay kala sheeganayaan inay xukumaan oo ay dawlad u yihiin.</p>
            <p>Qaar ka tirsan mudanayaasha baarlamaanka ‘runta’ ah ee Soomaalida, oo
                laga sugayey inay ka hawlgalaan baarlamaanka magaalada Muqdishu, waxay
                fadhiyaan magaalada Nairobi oo ay ku qaataan waqti aad uga badan inta ay
                joogaan Soomaaliya, halkan Nairobi oo ay si nabadgelyo ah ugu nool
                yihiin, halkii ay u badheedhi lahaayeen inay dhex joogaan xabbadda iyo
                hoobiyayaasha maalin walba socda ee dhacaya.</p>
            <p>Maamullada Kale (Alternative Authority)</p>
            <p>Intii ay jiitamayeen shirarkaasi dib-u-heshiisiintu, lana dhisayey
                dawladahaasi is-xigxigey ee ku-meel- gaadhka ahaa, waxa jirey maamullo
                kale oo soo baxayey oo ka dhismayey Soomaaliya. Sida aan ku soo qaadi
                doonno cutubka 4-aad ee buuggan, gobollada qaar waxay samaysteen
                maamulladooda goonida ah, kuwaasi oo ay ku jirto jamhuuriyadda la
                magac-baxday Somaliland, iyo gobolka is-maamulka ee Puntland. Qaar kale
                waxay samaysteen nidaamyo degaan oo ay ku socodsiiyaan sharci iyo
                nidaam, sida ka jirtey qaybo ka tirsan magaalada Muqdishu iyo degaannada
                ku hareeraysan, qaybahaasi oo maxkamado shareeco oo ku kala xidhan beelo
                iyo juffooyin kala geddisan ay ilaa heer ka wadeen nidaam sharci oo wax
                lagu kala socodsiiyo, laga soo bilaabo sannadihii 1990-meeyadii. Iyada
                oo aanay jirin dawlad dhexe oo shaqaysaa, waxa sii korodhay awoddii
                maxkamadaha. Waxayna isku yimaaddeen sannadkii 2006-dii, si ay
                samaystaan Midowgii Maxkamadaha Islaamiga ah. Laakiin waxa kala tuuray
                oo xukunkii ka ridey lix bilood oo qudha ka bacdi intii ay awodda
                hayeen, Itoobiya oo ku soo qaadday weerar uu Maraykanku ku
                taageerayey.</p>
            <p>Qaar ka tirsan hoggaamiyayaashii Midowga Maxkamadaha Islaamiga ah
                (UIC), waxay u carareen debadda, waxayna tegeen dalka Eritrea, halkaasi
                oo iyaga iyo rag kale oo mucaarad ahaaba ay isku urursadeen, kuna
                sameeyeen Isbhaysigii Dib-u-xoraynta Soomaaliya. Kuwii kale, oo ay ku
                jiraan miliishiyooyinkii maxkamaduhu, waxay galeen ayga amma duurka
                koonfurta Soomaaliya, dhulka kaymaha ah ee u dhaw xuduudda Kenya,
                halkaasi oo ay dib isku soo abaabuleen, kuna soo sameeyeen dhaqdhaqaaqa
                Islaamiga ah ee al-Shabaab, magacaasi af-Carabiga macnihiisu yahay
                ‘Dhallinyarada’. Ururkani waxa uu noqday mid aad u fog amma xagjir ah,
                oo u taagan khatar weyn oo caalami ah. Siyaabaha qaar marka loo eego,
                siyaasadihii uu hoggaaminayey Marakanku ee ku waajahnaa Maxkamadihii
                Islaamiga ahaa (UIC) ayaa abuuray isla wixii loola jeedey in lagaga
                hortago oo lagu burburiyo; falalkii siyaasadhaasina waxay kaalin ka
                qaateen in uu sii fogaado dhaqdhaqaaqaasi.</p>
            <p>Dabayaaqadihii sannadihii 2000, al-Shabaab iyo miliishiyooyinkii kale
                ee diiniga ahaa waxay awodeen inay qabsadaan oo ay xukumaan qaybo badan
                oo ka tirsan koonfurta iyo badhtamada Soomaaliya, iyadoo dawladdii uu
                caalamku aqoonsanaana ay ku kooban tahay uun degmooyin tiro yar oo ku
                yaal magaalo-madaxda Muqdishu. Dagaalyahanno ajanebi ah ayaa ku soo
                biiray ololihii dagaalka, dhaqdhaqaaqii al-Shabaabna waxay bilaabeen
                inay debadda geeyaan, oo u dhoofiyaan dagaalkii meelo kale. Bishii July
                ee 2010, laba qof oo ka tirsanaa dadka is-miidaamiya ee al-Shabaab ayaa
                isku qarxiyey oo ku diley ilaa afar-iyo-toddobaadtan qof magaalo-madaxda
                dalka Uganda ee Kampala, dadkaasi oo daawanayey ciyaarihii
                kama-danbaysta ahaa ee kubadda cagta ee adduunka.<br />
                Labaatan sano oo ay socdeen dedaalladii caalamiga ahaa ee la doonayey in
                xal loogu helo dhibaatooyinka Soomaaliya, waxay noqdeen qaar aan wax
                sidaas ah tarin oo aan ku guulaysan, dhinacyada qaarna waxayba noqdeen
                qaar dhibaatooyin waaweyni ka yimaaddaan. Dalkuna waxa uu noqday mid
                kolba sii gala dhibaato kale oo midiba mid kale u sii dhiibta, iyagoo
                dagaalladu ay noqdeen wax joogto ah nolosha dadweyne badan.</p>
            <p>Laakiin sawirka amma muuqaalka dalka oo dhammi ma wada aha sidan.
                Qaybo ka tirsan dhulka Soomaalida ayaa ahaa nabad, laakiin waxa abuurmay
                oo soo baxay faac aan aqoon wax aan dagaal ahayn, gaar ahaanna koonfurta
                iyo badhtamaha Soomaaliya. Marka aan la sheekaysto dadka ku nool
                magaalada Muqdishu amma meelaha kale ee dagaalladu ay aafeeyeen sannado
                badan, waxa ugu horreeya ee ay ka hadlaan waa qaylada rasaasta iyo
                duqaynta. Laakiin marka aan la sheekaysto iyagana Soomaalidii ka timid
                degaannadaasi, ee socdaalka gaaban ku tegey amma ku joogey Hargeysa,
                amma Nairobi amma London, waxa ugu horreeya ee ay ka hadlaan waa sida ay
                u fiican tahay ee ay uga raysteen inay ka soo fogaadeen qayladii
                rasaasta, sawaariikhda amma bambooyinka, iyo hoobiyayaashii.</p>
            <p>Qofka aan ugu yaraan maalin walba la hadlaa magaalada Muqdishu waa
                weriyaha BBC-da, Mohamed Ibrahim Mucallimuu. Ka bacdi marka aannu isa
                salaanno, waxa uu ii tiriyaa oo uu ii akhriyaa dhammaan waxyaabihii
                maalintaasi dhacay ee jirey. Sidii caadiga ahayd, waxa uu ii tiriyaa
                inta qof ee la diley, inta dhaawacantay, haddii ay ku jiraan caruur amma
                dumar uur leh. Waxa uu iiga warramaa cidda bilawday dagaalka, inuu ahaa
                daal culus iyo inta uu leekaa, inta saacadood iyo daqiiqo ee uu socdey,
                isaga oo mararka qaar telifoonka igu maqashiinaya qaylada rasaasta iyo
                gawda duqaynta. Waa qof had iyo goor deggan, aan dhac-dhac lahayn,
                ixtiraam badan oo macaan oo si fudud loola xidhiidhi karo. Laakiin
                maalin ayuu ila soo hadlay oo uu guriga iga soo wacay, isaga oo codkiisu
                u muuqdo inuu naxsan yahay oo uu gariirayo. Halkii uu awal isla markaaba
                wax iigu sheegi jirey daqiiqado kooban, waxay ku qaadatay markan waqti
                dheer in uu warramo. Waxa uu ka hadlay sida uu ku soo arkay kooxo dad ah
                oo khasab lagaga soo saaray guryahoodii, ayna ka soo saartay dawladda oo
                burburisay dhismayaashii guryahaasi, oo ay ku sheegtay meel ay ku soo
                dhuuntaan oo ay gabbood ka dhigtaan al-Shabaab. Waxa uu ii sheegay in uu
                soo arkay goysaskii oo la soo tubay, kuna nool meel bannaan oo cidlo ah,
                oo aanay ku haysan wax hoy ah. Halkaasi waxan ku soo arkay, ayuu yidhi,
                wiil yar. Waxa uu sidaasi ula yaabay ee uu ka argagixiyey Mucallimuu
                waxa uu ahaa wiilkaasi yar oo ul ka samaystay wax uu qori uu ekeysiiyey,
                oo uu ku ciyaarayo. Wax wiilasha yaryari ay sameeyaan adduunka oo dhan,
                ayaa sidaa weyn uga yaabiyey Mucallimuu, si ka badan oo ka daran
                waxyaabaha ka dhasha dagaallada maalin walba ka dhacay ee uu ku arko
                hareerihiisa.</p>
            <p>Maalintii danbe markii aan shaqada tegey, waxan helay email iiga
                yimid Mucallimuu oo sawir la socdo. Waan furtay, waxanan arkay canuggan
                yar ee gashan shaadhka cas oo ku ciyaaraya wax uu qori u ekeysiiyey,
                bacaadka dhexdiisa.</p>
            <p>3 Wiil ka mid ah dadkii barabaxay magaalada Muqdishu oo ku ciyaaraya
                ul uu qori oo kale ka dhiganayo.</p>
            <p>Aqoonyahanka Soomaaliyeed ee Said S Samatar, oo deggan dalka
                Maraykanka, waxa uu rumaysan yahay in dagaalladii sannadaha badan socdey
                ay maskaxdii iyo dhaqankiiba ka bedeleen dadweyhihii. Qoraal uu sameeyey
                sannadkii 2010, waxa uu bixinayaa sawir amma muuqaal ka dhigan sidii oo
                dunidii oo dhammi ay jahawareertay amma waalatay oo kale:</p>
            <p>Waxa aan hore loo arag ee hadda ka hor aan inna soo marini waa
                dhibaatadani weyn ee cusub ee sida lama-filaanka ah ugu habsatey, una
                sii shidday dagaalladan socda ee ahliga ah ee Soomaaliya, oo noqoday
                qarax baahsan oo saameeyey amma taabtay dhinac kasta iyo meel kasta, oo
                ah dagaallo aan lahayn ujeeddo iyo ka-jeeddo midna, kuwaasi oo noqday
                waalli weyn oo caam yeeshay amma ay ka siman yihiin dadweynihii, si
                guudna u baabiiyey qiyamkii, iyo caadooyinkii iyo xeerarkii soo jirey ee
                la yaqaanney, ee lagu xallin jirey khilaafyada, ee xilliyada adag ee
                dheeraa la soo tijaabiyey. Natiijada iyo waxyaabaha ka dhashay burburka
                xeerarkaasi dhaqanka ee ay ku macaamili jireen beeluhuna, waxay u
                muuqdaan inay yihiin mujtamcii oo khalkhalay amma si weyn u argagaxay,
                una jahawareeray, oo raggii iyo dumarkiiba ay isku dhaceen, oo si
                indho-la’aan ah iniba inta kale gacanta ula tagtay, birtana la iska
                aslay oo la isku diley si qaab-darro ah oo aan la isku aabbo yeelin,
                rasaasna la mariyey wax kasta oo dhaqaaqa, si waalli iyo miyir la’aan ah
                oo ku xasuusinaysa dhacdooyinka ka hadlaya dhaantada amma ciyaarta
                waallida ah ee laga heli karo bogagga buugga uu qoray Dostoevsky oo
                kale</p>
            <p>Inta aan qoraalkani samaynayey gudaheeda oo qudha, waxa dhici karta
                in marka la isku celceliyo tirada dadka maalin kasta lagu dilo
                magaalo-madaxda Muqdishu, inay gaadhayso soddon ilaa afartan qof maalin
                kasta, iyada oo cidina aanay garanayn cidda dishey amma sababta loo
                diley. Dilka ayaa ah wax kasta! Haddii maanta uu qof sitta
                sameecad/makarafoon uu ka soo dego samada amma cirka, oo uu weydiiyo
                dadweynaha reer Muqdishu:’Waar bal maxaad isku dileysaan ee aad xabadda
                u rideysaan?’, shaki la’aan jawaabtu waxay noqonaysaa:’Waa caadi oo
                noloshiibaa sidaas noqotay.’ Ma aha wax lala yaabo in dalalka Afrika,
                Soomaaliya ay u taagan tahay oo ay uga dhigan meelaha laga dardaar
                weriyo ee ay tahay in laga digtoonaado amma la iska ilaaliyo oo aan la
                tegi Karin.21</p>
            <p>Dhinacyo badan marka laga eego, tusaalaha Soomaaliya waxa kale oo uu
                u taagnaan karayaa waxyaabaha loo baahnayahay in laga digtoonaado ee ay
                tahay ‘in aan la samayn’, marka laga hadlayo siyaasadaha debadda amma
                faragelinta banii’aaminnimo. Dulmarka kooban ee aan ku soo samaynnay
                taariikhda dalkaasi, waxay muujisay sida dhibaatooyinkaasi ay u dhaceen
                ee kolba ay iskaga soo daba nqonqonayeen ilaa iyo xilliyadii guumeysiga,
                iyo sida dedaalladii badnaa ee la isku deyayey in waxa laga qabto
                dhibaatooyinkaasi ay u gelayeen kolba isla khaladaadkii oo soo noqnoqda,
                oo la galo marba marka ka danbaysa, tobannaankaas sannadood oo dhan.</p>
            <p>Waxayaabihii ay arkeen ee ay talooyinka ka dhiibteen mas’uuliyiintii
                hore ee Ingiriiska xilliyadii isticmaarka, waa qaar ilaa maantadani
                taagan oo wax- ku-ool ah, oo leh isla ahmiyaddii waqtigaasi ay lahaayeen
                oo kale, horraantii qarnigii labaatanaad. Dabcan wejiyadii iyo qaabakii
                dhibaatooyinkaasi ay lahaayeen waqtigaasi waa qaar imika isbedeley oo
                siyaabo kale u jira, xilliyadii kala geddisnaa ee kala danbeeyey
                taariikhda Soomaaliya. Laakiin waxa weli jira waxyaabo aasaasi ah oo ay
                ka siman yihiin amma iskaga wada mid yihiin, kuwaasi oo ay tahay in aan
                la iska idha-tirin amma aan la yaraysan.</p>
            <p>Dedaalladii debadda iyo gudaha ee ku saabsanaa sidii nabad looga
                dhalin lahaa Soomaaliya, ee wax loogu qaban lahaa dadweynaha baahan,
                dedaalladaasi waxa ay noqdeen qaar iyaga laftoodii ay mar walba dhibaato
                ka ka soo noqoto. Ka sakow guudarrooyinkaasi fashilaadda, dhinacyadii
                iyo dadkii isku deyayey dadaalladaasi xal-raadiska ahaa, waxay u
                muuqdeen inay ku xayirmeen oo ay galeen dabin ah dhibaatooyin aan
                dhinacna looga bixi karayn oo soo noqnoqonaya, oo ah qabashada ‘shirar
                nabadeed’, iyo samaynta ‘maamullo amma dawlado ku-meel-gaadh ah’.</p>
            <p>Dad aad u fara badan ayaa iska indhatiray xaqiiqada ah in sanadihii
                badnaa ee aanay jirin dawlad shaqaysaa, in haddana la helay
                waayo-aragnnimo xiiso leh oo lagu guulaystay, laguna kasbaday nabadda
                iyo deganaashaha ka jirey meelo gudaha ah, kuwaasi oo ka yimid
                la-qabsashada dadku ay la qabsadeen sida loo noolaado ee la isku
                maamulo, marka iyo meesha aan dawladi ka jirin. Tusaalooyinkanna waa
                qaar noqonaya casharro faa’iido leh oo la adeegsado, dhalinayana fikrado
                cusub, siyaabaha wax looga qaban karo dhibaatooyinka ka taagan qaybaha
                kale ee Soomaaliya, iyo xattaa qaybaha kale ee dunida.<br />
                Sannadihii badnaa ee deganaansho la’aanta iyo dawlad la’aantu, waxa kale
                oo ay keeneen inay dhashaan kooxo dagaal oo badan oo kala nooc ah, oo
                kuwoodii ugu danbeeyey ay yihiin asal ahaan Islaamiyiin. Cutubka soo
                socda ayaa eegi doona oo dersi doona sida kooxahaasi dagaalka ee
                Islaamiyiinta ah ee Soomaaliya ay u soo ifbaxeen, una soo taddawureen.
                Cutubyadaasi waxay muujin doonaan in aanu ururka al-Shabaab ee ku xidhan
                al-Qaacida, iyo ururrada kale ee dagaalka ee Islaamiyiintu, in aanay
                ahayn wax mar qudha uun abuurmay, amma soo baxay oo ka dhashay meel aan
                loo fadhiyin oo aan la iska filayn, laakiin ay yihiin wax leh taariikh
                iyo asal dib loo raaci karo faacyo badan, amma tobannaan sano.<br />
                Soomaaliya 2011-kii: Waqooyi-Galbeed arrimahooda gooni ayay u wateen, oo
                ay u maamulanayeen jamhuuriyadda la magac-baxday Somaliland oo ah mid
                hirgashay, marka loo eego qaybaha kale, labaatankii sano ee la soo
                dhaafay. Qaybaha kale ee waqooyiga Soomaaliya, si buuxda ugamay wada
                goosan xidhiidhkii Soomaaliya inteeda kale, laakiin waxay samaysteen
                maamulladooda goonida ah oo u shaqeeya si dhinac ahaan madaxbannaan oo
                kale.</p>
            <p>Qaybo ka tirsan magaalo-madaxda Muqdishu, waxa maamula dawladda
                ku-meel-gaadhka ah oo jiritaankeedu ku tiirsan yahay taageerada
                ciidamada Midowga Afrika ee ka kala socda dalalka Uganda iyo Burundi;
                qaybo badan oo kale oo ka mid ah badhtamaha iyo koonfurta Soomaaliya,
                waxa ka taliya miliishiyooyinka al-Shabaab oo qirta inay taabacsan
                yihiin amma daacad u yihiin ururka al-Qaacida, kuna soo rogey sharciyo
                iyo xukunno aad u qallafsan qaybahaasi ay maamulaan, sharciyadaasi oo ku
                khasbay dadweynaha inay wax weyn ka bedelaan qaabkii caadiga ahaa ee ay
                u dhaqmi jireen noloshooda. Dumarka waxa lagu soo rogey inay xidhaan
                dhar adag oo culus, iyo xijaab wejigooda qarinaya; ragguna inay madaxa
                iska xiiraan oo ay timaha iskaga jaraan quruurado la jejebey haddii
                timahoodu ay dheeraadaan (eeg warbixinta ururka xuquuqda banii’aadamka
                ee Human Rights Watch ee bishii April 2010).1 Telifoonnada moobiilka
                ahna waa laga jejebiyaa haddii ay ciyaaraan amma garaacaan dhawaaqyo
                muusiko ah, kuwa lagu eedeeyo gogol-dhaafna waa la arjumaa, iyada oo
                dhagax lagu dilo laguna aasso ciid, oo lagu soo kiciyo dadweynaha.</p>
            <p>Degaannada ay xukumaan ururka al-Sahabaab ma aha qaar midaysan oo
                wada hoos yimaad maamul keliya oo dhexe oo Islaami ah oo adag. Magaalo
                iyo tuulo kasta, sida loo maamulo ee loo dhaqo ayaa kala duwan, waxayna
                ku xidhan tahay hadba kooxda xagjirka ah ee waqtigaasi ka talisa
                goobtaas. Ninkan, oo aan isagu rabin in halkan lagu xuso magaciisa, waxa
                uu ka hadlay xaaladda xukunka al-Shabaab ee magaalada Jowhar oo ilaa
                sagaashan kiiloomitir dhinaca waqooyi ka xighta Muqdishu. Waxanu
                yidhi:</p>
            <p>Waxa ugu horreeya, ugu weyn ee aan rabo in aan ka Sheego xaaladda
                nololeed ee Jowhar waa nabad ka jirto magaalada. Ma leh budhcad amma
                mooryaan wax dhaca, waayo waxa gacmaha ka jaraysa al- Shabaab, amma wax
                taas ka xun ayaa lagu samaynayaa haddii la qabto. Runtiina cabsida laga
                qabo ciqaabta noocan ah, waa shaqaysay.</p>
            <p>Xaaladda nabadgelyo ee fiicnaatay, macnaheedu waxa weeye in dadku ay
                si xor ah u socon karaan magaalada Jowhar; waxay aadi karaan meel kasta
                oo ay rabaan, xataa habeen-badhka. Taasi waa wax aan ka jirin oo aan
                suutogal ahayn qaybaha kale ee gobollada dhexe iyo kuwa koonfurta
                Soomaaliya ee aanay maamulin miliishiyooyinka al-Shabaab.</p>
            <p>Xornnimada qudha ee aannu haysannaa waa in aannu socsocon karno.
                Laakiin ma jirto xorriyatul-qawl oo ma hadli karno. Dadku ma sheegi
                karaan waxa ay doonayaan, xaqiiqo ahaanna kama caban karaan al- Shabaab,
                waayo meel kasta waxa u jooga basaasiin. Haddii uu qof wax ka sheego,
                waxa hubaal ah in qofkaas, rag iyo dumar mid kasta, in loo soo dirayo
                telifoon hanjabaad ah, oo al-Shabaab ay u soo dirayso. Waxa dhacda in
                dagka la dilo, haddii lagu soo eedeeyo inay wax u basaasaan dawladda
                ku-meel-gaadhka ah, Itoobiyaanka amma Maraykanka. Magaaladan, dadka
                maskaxda ayaa ayaa si ahaan looga haystaa oo laga kontoroolaa.</p>
            <p>Ma jirto wax madadaalo ah oo lagu haysto oo ka sii jirta magaalada.
                Waxay u muuqataa in al- Shabaab aanay rabin in aannu helno wax aanu isku
                maaweelinno amma ku istareexno. La nooma ogola wax muusig ah in aannu
                daarno, waxana naga mamnuuca in aannu daawanno filimada oo aannu tagno
                meelaha lagu daawado fiidiyayaasha oo ah waxyaabaha ugu waaweyn ee aannu
                isku maaweelin jirney. Waxa la noo ogol yahay telifishannada qaar ee
                Islaamiga ah in aanu ku daawan karno guryahayaga, laakiin taasi waa
                takroorid iyo cidlo gooni-gooni ah.</p>
            <p>Waxyaabaha dhallinyarada reer-Jowhar ay jeclaan jireen waxa ka mid ah
                inay caado u lahaayeen inay aadaan qolalka amma goobaha dadweynaha u
                furan ee lagu soo bandhigo fiidiyayaasha iyo filimada, si ay u soo
                daawadaan ciyaaraha kubadda cagta. In badan, imika waabay iska dhaafeen
                guud ahaan xiisihii ay u hayn jireen ciyaaraha, waayo wax macno iyo
                xiiso ah ma leh in ciyaarahaasi kubadda cagta lagu dhex daawada guryaha
                dhexdooda oo qudha.</p>
            <p>Tuulooyinka gobolkayagan, waxa dhex mari jirey tartan kubadda cagta
                ah. Waxay ahayd wax xamaasad iyo xiiso badan in la daawado ciyaarahaasi.
                Laakiin imika, ma jiraan oo waa la manuucay tartannadii, in kasta oo
                wiilasha loo ogol yahay inay sameeyaan ciyaaro aan rasmi ahayn oo
                kubbadeed. Al-Shabaab waxay dadka ku dhiirri- gelisaa inay ku tartamaan
                ganidda leebka amma fallaadha iyo qaansada. Waxan u malaynayaa in
                ujeedada tani ay ka leeyihiin ay tahay inay ku tababaraan dhallinayra
                sidii ay u yeelan lahaayeen shiish heer sare, una noqon lahaayeen
                dagaalyahanno fiican.</p>
            <p>Weli waxa ka sii jira Jowhar dugsiyo, laakiin xaaladdoodu aad ayay u
                adag tahay oo dhibaato ka jirtaa. Waxa la kala saaraa wiilasha iyo
                gabdhaha, al-Shabaabna inta ay dugsiyada tagaan ayaa waxay ka jeediyaan
                wacyi diini ah iyo hanuunin. Toddobaad kasta, mar amma laba jeer ayay
                aadaan dugsiyada oo ay ardayda yaryar la hadlaan, ugana sheekeeyaan
                ahmiyadda jihaadka. Arrintani waxay khilaaf iyo isku-dhac ka dhex
                abuurtay dadka kala da’da ah, sababta oo ah caruurtu waxay dugsiyada ka
                yimaaddaan iyaga oo jibbaysan oo ku dhawaaqaya sida ay ula dhacsan
                yihiin ee ay u fiican tahay in la galo dagaalka jihaadka. Waxay la
                murmaan waalidkkooda oo ay diidaan inay dhageystaan amma maqlaan waanada
                waalidka ee ah dagaalku inuu yahay wax xun.</p>
            <p>Al-Shabaab waxay ku soo rogtay Jowhar nidaam cusub. Dumarka looma
                ogola inay guryaha ka baxaan oo ay bannaanka aadaan haddii aanay is
                dedin oo aanay wejigooda qarin. Waa inay xidhaan dhar shuko amma xijaab
                ah oo ka weyn oo culus. Mararka qaar waxad arkaysaa indhahooda oo si
                dirqi ah oo dedeg ah ay wax yar kugu soo eegayaan, mararka kalena haba
                yaraatee waxba kama arkaysid. Mana aha suurtogal in aad kala garato in
                qofkaas dumarka ahi ay tahay qof yar, qof da’-dhexaad ah, amma qof weyn.
                Xattaa dumarkii reer miyiga ahaa waa inay xidhaan dharkan dhibta ah ee
                noocan ah marka ay imanayaan magaalada iyo tuulooyinka hareeraha ee ay
                keenyaan caano ay iibiyaan.<br />
                Sidoo kale, raggu ma badbaadin. Kooxan xagjirka ah, waxay nagu amraan in
                aannu la baxno gadh dheer, waxana naga mamnuuc ah in aannu xidhanno
                saraawiil dhaadheer. Waa in ilaa kuraanta amma kubka hoostiisu na
                muqataa oo aan la dedin.</p>
            <p>Waa sahal in aad dadka ka garato oo aad soo soocdo dagaalyahannada ka
                tirsan al-Shabaab, Jowhar dhexdeeda. Waxay u lebbistaan sida Taliban oo
                kale. Waxay xidhaan lebbiska dhaadheer ee loo yaqaan Shalwaar-ka oo ka
                kooban qamiis dheer iyo surwaal hoos ka soo gaaban, oo isku midab
                ah.</p>
            <p>Dusha waxay ka xidhaan dharka milateriga, madaxana waxay had iyo jeer
                ku duubtaan cimaamadaha Falastiiniyiinta oo kale. Qaarkood waxay sittaan
                calanka madow ee al-Shabaab.</p>
            <p>Al-Shabaab si weyn uma joogto Jowhar, waayo taageerayaasha intooda
                badani waxay jiraan meelo kale oo ay ka soo dagaallamayaan oo dalka ka
                mid ah. Magaalada waxa ilaaliya afartan ilaa konton ka mid ah ciidamada
                al-Shabaab, laakiin intaasi ku filan, waayo waxay leeyihiin basaasiin
                fara badan oo la shaqeeya. (Qof ku nool magaalada Jowhar, March
                2011).</p>
            <p>Bilawgii (Origins)</p>
            <p>In badan ayay ku noqotay wax lama-filaan ah waxa loo arkay ee loo
                muujiyey soo-ifbixitaan degdeg ah oo Islaami dagaal-ooge ah, oo ka
                dhashay Soomaaliya, iyo furin horle amma aag cusub oo al-Qaacida ah oo
                ka furmay halkaasi. In kasta oo kooxaha mitidka ah ee Islaamiyiintu ay
                haatan yeesheen saamayn weyn oo aan hore loo arag, gaar ahaan marka la
                eego baaxadda dhulka ballaadhan ee ay ka haystaan dalka, haddana
                nidaamka Islaamiga ah ee loo adeegsado ujeeddooyin siyaasaddu, oo ay ku
                jirto in lagu baaqo in la qaado dagaal jihaad ah si loo gaadho
                ujeeddooyinkaasi, ma aha wax ku cusub Soomaaliya. Waa arrin dib ugu
                noqonaysa oo loo abtirin karo in ka badan ilaa boqol sano ka hor. Waxana
                jira sababo macquul ah oo mucayan ah, sababaha haatan ay u soo if-baxday
                arrintani. Taariikhdu waa wax soo noq-noqonaysaa mar kasta iyo marba
                marka ka danbaysa. Kooxaha Islaamiyiintuna waa qaar marna dhasha oo soo
                if-baxa, marna burbura oo meesha ka baxa. Waxana isbedelayaa
                magacyadooda, laakiin isla noocii dadka iyo fikradihii, amma isla
                mabaadi’dii ayaa mar walba soo if-baxa.</p>
            <p>In kasta oo aanay ahayn wax sinaba aan looga hortegi karayn in
                sanadkii 2011, in qaybo badan oo ka tirsan Soomaaliya ay qabsadaan oo ay
                hoos yimaaddaan miliishiyooyinka xagjirka ah ee al-Sahabaab, haddana
                soo-ifbixitaankii al Shabaab ma ahayn mid meel madhan oo lama-filaan ah
                ka yimid amma ka dhashay. Laakiin waxa isweydiin leh sababaha kooxdani
                ay ugu guulaysatey inay qabsato dhulalka sidaasi u ballaadhan, uguna soo
                rogtey dadweynaha afkaartii ay iyagu watteen, iyada oo kooxaha kale ee
                Islaamiyiinta ah ee ka jiri jirey halkaasi ay ku guulaysan waayeen hadda
                ka hor in ay taasi oo kale sameeyaan? Ma waxa weeye sababtu in
                Soomaaliya aanay sannado badan ka jirin dawlad dhexe? Mise waa in
                al-Qaacida ay noqotay wax amma urur caalami ah, mar kastana ku jirta
                Internet- ka, oo meelo badan oo adduunka ah oo kala geddisan ku
                faafinaysa kicin iyo Islaamnimo Xagjir ah oo dagaal- ooge ah, isla
                markaasina si degdeg ah u wada xidhiidhinaysa xubnaha qurbajoogta ee
                madluunka ah ee la takrooray, iyo taageerayaasha jihaadka ee gudaha amma
                dhulkii hooyo?<br />
                Inta aynaan dib u raacin taariikhda soo-ifbixitaanka iyo taddawurka
                kooxaha Islaamiyiinta ah ee Soomaaliya, waxa muhim ah in la xuso oo la
                ogaado in Soomaalida badankoodu, in kasta oo ay wada yihiin Muslim, in
                haddana aanay ku dhaqmin amma taageerin Islaamnimada xagjirka ee mitidka
                ah. Waxay leeyihiin qaababkooda iyo hababkooda u goonida ah ee ugu
                dhaqmaan diinta, sida ay u leeyihiin oo kale qaabab ay u maareeyaan
                dhinacyo badan oo ka mid ah noloshooda. Qarniyo badan ayay soo ahaayeen
                dad Muslim ah, waxayna guud ahaan ku soo dhaqmayeen oo ay ahaayeen
                Sunniyiin, qaybtaasi Islaamka oo ah qayb qunyar-socod ah oo leh dulqaad
                sugan, una leh dulqaadkaasi iyo ixtiraam mad-habaha iyo dariiqooyinka
                kale ee kala geddisan ee diiniga ah ee la kala haysto.</p>
            <p>4 Ciidammada al-Shabaab ee jooga Muqdishu (Mohamed Moalimuu)</p>
            <p>Soomaalidu waxay dhaqaan ahaan caado u leeyihiin inay weyneeyaan oo
                ay ka haybeystaan mashaayikhda iyo weliyada dariiqada Suufiyadda,
                waxayna kala taabacaan oo ay ku kala jiraan saddex farac amma jameeco oo
                dariiqadaas Suufiyadda ka wada tirsan, kalana ah Qaadiriya, Axmadiya,
                iyo Saalixiya. Sida uu ku doodayo caalimka Ioan Lewis (buuggiisa Saints
                and Somalis: Popular Islam in a Clan-based Society), Soomaalidu waxay
                sii xoojiyeen qaybaha Islaamka ee iyaga ku bannaan amma ku habboon
                dhaqankood. Waxana ka mid ah qoraalkiisa: ‘Dariiqada Suufiyadda – marka
                la barbar dhigo Shareecada – ayaa noqonaysa marka loo eego mabaadi’deeda
                asalka ah amma asaasiga ahi, tan ku bannaan ee ku habboon mujtamaca
                Soomaalida: Mabaadi’daasi ayaa ah kuwa sida weyn loo dabbaqay ee loo
                qaatay, looguna dhaqmay, iyada oo waxyaabaha xukunka Shareecadu ay
                farayso inta badan aan la tixgelin oo aanay ahayn qaar lagu dabbiqi karo
                oo lagu socodsiin karo mujtamac ka kooban qabaa’il.’2<br />
                Hasse ahaatee arrimahaasi waxay sabab hordhac ah iyo tixraac u noqdeen
                hab-siyaasadeedka Islaamiga ah ee dagaal-oogaha ah, amma ujeedooyinkiisa
                u adeegsada dagaal, ee Soomaaliya. Mid ka mid ah tusaalihii ugu
                horreeyey, uguna caansanaa waa dagaalkii Jihaadka ee Sayyid Mohamed
                Abdulle Hassan uu kaga horjeedey xoogaggii isticmaarka, horraantii
                qarnigii labaatanaad. In kasta oo hawlgalladiisii jihaadku ay aakhirkii
                fashilmeen oo aanay guulaysan, haddana gabayadii Sayyidka iyo
                afkaartiisii waxay noqdeen kuwa sii jira oo yidiilo ku abuura
                Soomaalida, sababta oo qayb ahaan ah isku-milanka amma isku-darka diinta
                iyo wadaniyadda oo daruuri noqday, iskuna xidhmay. Jihaadkii Sayyidku
                waxa uu noqday tusaale ay ku daydaan dhaqdhaqaaqyada kale ee diiniga ah
                ee Soomaalida ee dagaal-doonka ahi, kuwaasi oo qaarkood ay lahaayeen
                qorshe amma ujeeddo la mid ah kuwii Sayyidka oo ah: in dalka laga saaro
                faragelinta debadeed iyo in la abuuro ‘Soomaali-Weyn’.</p>
            <p>Hogaamiyaha awodda weyn ee Islaamiga ah, Shiikh Hassan Dahir Aweys,
                oo kaalin weyn ka soo qaatay kooxaha diiniga ah ee dagaal-oogayaasha ah
                ee Soomaalida ilaa sannadihii 1990-yadii, siyaabo badan ayay warbaahinta
                reer-Galbeedku ugala mid dhigtay oo ay ugu ekeysiisay ‘Wadaadkii
                Waalnaa’ amma ‘Mad Mulla-hii’ maanta ee waqtigan, isaga oo la baxay gadh
                cas oo uu si weyn u xinneeyo, jeediyana khudbado siyaasad iyo diini ah
                oo xamaasad iyo kicin badan.</p>
            <p>Islaamku kaalin weyn ayuu ka soo qaatay wacyiga iyo baraarugga
                siyaasadeed ee dadweynaha, ilaa laga soo gaadhayey sannadihii xornimada
                ee 1960-kii iyo intii ka danbaysayba. Caqiidadda Islaamku waxay ahayd in
                badan wax soo-jireen ah oo kaalin muhiim ah ku leh haybta
                Soomaalinnimada, siyaabo badanna lama-huraan ay u noqotay inay qayb ka
                qaadato abuuritaanka qarankii cusbaa ee dawliga ahaa ee Soomaalida ee
                madaxbannaanaaday oo casri ah. Tani waxay ahayd xilli xiiso leh oo la
                soo gudboonaaday Afrika, oo dadweynuhu ay kaga xoroobayaan waqtigii iyo
                taariikdii guumaysiga, isla markaasina ay dhaadayaan oo ay isku deyayaan
                inay helaan afkaar cusub oo siyaasadeed, kuwa diimeed, iyo kuwa
                khusaynaya dhinacyada kale ee noloshooda. Soomaalidu waxay ka dhaadatey
                oo ay ka qaadatay dalalka Carabta ee u dhaw aragtida iyo afkaarta cusub
                ee la xidhiidha hab- siyaasadeedka Islaamiga ah. Qaar badan ayaa wax ku
                soo bartay dalalka Carabta, kuwaasi oo ay saameeyeen, soona jiiteen
                kooxaha iyo ururrada ay ka midka yihiin Ikhwaanu-Muslimiinka Masar.</p>
            <p>Inqilaabkii Siyaad Barre ee 1969-kii iyo soo- rogitaanka habkii
                ‘Hantiwadaagga Cilmiga ah’ ee xigey, waxay burburiyeen wax badan oo ka
                mid ah firfircoonidii iyo dhaqankii ahaa in si madaxbannaan loo fikro
                sannadihii gobannimada ka bacdi. Diinta lafteedu kama badbaadin oo kama
                reebbanayn cadaadiskan. Xilliga ugu xumaa ee ugu xasaasisanaana waxa uu
                ahaa sannadkii 1975-kii, markii qaar ka tirsan madaxda culumaa-u-diinku
                ay ka hadleen ee ay si weyn uga horjeesteen soo-rogitaankii xeer cusub
                oo ahaa xeerka qoyska oo khilaaf iyo muran badan keenay, xeerkaasi oo
                waxyaabah badan ee ku jira ay ka mid ahayd xuquuq dheeraad ah oo la
                siinayo dumarka. Dawladdu waxay cambaarayntaasi loo soo jeediyey kaga
                jawaabtay iyada oo dishey toban wadaad oo ka mid ah culumadii ugu
                af-dheeraa, isla markaasina la xidhxidhay daraasiin kale.<br />
                Dilkaasi lagula kacay culumadu, waxa uu keenay in qaar badani oo ka mid
                ahaa kooxihii diintu inay kala dhuuntaan oo ay si qarsoodi ah u
                hawlgalaan, qaar kalena ay dalka iskaga baxaan oo ay debadda u yaacaan.
                Markaasi ayay diintu noqotay xoog iyo qaab wax-iska-caabbineed oo lagaga
                horjeesto Siyaad Barre.<br />
                Waxa la-yaab leh oo lama-filaan ah in firadihii iyo mabaadi’dii ururrada
                diiniga ah ee debadda ka samaymay qaarkood ay si weyn oo soke ugu
                dhadhawaayeen oo ay u ekaayeen mabaadi’dii uu aaminsanaa ee xuddunta u
                ahaa noocii hantiwadaagga ee Siyaad Barre. Sida ku qoran warbixin uu soo
                saaray machadka dalka Noway ee NIBR (Norwegian Institute for Urban and
                Regional Research), waxa warbixintaasi ay tilmaamaysaa sida ururka
                al-Islaax ee Soomaalidu, kooxdaasi oo dalka Saudi Arabia ka soo
                aasaasantay sannadkii 1978, sida ‘ay si toos ah u quudhsadeen siyaasadda
                salka ku haysa habka beelnimada, si weynna ay u wadeen in Islaamka iyo
                Islaamnimadu ay ka sarreeyaan beelaha iyo beelnimada’.3</p>
            <p>Dhicitaankii Siyaad Barre ka bacdi, iyo burburkii dawladnimadii
                Soomaaliya ee ku xigtey, waxa soo if-baxay oo dalkii ku faafay kooxo
                diini ah. Guddida la- Socodka Xiisadaha Caalmiga ah ee ICG waxay ka
                hadleen (eeg warbixinta ay kaga hadleen Islaamiyiinta Soomaaliya ee
                2005) soo if-bixitaanka ururadaasi: ‘waxa mar qudha si lama-filaan ah oo
                jahawareer ah u soo baxay ururro abaabulan oo diimeed, oo mid walba iska
                dhigayo in uu u taagan yahay dariiqo amma mabaadi’ mucayan ah oo gaar
                ah. Waxa ay ka midaysan yihiin ee u dhexeeyaana uu yahay inay doonayaan
                in Soomaaliya lagu soo rogo xukun Islaami ah oo ‘dhab ah’ oo aan la
                badhxin.</p>
            <hr />
            <p>Hase ahaatee inta badan kooxahii awodda lahaa ee sanadihii
                1990-yadii, badankoodu waxay ahaayeen kuwa ku dhisan qabaa’il amma
                beel-beel. Waa waqtigii nidaamyada qabqablayaasha dagaalku ay ka jireen
                Soomaaliya. Waxayna noqotay in diinta iyo kooxaha diiniga ahi inay
                markooda sugaan, inta wax isbedelayaan. Umana suurtogelin ilaa laga soo
                gaadhayey qarnigii koobiyo-labaatanaad in kooxaha diiniga ahi ay awodaan
                inay kaalin sare ku lahaadaan khilaafaadka iyo dagaallada dalka. Waxaba
                laga yaaba inay sugayeen ilaa intii uu dhacayey weerarkii 9/11 iyo intii
                al-Qaacida ay soo baxaysey ee ay noqonaysay dhaqdhaqaaq caalami ah oo
                lagu daydo, iyo weliba xagga horumarka adeegyada Internet-ka,
                telifoonnada moobiilka, iyo qalabyada kale ee isgaadhsiinta ee casriga
                ah, kuwaasi oo dhiirigelin karaa, damacna gelin kara, isla markaasina
                xidhiidhin kara dadka jihad-doonka ah.<br />
                Ururka Al-Itixaad (Al-Itihaad)<br />
                Kooxda ugu xoogga weyneyd kooxaha diiniga ah ee ka soo baxay Soomaaliya
                sannadihii 1990-yadii waxay ahayd al-Itixaad al-Islaamiya. Waxay ka
                abuurantay dhawr urur-goboleed oo isku darsamay oo dhammaan taabacsan
                mad-habta Wahaabiga ee lagaga dhaqmo dalka Sucuudiga, oo aad u adag,
                aadna uga duwan dariiqooyinka waaweyn ee diiniga ah ee Soomaalidu ku
                dhaqanto. Ururkii al- Itixaad waxa uu baaba’ay markii la gaadhay
                badhtamihii 2000, laakiin siyaabo badan waxa uu u noqday gogoldhig
                horseeday dhalashada ururka al- Shabaab iyo kooxaha kale ee xagjirka ah,
                oo uu ku jirey isna ururkii Xisbul Islaam ee la jebiyey sannadkii 2011,
                aanu ka adkaaday ururka al-Shabaab, kuna biiray oo lagu daray
                al-Shabaab.<br />
                Qaar ka tirsan xubnihii al-Itixaad waxay ka mid noqdeen hoggaamiyayaasha
                waaweyn ee Midowgii Maxkamadaha Islaamiga ah, ururka al-Shabaab iyo
                kooxo kale. Waxa ku jira dadkaasi Ahmed Abdi Godane, oo loo yaqaan Abu
                Zubeyr, oo waqtigii lagu jirey qoraalka buuggani, guud ahaan loo arkayey
                amma loo aqoonsanaa in uu yahay hoggaamiyaha al-Shabaab. Waxa kale oo ka
                mid ahaa xubin kale oo muhim ka ah ururka dhexdiisa oo ahaa Hassan
                Turki. Hoggaamiyihii hore ee al- Itixaad, Shiikh Hassan Dahir Aweys,
                ayaa isna sii ahaa xubin muhim ah oo ka tirsan dhaqdhaqaaqa Islaamiga ah
                ee Soomaalida, iyo weliba si ahaan hoggaamiyaha ruuxiga ah. Kaalintiisu
                waxay dhinacyada qaar u eg tahay oo la mid tahay tan Dr Hassan al-
                Turaabi ee Sudan oo ahaa maskaxdii ruuxiga ahayd ee ka danbaysay
                aragtida dawladda ee ‘Kacaanka Islaamiga ah ee Joogtada ah’.<br />
                Dhinacyo badan marka laga eego, al-Shabaab waxay noqonaysaa uun ururkii
                al-Itixaad oo halkii laga sii ambaqaaday amma laga sii wadey, marka loo
                eego afkaarta iyo aragtida ay taabacsan yihiin ee ay wattaan: labada
                kooxoodba waxay aaminsan yihiin in aanay diintu ka reebanayn siyaasadda
                oo aan la kala sooci Karin, waxa kale oo ay ka siman yihiin quudhsiga
                iyo dhaleecaynta dariiqada Suufiyadda ee Soomaaliya oo ay u arkaan mid
                aan ku bannaanayn Islaamka. Sida weyn ee al-Shabaab ay uga soo horjeeddo
                dhaqanka Suufiyadda, waxa muujinaya ilaa heerka ay socdeen ee ay ku
                buriyeen weyneyntii iyo heybaddii culimada waaweyn ee suufiyadda, kuna
                burburiyeen dhawr ka tirsan qabuurihi culimadaasi, iyo maqaamyadii
                musheekhda waaweyn.<br />
                Al-Itixaad waxay bilawgii ka samaysay meel u dhaw magaalada Boosaaso ee
                waqooyi-bari ‘imaarad’ Islaami ah, oo ay ka dhigteen saldhig ay ku
                tababaraan ilaa kun qof oo dagaallama. Laakiin waa laga saaray
                gobolkaasi, sannaddii 1992-kiina waxay saldhig ka samaysteen magaalada
                Luuq oo ku taal gobolka Gedo ee koonfurta Soomaaliya, una dhaw xuduudda
                Itoobiya. Kooxo ka tirsan miliishada al-Itixaad ayaa ka gudbi jirey
                xadka, una tallaabi jirey dhinaca bari ee Itoobiya, halkaasi oo ay ku
                biiri jireen jabhadda ONLF (Ogaden National Liberation Front),
                jabhaddaasi oo sannado badan u dagaallamaysey xuquuqda Soomaalida
                Itoobiya.<br />
                Guddida Baadhitaanka Dhibaatooyinka Caalamiga ah ee ICG waxay faahfaahin
                ka bixinaysaa sida ururka al- Itixaad uu u helayn fursad amma foogge
                bannaanaaday oo uu buuxiyo, sida kooxihii kale ee diiniga ahaaba ay u
                heleen fursado kuwaa la mid ah ka dib markii dawladdii dhexe ay
                burburtay ee meesha ka baxday: ‘Dhawrkii sano ee xigey burburkaasi,
                kooxdani waxay noqotay tan ugu weyn ee milateri iyo xoog siyaasadeedba,
                ee ka jirta gobolka Gedo, sababta oo ah inta badan nidaamkii iyo
                dhisibiliinkii adkaa ee ay lahaayeen, marka loo eego xaaladihii
                jahawareerka iyo sharci-la’aanta ee taagnaa.’5<br />
                Ururku waxa kale oo uu al-Shabaab kala mid ahaa nooca qawaaniinta ay soo
                rogeen. Khabiir ku xeel- dheer arrimaha Soomaaliya oo magaciisa la
                yidhaa Ken Menkhaus (wuxu qoray buugga Soomaaliya: State Collapse and
                the Threat of Terrorism), waxa uu sifaynayaa sida ‘Imaaraddii’ ay ka
                sameeyeen Luuq ‘ay uga mamnuuceen cunista Qaadka oo ah caleen lagu
                mirqaamo oo Soomaalida caado u ah, iyo weliba beeritaanka buuriga amma
                tubaakada. Waxa kale oo lagu soo rogey dumarku inay is-dedaan oo ay
                xidhaan shuko amma xijaab.’6<br />
                Sidii Midowgii Maxkamadaha Islaamiga ah oo kale, jabkii iyo dhicitaankii
                al-Itixaad waxa uu yimid ka dib markii ay u jeesteen ee faraha la galeen
                qaybaha Soomaalidu ay degto ee dalka Itoobiya. Badhtamihii 1990-yadii,
                waxay bilaabeen kicin iyo abaaul ku saabsan xoraynta gobolkaasi, waxayn
                ka fuliyeen magaalada Diridhaba ee Bariga Itoobiya iyo weliba
                magaalo-madaxda Addis Ababa, weerarro bambaane amma garnayl oo dhawr qof
                ay ku dhinteen. Iyadoo weerarradani ka jawaabaysa, Itoobiya waxay
                qaadday duqayn xagga cirka ah oo ay ku qaadday Luuq, kuna burburisay
                awodii al-Itixaad.<br />
                Al-Itixaad waxa kale oo ay isku soo jeedisay Maraykanka. Dhawr maalmood
                ka bacdi markii la<br />
                weeraray dhismayaashii Twin Towers bishii September ee 2001, George Bush
                waxa uu soo saaray amar fulineed oo lagu xayirayo hantida ilaa
                toddoba-iyo-labaatan urur amma sharikadood iyo shaksiyaad gaar ah,
                kuwaasi oo uu sheegay inay ku xidhan yihiin argagixisada. Al- Itixaad
                waxay liiskaasi kaga jirtey lambarka tobnaad.<br />
                Midowgii Maxkamadaha Islaamiga ah (Union of Islamic Courts)<br />
                Sannadihii badnaa ee dagaallada qabaa’ilka iyo qabqablayaasha dagaalku
                ay ka socdeen Soomaaliya, waxa haddana jirey qaabab kale oo ku saabsana
                dhawrista nidaamka iyo socodsiinta sharciyada oo ka shaqaynayey
                Soomaaliya. Jiritaanka xeerar dhaqan oo soo-jireen ahaa, gaar ahaanna ay
                leeyihiin dadweynaha reer-guraaga amma reer-miyiga ah, ayaa ka dhignaa
                nidaam dadweynuhu ay yaqaannaan oo si weyn ugu habboon inay ku dhaqmaan
                kagana badbaadaan saamaynta burburkii dawladnimada.<br />
                Waxa kale oo jirey nidaamyo abuurmayey si ay u buuxiyaan fursadihii iyo
                fooggayaashii bannaanaaday. Qaybo ka mid ah dalkaasi, waxa ka abuurmay
                maxkamado shareeco oo noqday kuwa ugu muhiimsan ee sameeya nidaam iyo
                caddaalad. Bilawgii, awoddoodu waxay ku koobnayd meelo xaddidan amma
                qaybo yaryar; tusaale ahaanna magaalo-madaxda Muqdishu, awodda maxkamad
                kastaa waxay ku ekayd dhawr sakadood oo qudha oo magaalada ka tirsan.
                Maxkamadahaasi qaar ka tirsani waxay soo baxeen wax yar ka bacdi
                dhicitaankii Siyaad Barre, waxana ka mid ahaa maxkamadihii ka dhismay
                degaannada waqooyi ee Muqdishu ee uu xukumayey hoggaamiye-beeleedkii Ali
                Mahdi Mohamed. Laga soo bilaabo horraantii sannadihii 1990-yadii, waxay
                ka hirgeliyeen degaannadaasi qaabab sharci oo ay wax ku socodsiiyaan, oo
                ay ka mid yihiin sharciyada ciqaabta ee shareecada iyo addimada qofka,
                amma gacmaha iyo lugaha, oo dadka laga jaro.<br />
                Bilawgii, maxkamaduhu umay taagneyn wax ka badan qaybo yaryar oo aan
                lahayn xidhiidh sidaa u weyn, oo mid walba dhinaceeda u madax bannaan
                tahay, goonideedana u jirto, mid walbana ay ku kooban tahay oo
                xukunkeedu uu gaadhsiisan yahay oo qudha qaybta amma xaafadda ay ka dhex
                jirto. Laakiin sannadba sannadka ka danbeeya, markii la waayey wax
                dhaama oo iyaga bedela oo soo baxa, maxkamadihii waxa noqdeen qaar
                awoddoodu sii korodhay, mar walbana soo-dhaweyn ka helay dadweynaha oo
                awalba khaati ka taagnaa oo ka daaley boobka tuugada budhcadda ah iyo
                qabqablayaashii dagaalka.<br />
                Maxkamaduhu waxay sii xoogeysteen oo ay bilaabeen inay noqdaan awod wax
                bedeli karta markii ay ku midoobeen ka-hortagga cadow ay wadajir u
                yeesheen oo ahaa Isbahaysigii Dib-u-soo-celinta Nabadda iyo la-
                Dagaallanka Argagixisada ee Maraykanku taageerayey, isbahaysigaasi oo ay
                samaysteen koox ka kooban qabqablayaashii dagaalka, sannadkii 2006.
                Intii ka danbaysay dhacdadii 9/11 ee saamaynta ku yeelatay adduunka,
                ‘Isbahaysigaasi’ waxa u suurtogashay inay si fudud oo sahal ah uga
                dhaadhiciyaan oo ay u tusaan Maraykanka iyo xulafadiisa, in maxkamadihii
                shareecadu ay yihiin khatar weyn oo ‘argagixiso’, una noqon karaan
                abbaan amma hoy ay ka abuurmaan Islaamiyiin xagjir ahi. Waxa suurtogal
                ah, in haddii aanay samaysmi lahayn kooxdaasi ‘la-dagaallanka
                argagixisada’, isla markaasina aanu Maraykanku u fidin kalsooni iyo
                sumcad sidaas u weyn, in maxkamaduhu aanay weligood midoobeen, waxayna
                iska sii ahaan lahaayeen badanaa kooxo yaryar oo gooni- gooni ah oo aan
                wax xidhiidh ah lahayn, oo mid walba goonideeda ugu adeegta qayb gaar ah
                oo ka mid ah dadweynaha Soomaalida. Marka ay midoobeen waxay ahayd oo
                keliya markii ay iska horyimaaddeen cadow guud oo ay wada yeesheen oo
                noqday isbahaysigii qabqablayaasha dagaalka, markaasi ayayna joojiyeen
                oo ay ka gudbeen inay sii ahaadaan maxkamado xidhiidhkoodu dabacsan
                yahay oo keli-keli ah, una gudbeen inay yeeshaan midow xooggan oo
                ururnnimo, lehna hab iyo qaab-dhismeed awodeed amma maamul oo cad.<br />
                Iyada oo la-yaab iyo lama-filaan weyn ku noqotay adduunka debadda,
                Midowgii Maxkamadaha Islaamiga ah ee (UIC), waxay milateri ahaan
                jebiyeen oo ay ka adkaadeen isbahaysigii qabqablayaasha dagaalka ee
                magaalada Muqdishu, nuskii danbe ee sannadkii 2006- diina, waxay awodeen
                inay qabsadaan qaybo badan oo ka tirsan koonfurta iyo badhtamaha
                Soomaaliya. Khabiirka isna ku xeel-dheer arrimaha Soomaaliya, Ronald
                Marchal (buuggiisii Soomaaliya: a new front against terrorism, ee 2007),
                waxa uu ku doodayaa in ‘guushii maxkamadaha ee magaalada Muqdishu
                macnaheedu uu noqday dhammaadkii nidaamka kooxaha iyo kooxaysiga ee u
                jirey qaabab ah inay abaabulaan amma ka shaqeeyaan nidaam-siyaasadeedka
                nololosha Soomaalida, kaalintaasi oo ay ku jireen laga soo bilaabo
                sannadkii 1991-kii … Guushani maxkamaduhu waxa kale oo ay muujinaysay
                soo-ifbaxa faac amma nooc cusub oo siyaasiyiin ah.’ Roland Marchal waxa
                kale oo uu ifinayaa waxa uu ku tilmaamay xidhiidh ‘si weyn oo
                qeyra-caadi ah u murugsan oo noocyo badan’ oo ka dhexeeya maxkamadihii
                shareecada iyo beelaha: ‘dhinac<br />
                ahaan, maxkamadaha laftoodu waxay yihiin hey’ado beeleed amma qabaa’il …
                Maxkamaduhu waxay siyaabo badan oo kala duwan ugu xidhan yihiin
                beelaha.<br />
                Mararka qaar, awodda ay ku leeyihiin beeshu waa mid xaddidan oo kooban,
                mararka qaarna xidhiidhkoodu waa mid qota-dheer oo soo jireen
                ah.’7<br />
                Muddadii koobnayd ee lixda bilood ahayd ee Midowgii Maxkamadaha
                Islaamiga ahi ay hayeen awodda xukunka, xaaladda nololeed ee Soomaali
                badan oo ku hoos jirtey xukunkooda, waxay u ahayd mid ka badaabdo iyo
                nabadgelyo badan xaaladihii ay ku soo jireen lix-iyo- tobankii sano ee
                la soo dhaafay. Iyaga oo ka duwanaaday nidaamyadii qabqablayaasha
                dagaalka, nabad-ilaaliyayaasha ajanebiga ah iyo dawladihii is xig-xigey
                ee ku-meel-gaadhka, Midowgii Maxkamadaha Islaamiga ahi waxay awodeen
                inay wax ka qabtaan ammaanka oo ay yareeyaan khatartii nolosha
                dadweynuhu ay mar walba ku sugnayd. Si ka bad-badis ah oo sare ayaa loo
                xiisaysiiyey oo loo ammaanay xilligii maamulka Maxkamadaha Islaamiga ah,
                laakiin haddana shaki kuma jiro in dadweynuhu ay markii ugu horreysey
                sannado badan ka dbacdi ay awodeen inay si xor ah u mari karaan amma u
                socon karaan jidadka iyo suuqyada magagaalada, iyaga oo aan wax cabsi ah
                qabin.<br />
                Warqad ay wadajir u qoreen Cederic Barnes iyo Harun Hassan sannadkii
                2007 oo ay cunwaan uga dhigeen ‘The Rise and Fall of Mogadishu’s Islamic
                Courts’, waxay kaga hadleen horumarka xiisaha leh ee cajiibka ee ay
                magaaladu samaysay:<br />
                Maxkamaduhu waxay ku guulaysteen wax aan la malayn karayn, iyaga oo
                mideeyey Muqdishu markii ugu horraysey lix-iyo-toban sano, dibna u soo
                celiyey oo u soo nooleeyey nabaddii iyo badbaadadii. Maxkamaduhu waxay
                qaadeen oo ay fuliyeen tallaabooyin muhiim ah oo tusaale aad u fiican ah
                oo saamaynaya daryeelka dadweynaha.<br />
                Waxa la qaaday isbaarooyinkii jidadka iyo xattaa qashinkii is
                dul-buuxiyey ee tuulna meel kasta magaalada ee kharribey, isna gaadhay
                muddo toban sano ah amma ka badan. Waxa dib loo furay dekeddii weyneyd
                iyo garoonkii diyaaradaha ee magaalada Muqdishu, dibna loo hagaajiyey
                markii ugu horraysay toban sano. Dadkii sida sharcidarrada ah ku degey
                guryihii iyo dhismayaashii dawladda ayaa laga raray, waxana la joojiyey
                boobkii dhulka ee sharcidarrada ahaa. Waxana la saaray maxkamado gaar ah
                oo wax ka qabta dacwadaha faraha badan ee ku saabsan hantida guryaha iyo
                dhulka la isku haysto oo tiro-dhaafay.8<br />
                Nabaddaasi waxy ugu kacday dadweynaha qiime sare, iyada oo ay ula timid
                waxyaaba badan inay maraan oo ay xammilaan. Waxa la soo rogey ciqaabo
                aad u qallafsan oo ku salaysan shareecada, waxana la mamnuucay cunista
                Qaadka. Dumarka ayaa waajib lagaga dhigay inay is-dedaan oo ay jidhkooda
                wada qariyaan, waxana loo diidey dadaweynuhu inay ku daawadaan filimmada
                goobaha furan ee dadku ay isku yimaaddaan, Laakiin sida ay sheegeen
                dadweynihii ku noolaa meelihii ay maamulayeen maxkamaduhu, haddana waxa
                wax laga qabtay oo si weyn u yaraaday dhibaatooyinkii dagaallada iyo
                dhacii iyo boobkii budhcadda, kuwaasi oo soo dishoodey, wax weynna u soo
                dhimay noloshoodii muddo shan-iyo-toban sano ah. Sida laga soo xigtey
                qoraallo ay samaysay Anna Lindley sanadkii 2007, waxyaabihii dadweynuhu
                ay tilmaameen waxa ka mid ahaa:<br />
                Markii maxkamaduhu ay dalka yimaaddeen, mudnaanta koowaad waxay siiyeen
                nabadgelyada iyo badbaadada shacabka. Waxay hubiyeen in qof kasta oo
                mooryaan amma budhcad ah, in laga qaado qoriga oo uu soo dhiibo. Waxa la
                xidhay dhammaan goobihii lagu daawan jirey fiidiyayaasha. Dadkii Qaadka
                iibin jirey, qof walba waxa uu joojiyey iibinta geedkaasi sunta ah ee
                laga gadayo dadweynaha. Wax walba waxay noqdeen caadi oo xaaladihii way
                degeen. Waxyaabahanna waxay runtii ahaayeen waxa dadweynuhu ay rabaan,
                ka dib markii muddo lix-iyo toban sano ah ay ku soo jireen, kuna soo
                dhex noolaayeen, dagaallo. Waxay nooga dhignayd in Ilaahay uu aqbalay
                dhammaan ducadayadii.9<br />
                Meelaha ay xukumayeen Maxkamaduhu, waxay ugu guulaysteen
                wax-ka-qabashada nabadda iyo dhibaatooyinka kale si ka weyn oo ka badan
                meel kasta oo kale intii ka danbaysey xukunkii Siyaad Barre. Sababta oo
                ah maxkamadaha oo asalkoodii hoos ka soo abuurmay, dadweynaha dhexdiisa,
                si ay u fuliyaan hawlaha ugu muhiimsan ee adeegga dadweynaha ee ay qaban
                lahayd dawladi, mujtamac aan haatan lahayn dawlad qaran, waxa marba
                marka ka danbaysa maxkamadihii loo arkay kuwa sharci ah oo dadweynaha ay
                u adeegayaan aqbalsan yihiin amma ogol yihiin.<br />
                Waxyaabah ugu muhiimsan ee ay soo kordhiyeen Maxkamadihii Islaamiga ahaa
                waxa ka mid ahaa sida ay u hubiyeen dhaqangalka sharciyada aasaasiga ah
                iyo nidaamka guud, oo ay ku jiraan hirgelinta heshiisyada iyo
                qandaraasyada, kuwaasi oo keenay in uu socdo ganacsigii iyo macaamilkii
                madaniga ahaa. Hawlaha iyo waajibaadka Islaamka waxa ka mid ah inay
                jiraan sharciyo iyo xeerar diyaar ah oo lagu dhaqmo oo ka dejisan amma
                ka yaalla dhinacyo badan oo ka mid ah nolosha ijtimaaciga ah, dhaqaalaha
                iyo siyaasadda, sharciyadaasi oo ogolaanaya, amma suurtogelinaya, in uu
                jiro qaab maamul iyo nidaam dadweyne oo lagu dhaqmo marka aanay jirin
                dawlad dhexe oo qaran.<br />
                Qaar ka mid ah siyaasadihii Maxkamadaha Islaamiga ah waxay la kulmeen oo
                ka horyimid dhalliilo, sababta oo ah saamaynta siyaasadahaasi ay ku
                yeesheen dhaqaalihii dadweynha. Marba marka ka danbaysa ee Maxkamaduhu
                ay sii noqdaan amma u shaqeeyaan sidii qaab sugan oo ‘dawladeed’ oo
                kale, waxa hoos u sii dhacaysey sumcaddooda iyo taageerada dadweyne.
                Waxana ugu wacna, tusaale ahaan, waxyaabaha ay ka midka yihiin
                mamnuuciddii ka-ganacsiga Qaadka oo saamayn xun yeeshay. Saamayntaasi
                kuma yeelan oo qudha<br />
                Soomaalidii badnayd ee ka ganacsan jirtey ee kala soo bixi jirtey wax ay
                ku noolaadaan, ee waxa kale oo uu ku yeeshay oo uu taabtay dadkii beeri
                jirey ee dhoofin jirey ee dalalka Kenya iyo Itoobiya.<br />
                Maxkamaduhu waxa kale oo ay mamnuuceen dhoofinta dhuxusha, taasi oo ay
                sheegeen inay xaalufinayso dhirtii, una xun tahay fayo-qabka degaanka.
                Taasina waxay meel xun dhigtay oo ay uga sii dartay nolohii dadkii ku
                tiirsanaa ka-shaqaysiga iyo iibinta dhuxusha, iyo dadkii isticmaalayey
                ee wax ku karsanayey intaba.<br />
                Markii Midowgii Maxkamadaha Islaamiga ahi ay soo rogeen cashuuro badan
                oo dheeraad ah bishii Oktoobar ee 2006, taasi waxay ku kicisay oo ay ku
                keentay maxkamadihii cadho iyo xiisado dadweyne. Waayo, dadweynuhu waxay
                u barteen meel aan nidaam ka jirin oo ay marmar wax u tuuraan amma u
                dhiibaan qabqablayaasha dagaalka iyo miliishiyooyinka oo ay laaluushaan.
                Laakiin umay baran beryahaas wax maamul dhexe ah oo cashuur ku soo roga
                dakhligooda.<br />
                Marba marka ka danbaysa ee ay sii xoogeysato awodda Maxkamaduhu, waxa
                qabsanayey oo la wareegayey niman leh damac siyaasadeed, oo uu ugu weyn
                yahay Sheikh Hassan Dahir Aweys, oo ahaa hoggaamiyihii hore e al-
                Itixaad, isla markaasina ah nin si firfircoon ugu heellan oo ka shaqeeya
                horumarinta danaha beesha Cayr. Isaga oo kaashanay ninka kale ee ay isku
                beesha Cayr yihiin, Adan Hashi Cayro, oo ahaa horjooge tababarro
                milateri lagu soo siiyey dalka Afghanistan oo miliishiyooyinkii
                Maxkamadaha u bedeley ciidanka adag ee al-Shabaab oo dhisibiliin sare
                leh, Sheikh Hassan Dahir Aweys waxa uu meeshii ka saaray xubnihii
                qunyar-socodka ahaa ee Midowgii Maxkamadaha Islaamiga ah, waxanu
                fogeeyey xubno badan oo kale oo aan iyagu ka tirsanayn beesha Cayr. Adan
                Hashi Ayro, sida Hassan Dahir Aweys oo kale, wuxu sannado badan ku soo
                jirey ururradii Islaamiga ahaa ee dagaal-oogayaasha ahaa, isaga oo ka
                soo dagaallamay gobollada waqooyi- bari ee Soomaaliya iyo gobolka
                Soomaalida ee Itoobiya sannadihii 1990-yadii. Ugu yaraan laba jeer ayuu
                tababar milateri ku soo qaatay Afghanistan. Sida laga soo xigtey
                Machadka Jamestown Foundation ee Maraykankana, waxa uu la kulmay Osama
                bin Laden markii uu halkaasi joogey. Adan Hashi Cayro waxa uu ku dhintay
                oo lagu diley weerar gantaal, nooca Tomahawk ee Maraykanka, gudaha
                Soomaaliya bishii May ee 2008. Isla markiibana, dilkaasi waxa uu ka
                dhigay Cayro geysi weyn oo shahiidey, waxanu ku kiciyey dagaalyahannadii
                al-Shabaab inay sii xoojiyaan hawlgalladoodii. Cajalad fiidiyow ah oo la
                sii daayey amma la faafiyey dhimashadiisii ka bacdi, Ayro waxa uu kaga
                hadlayey mudanka sharafta qiimaha sare iyo khayrka weyn ee ku jira in
                loo dhinto qaddiyadda: ‘inteenna badan al-Shabaab in niyaddeenna iyo
                nafteennuba ay la jirto oo ay raacayso mujaahid kasta oo shahiida oo
                innaga tirsan … Waa sharaf weyn in aan noqoto shahiid. Guulo waaweyn
                ayaa ku kasban karnaa oo aan ku gaadhi karnaa in aan shahiidno, afkana
                ciidda ugu gurno gaaalada iyo munaafiqiinta la jirta.’<br />
                Hassan Dahir Aweys waxa uu aad ugu foojignaa oo uu ku dedaalayey in uu
                siyaasaddiisa iyo waxa uu rumaysan yahay ee uu watto, in uu ku faafiyo
                xataa dhulalka ka baxsan xuduudaha Soomaaliya, gaar ahaanna Itoobiya.
                Badhtamihii bishii December ee 2006, Midowgii Maxkamadaha Islaamiga ahi
                waxay ku dhawaaqeen dagaal Jihaad ah oo lagu qaado Itoobiya, taasi oo ka
                dhignayd inay saxeexeen xukunkii dilka ahaa ee iyaga lagu fulin lahaa
                amma lagu qaadayey.<br />
                Dhawaqaasi Jihaadku waxa uu siiyey Ra’iisal- wasaaraha Itoobiya Meles
                Zenawi, sababihii iyo marmarsiiyihii uu u baahna si uu dagaal ugu qaado
                Maxkamadaha. Waxana arrintaasi ku garab taagnaa oo caawiyey dawladda
                Maraykanka, oo iyadu rabtey in laga takhaluso oo laga tirtiro, lagana
                saaro Soomaaliya Maxkamadaha Islaamiga. Qabanqaabadan dagaal ee Itoobiya
                waxay ahayd mid u cuntanta oo faa’iido u leh Maraykanka, waayo Itoobiya
                waxay ka dagaallami kartaa oo ay geli kartaa halkii Maraykanka, iyada oo
                aan loo baahan in mar kale lagu celiyo amma ay soo noqoto dhibaatadii
                weyneyd ee ka timid faragelintii Maraykanka ee horraantii sannadihii
                1990-yadii.<br />
                Maalin ku beegnayd maalinta Ciidda Masiixiga ah ee sannadkii 2006,
                diyaaradaha dagaalka ee Itoobiya waxay garaaceen garoonka diyaaradaha
                iyo dekedda magaalada Muqdishu. Maxkamadihii Islaamiga ahaa ma lahayn
                wax rajo ah iyo awod ay ugu babac dhigi karaan amma iskaga celin karaa
                xoogga milateri ee cududda weyn ee Itoobiya, gaar ahaanna awoddooda
                xagga cirka iyo gacanta xagga sahanka ee ay ka helayeen Maraykanka.
                Muddo toddobaad qudha ah ka bacdi, maalintii sannadka cusub ee 2007,
                Midowgii Maxkamadaha Islaamiga ahi waxay ka baxeen magaaladii ugu
                danbaysey ee ay haysteen oo ah magaalada dekedda leh ee koonfurta ee
                Kismayo. Hoggaamiyayaashi Maxkamaduhu intoodii badnayd waxay u carareen
                dalka Eritrea, miliishiyooyinkii dagaallamayeyna waxay galeen oo ay ku
                dhiinteen dhulka kaymaha ah ee ku dhaw xadka Kenya, kaymahaasi oo ay
                adag tahay in la galaa. In kasta oo Itoobiya ay ahayd ‘wejiga muuqada
                amma food-saaraha’ la adeegsanayo weerarradaasi maalintii Ciidda
                Masiixiga ah, Haddana Maraykanku si toos ah ayuu ugu jirey oo uu ugu lug
                lahaa dhacdooyinkaasi. 9-kii bishii January, diyaarad weyn oo ah nooca
                dagaalka ee AC-130 ee Maraykanka ayaa bambooyin la dhacday oo ku riddey
                dagaannada cidhifka koonfur-bari ee Soomaaliya. Bartilmaameedka la
                sheegayna waxa uu ahaa in la khaarajiyo oo la tirtiro xubno amma kooxo
                al-Qaacida ah oo halkaasi ku sugnayd, iyo weliba in laga hortago waxa
                loo arkay khatar xagjirnimo ah oo ka soo fool leh Midowgii Maxkamadaha
                Islaamiga ah. Maraykanku waxa uu aaminsanaa in qaska iyo xaaladaha
                nidaamdarrada ah ee Soomaaliya, inay sahlayaan in al-Qaacid ay ka dhigan
                karto meel ay ku gabbadaan oo hoy u noqota. Bartilmaameed weyn oo muhim
                ah waxa ahaa Fazul Abdalla Mohamed, oo ahaa nin u dhashay dalka Comoro,
                haystayna baasaaboor Kiiniyaan ah, ninkaasi oo maraykanku ku daba jirey
                kuna eedeynayey in uu ka danbeeyey qaraxyadii sannaddii 1998-kii lagula
                kacay safaaradihiisii Nairobi iyo magaalada Daresalam, iyo weerarradii
                kale ee bishii June ee 2002 lagu qaaday huteel ku yaal magaalada
                Mombasa, iyo diyaarad laga lahaa dalka Israel.<br />
                Fazul Abdullah Mohamed, waxa aakhirkii lagu diley magaalada Muqdishu
                bishii June ee 2011, taxshiirado ay ku lug lahaayeen oo ay
                isweydaarsadeen ciidammo dawladda ka tirsani; waraaqo laga helay
                meydkiisiina waxay muujiyeen in uu qorshaynayey weerarro is- dabajoog ah
                oo lagu qaado meelo ka tirsan dalka Ingiriiska, oo uu ku jiro machadka
                amma kulliyadda caanka ah ee aad loo qaddariyo ee Eton College.<br />
                Wax yar ka bacdi gelitaankii Itoobiya, wasiirkii gaashaandhigga ee
                Soomaaliya, Kornayl Barre Adan Shire, waxa uu ku dhawaaqay in si buuxda
                looga adkaaday oo gebi ahaanba la jebiyey kooxihii Islaamiyiinta.<br />
                Iyadoo la xidhay xuduuddi Kenya, maraakiibta dagaalka ee Maraykankuna ay
                ilaalinayeen xeebaha, isla markaasina ciidamada Itoobiyaanka oo aad u
                hubaysan iyo kuwii dawladda ku-meel-gaadhka ahina ay ka soo durkayaan
                dhinac waqooyi, wasiirku waxa uu sheegay in kooxahaasi Islaamiyiinta ah
                aanay wax kale u furnayn oo aan ahayn ‘in amma ay badda ku qaraqmaan oo
                ay ku halligmaan, amma mitidaan oo ay dagaalka ku wada dhintaan.’ Markii
                weerarrada cirka ee Maraykanku ay bilaabmeen, ma ahayn waxa ku dhintay
                Islaamiyiintii oo qudha, waxa kale oo ku dhintay daraasiin ka mid ah
                reer-miyigii iyo xoolahoodii. Tani waxay keentay xamaasad iyo dareen
                nacayb oo loo qaado Maraykanka, sida qof Soomaali ahi uu u dhigay ee uu
                u yidhi, ‘Maraykanku waxay garaacayaan dad meydad ah oo hore u
                dhintay’.<br />
                Hoggaamiyayashii Maxkamaduhu waxay ku tilmaameen ka- bixitaankoodii
                magaalada Muqdisho ‘Xeel Dib-u- gurasho’, waxayna sheegeen inay
                isticmaali doonaan xeeladaha jabhadaynta ee ku-dhifo-oo-ka-dhaqaaq ee
                ‘nooca dagaalka Ciraaq’ oo kale. Istaraatijiyadan amma qorshaha noocan
                ah waxa kale oo dhiirrigelinayey Islaamiyiinta xagjirka ah ee meelaha
                kale ee adduunka, oo qaarkood ay u aqoonsadeen kana dhigteen
                miliishiyooyinkii maxkamadaha, jaallayaashoodii Jihaadka. Cajalad
                fiidiyow ah oo markaas laga soo duubay ninkii labaad ee hoggaanka
                al-Qaacida, Ayman al-Zawahiri, waxa uu ugu baaqay in dhammaan
                Muslimiintu inay u gurmadaan Soomaalida oo ay ku biiraan qaadista
                dagaallo ah ‘jid-goyn gaadmo, miinooyin dhulka lagu aaso, iyo weerarro
                is-miidaamin ah’ oo algu qaado ‘Saliibiyiinta weerarka ah ee ciidamada
                Itoobiya’, ‘loona raamsado sida libaaxu u cuno wixii u gacan gala ee u
                ugaadhsado’.<br />
                Dhawaaqii tala-xumda ahaa ee aanay u midaan deyin Midowgii Maxkamadihii
                Islaamiga ee ahaa in Jihaad lagu qaado Itoobiya, waxa uu horseeday
                dhawaaqaasi jabkii milateri ee ku dhacay iyaga. Laakiin dhinaca kale
                waxay ku guuleysteen dagaalkii lagu kasbanayey maanka iyo qalbiga
                dadweynaha ee loogu jirey helidda taageeradooda. Somaalida badankeeda,
                joogitaanka ciidamada Itoobiya ee ciiddooda, iyo diyaaradaha dagaalka ee
                Maraykanka ee soo gelaya hawadoodu, waxay ahayd wax aan loo dulqaadan
                karayn. 6-dii bishii January, maalmo yar uun ka bacdi markii
                Maxkamadihii UIC laga saaray magaalada Muqdishu, dadaweynihii
                magaalo-madaxda degganaa waxay oogeen oo ay dhigeen muddaharaadyo aad u
                waaweyn oo qas keenay oo laga horjeedo Itoobiyaanka. Saddex qof oo ka
                mid ahaa dadkii muddaharaadayey ayaa la toogtey oo dhintay. Markii la
                gaadhasy toddobadii bisha January-na, muddaaharaayadii waxay ku faafeen
                oo ay gaadheen magaalada Beledweyn oo ku dhaw xadka Itoobiya.
                Nbadgelyo-darradii ayaa ku sii korodhay magaalada isla markii
                Maxkamaduhu ay ka baxeen Muqdishu. Waxa ugu horreeya ee la soo
                gudboonaaday dadweynihiina waxa uu noqday inay is-ilaaliyaan lafahooda.
                Waxay iska dhegatireen baaqii dawladda federaalka ah ee ku- meel-gaadhka
                ah ee timid magaalada, ee ahaa in hub- ka-dhigis la sameeyo, waxana
                hawada ka buuxsamey taxshiirado ah qoryo cusub oo dadku suuqyada ay ka
                soo gateen oo la tijaabinayo. Sida uu u dhigay qof ka mid ah dadka ku
                nool Muqdishu, waxa uu ku tilmaamay oo uu yidh, ‘Waxannu dib ugu soo
                noqonnay halkii hore ee aannu taagnayn, halkii aannu maraynney
                1991-kii’, isaga oo xusaya xilliyadii qaska iyo dagaallada ee ka
                danbeeyey dhicitaankii madaxweyne Mohamed Siyaad Barre.<br />
                Qabsashadii Itoobiya ay qabsatay Soomaaliya iyo duqayntii xagga cirka ee
                Maraykanku, kuma guulaysan in la khaarajiyo oo laga tirtiro Soomaaliya
                dhaqdhaqaayada Islaamiga ah. Taasi cagsikeedii ayaa timid oo waxa
                abuurmay wax dhinaca kale ah. Maxkamadihii waxay soo noqdeen iyaga oo
                leh qaab kale oo ka sii khatarsan sidii hore, oo ah ururka al- Shabaab,
                kaasi oo qabsaday dhul ballaadhan oo ka tirsan gobollada dhexe iyo
                koonfurta Soomaaliya, oo ay ku jirto magaalada Muqdishu inteeda badan.
                Meelo badan, miliishiyooyinkii beelaha, waxa bedelay oo halkoodii galay
                ciidamada kooxaha diiniga ah oo ay ku jiraan kuwa al-Shabaab, Xisbul
                Islaam, iyo kuwa dariiqada Suufiyadda ee Ahlu Sunna Wa Jamaaca, oo iyagu
                taageersan oo la saffan dawladda ku-meel- gaadhka ah, dagaalka lagula
                jiro kooxaha Islaamiyiinta xagjirka ah.<br />
                Al-Shabaab waxay ka kortay inay sii ahaato miliishiyo yar oo koban oo ka
                tirsan kooxdii Maxkamadaha Shareecada, waxayna noqdeen oo ay isku
                bedeleen dhaqdhaqaaqa ugu xoogga iyo awodda badan ee Islaamiyiinta
                Soomaaliya. Sida aan ku soo fahfaahinnay bogaggii hore ee cutubkan,
                waxay isku baahiyeen oo ay ku soo rogeen xukunkodii iyo aragtidoodii
                qaybo badan oo dalka ka tirsan. Waxa laga bartay caalamka; waxana lagu
                daray liiska Maraykanka ee ururrada debadda ee argagixisada ah,
                sannadkii 2008, Boqortooyada Ingiriiskuna waxay mamnuucday ururkaasi
                sannadkii 2010. Al-Shabaab waxay ku biireen kooxaha ku xidhan
                al-Qaacida, iyaga oo bishii February ee 2010-kii markii ugu horraysey ku
                dhawaaqay in ‘dagaalka Jihaadka ee Geeska Afrika ay waajib tahay in lagu
                xidhiidhiyo oo lala mideeyo Jihaadka caalamiga ah ee ay hoggaaminayso
                shabakadda al-Qaacida.’10<br />
                Al-shabaab oo ah dhaqdhaqaaq sirtiisu aad u adag tahay oo si weyn u
                dhawrta arrimihiisa hoose, waxa adag in hubaal ahaan loo ogaado waxa run
                ahaantii ay u dagaallamayaan, iyo cidda dhab ahaan ay kala yihiin
                hoggaamiyayashoodu. Mabaadi’dooda idiyoolojiyadeed iyo hoggaankooduba,
                labaduba waxay u muuqdaan qaar caadi ahaan si joogto ah isku bedela,
                mana ahaa in ururkaasi loo arko mid gebi ahaan midaysan oo is wada leh
                amma meel ka soo wada jeeda. Warbixin uu soo saaray Golaha Ammaanka ee
                Qaramada Midoobay oo la faafiyey sannadkii 2010, waxay dhaqdhaqaaqaasi
                ku tilmaantay: ‘isbahaysi kooxo baahsan oo ka kala<br />
                kooban kuwa Jihaad-doon ah, kuwa leh dano ganacsi, iyo miliishiyooyin
                beeleed, kuwaasi oo ay hasytaan dhibaatooyin ah khilaafyo ba’an oo
                gudaha ah oo dhexdooda ka jira, oo ku saabsan kaalinta dagaalyahannada
                ajanebiga ah ee ku dhex jira,<br />
                adeegsiga dadka ismiidaaminaya ee samaynaya isqarxinta naftaa-hurista
                ah, iyo arrinta ku saabsan wada hadal siyaasadeed.’11<br />
                Al-Sahabaab waxa kale oo ay ku kala qaybsan tahay xagga mabaadi’da
                fikirka idiyoolojiga ah amma ujeeddooyinka ay hiigsanayaan.
                Hoggaamiyayaasha qaar waxay aaminsan yihiin oo ay sheegaan inay u
                dagaallamayaan in laga dhiso Somlaia gudaheeda Jamhuuriyad Islaami ah,
                inta imika xududaheedu ay koobayaan. Qaarna waxay sheegaan in
                qorshahoodu uu yahay in la abuuro waxa ay ku tilmaameen ‘Jamhuuriyadda
                Islaamiga ah ee Soomaali-Weyn’, qaar kalena waxay ku doodaan inay
                damacsan yihiin in Jihaadka la gaadhsiiyo meelo ka fogfog ‘Soomaali-
                Weyn’, oo la sameeyo dawlad weyn oo baaxad ballaadhan oo Islaami ah oo
                gaadha ilaa Afrikada Bari iyo ilaa Masar. Mararka qaar, al-Shabaab waxay
                u muuqdaan in damacoodu uu xattaa inta ka sii weyn yahay oo uu ka
                shisheeyo. Bishii May ee 2009, hoggaamiyaha ururkaasi, Sheikh Ahmed Abdi
                Godane, waxa uu ku dhawaaqay hadalladan: ‘Waannu sii wadaynnaa
                dagaalka,<br />
                dagaalladuna ma joogsanayaan ilaa iyo inta Shareecada Islaamka laga
                hirgelinayo ee lagaga dhaqmayo dhammaan qaaradaha adduunka, iyo ilaa
                inta Muslimiintu ay xoraynayaan Jerusalem amma Beytul-Qudus.’<br />
                Al-shabaab waxa kale oo ay ku kala duwan tahay qaababka xeeladaha
                milateri ee ay adeegsadaan. Waxay ku bilaabeen xeelado dagaal oo ah
                ku-dhifo-oo-ka- dhaqaaq, iyaga oo hadba tuulo amma magaalo qabsanayey
                muddo kooban, ka bacdina ka baxayey si ay u aadaan oo ay uga soo
                dagaallamaan meelo kale. Xeeladahaasi waxay argagax geliyeen oo cabsi ku
                faafiyeen qaybo badan oo ka tirsan Soomaaliya. Al-Shabaab waxay markii
                danbe noqdeen xoog qabsada oo haysta dhulalka qaar, taasi oo keentay in
                dhulalkaasi ay ka hirgeliyaan deganaansho ilaa heer ah, una suutogeliyey
                inay ku soo rogaan sharciyo iyo xeerar aad u qallafsan oo adag.<br />
                Bishii August ee 2011, ururka al-Shabaab waxa uu ku dhawaaqay in uu ka
                baxayo magaalo-madaxda Muqdishu. Dawladda ku-meel-gaadhka ahi waxay
                sheegatay in taasi guul u tahay ciidammada dawladda. Laakiin
                tallaabadani al-Shabaab waxay si kasta oo loo eegaba u muuqatay mid ay
                dhinaca kale u bedelaayaan xeeladahoogii dagaalka, iyada oo waqtigaasi
                ururka ay wiiqeen kala qaybsanaan hoggaanka dhexdiisa ah iyo ilihii
                muhimka ahaa ee dhaqaaluhu ka soo geli jirey oo qaar ay waayeen.</p>
            <p>5 Muqdishu, bixitaankii al-Shabaab ka dib, September 2011 (Mohamed
                Moalimuu)<br />
                Mid ka mid ah sababaha ay aad iigu adkaatay in aan helo amma ogaado waxa
                al-Shabaab ay damacsan tahay ee ay doonayso, waa iyada oo mar walba ay
                adag tahay oo aanay fududayn qof aad la hadasho oo ka tirsan
                dhaqdhaqaaqaasi, sababta oo gaar ahaan ah aniga oo ah qod dumar ah, isla
                markaana reer-Galbeed ah. Ka dib markii aan wax badan la xaajoonayey ee
                aan la hadlayey dad noo dhexeeya oo na xidhiidhiya, iyo kolba farriimo
                qoraal ah oo aan diro amma la iiga soo diro lambarro kala geddisan, iyo
                telifoonno aan diro oo markasta la ii sheeko in aan soo waco lambar
                kale, waxan aakhirkii ku guulaystay bishii March ee 2011 in telifoonka
                la iigu ballamiyo hoggaamiyaha Islaamiyiinta, Sheikh Hassan Dahir Aweys.
                Haddana waxa la bedelay waqtigii ballanta daqiiqaddii u danbaysey,
                waxanan u baahday in aan ku celceliyo dirista telifoonno iyo farrimo
                kale oo qoraal ah oo danbe, intii aanay run ahaantii ii suurtogelin in
                aan la hadlo hoggaamiyahaasi. Iyada oo la noo kala af-celinayo amma la
                noo kala tarjumayo, markii aan weydiiyey ujeeddada al-Shabaab ay u
                dagaallamayso, waxa uu iigu jawaabay jawaab gaaban, oo uu ka
                warwareegayo in uu wax faahfaain ah bixiyo, isaga oo kor u dhawaqaya,
                cod isku-kalsooni ku jirto, mararka qaarna ku qoslaya su’uaalaha, amma u
                muuqda in uu laba yaabay su’aalahayga oo uu ka boodey, una arkay wax
                meel-ka-dhac ah oo aan meesha qaban. Waxanu iigu jawaabay:<br />
                Saddex sababood ayaa noogu wacan dagaalka. Marka hore, dalkayagii ayaa
                la soo weerary oo la soo galay. Mar labaadka, waxa la noo diidan yahay
                in aannu ku dhaqanno diintayada aannu rumaysannahay. Mar saddexaadka,
                waxannu la dagaallmaynnaa kuwa hortaagan ee carqaladda ku ah danaha
                dadkayaga, ee ka hortaagan inay samaystaan dawlad Islaami ah.<br />
                Waxan imika loo yaqaan amma loogu yeedho ‘dawladda Soomaaliya’, ma aha
                dawlad run ah oo jirta. Waa dawlad been-been ah oo la asturayo amma loo
                xilqarinayo. Waxa la isku deyey in dadweynaha lagu siro amma lagu hodo,
                qaar ka tirsan mucaaradka oo lagu soo daray dawladda, si loo khaldo oo
                loo qaso ujeeddooyinkayaga iyo mabaadi’dayada. Laakiin taasi ma
                aqbalayno; waanannu sii wadaynnaa la-dagaallanka dawladdan been-beenta
                ah, Insha Allana waannu guulaysan.<br />
                Aragtida amma nidaamka diimoqoraadiyada ee ka soo bilaabantay dalka
                Giriigga ayaa imika cid walba lagu khasbayaa oo dhuunta laga gelinayaa.
                Waxan rumaysanahay in Islaamku ka weyn yahay caalami ahaan habka
                dimoqoraadiyadda. Waxa aannu doonaynno in aanu abuurno oo aannu dhisnaa
                waa dawlad Islaami ah oo aannu ka samaynno halkan Soomaaliya, ka sakow
                nidaamkan diimoqoraadiyadda ee la nagu khasbaayo.<br />
                Wax kasta oo ka dhacay Soomaaliya, Maraykanka ayaa hore u qorsheeyey oo
                ka danbeeyey. Maraykanku waxay isku deyayaan wax kasta oo ay kaga
                hortegi karaan in Soomaaliya laga sameeyo dawlad Islaami ah.<br />
                Waxa ugu horreeya ee aannu doonaynno in aannu ku dhaqaaqnaa waa in lga
                hirgeliyo xukun Islaami ah oo sax ah oo qumman gudaha xuduudaha haatan
                jira ee Soomaaliya dhexdooda. Maadaama boqolkiiba-boqol ay Soomaalidu
                yihiin dad muslim ah, waa inay raacaan oo ay ku dhaqmaan mabaadi’da
                saxda ah ee Islaamka. Tallaabada labaad ee ololahayagu waa mid markaas
                ka bacdi iman doonta oo laga dhursugayo, taasina waxa u baahnaan doontaa
                is- fahamka deriskayaga amma dalalka jaarka ah iyo mujtamaca
                caalamka.<br />
                Al-Qaacida waxan wadaagnaa afkaar, laakiin dalkayagu waxa uu ahaa mid
                muddo dheer ku soo jirey xaalad milateri oo dagaallo ka socdeen, umana
                baahnin gacan amma kaalmo debadeed. Al- Shabaabna wax xidhiidh ah oo
                xagga maamulka ah lama leh al-Qaacida.<br />
                In lala hadlo oo aad hesho hoggaanka iyo madaxda al- shabaab, xataa waxa
                ka sii dhibaato badan inay kula hadlaan askarta hoose amma miliishiyada
                caadiga ah ee ururkaasi oo ay adag tahay in aad la xidhiidhi karto. In
                badan oo iyaga ka tirsan waxa la faraa oo lagu amraa inayna la hadal
                ajanebiga. Bishii April ee 2011, waxa ii suurtogashay in aan la
                xidhiidho nin hore uga tirsanaan jirey miliishiyada dagaalka ee al-
                Shabaab, ninkaasi oo magaciisa loogu yeedho Al Ahzari. Ninkaas waxa uu
                ka tegey ururkaasi, waxanu haatan degganaa Muqdishu, nabadgelyadiisana
                waxa mas’uul ka ahaa oo ilaalinaysey dawladda ku-meel- gaadhka ah.
                Waxanu yidhi:<br />
                Waxan ku biiray al-Shabaab sannadkii 2006, waaayo waqtigaasi waxan
                aaminsanaa inay u dagaallamayaan diinta Islaamka. Waxan horjooge u ahaa
                unug amma koox aan hoggaaminayey, waxanan ka soo dagaallannay guud ahaan
                Soomaaliya oo dhan: dhinaca koonfurta ee u dhaw xuduudda Kenya, Muqdishu
                gudaheeda, Kismaayo, iyo dhul badan oo kale oo ka kala tirsan koonfurta
                iyo badhtamaha Soomaaliya.<br />
                Maalmahan, dadka lama siiyo wax kharash ah amma mushahar ah oo ay ugu
                dagaallamaan al-Shabaab; waxa qudha ee loo sheekaa waa inay u
                dagaallamayaan diinta Islaamka. Xataa kuwa dagaalka ku jira ee leh
                caruur yaryar oo aan haysa wax ay cunaan amma cabbaan, lama siiyo wax
                mushahar ah – waxa loo sheegaa ‘Ilaahay ayaa wax idin siin doona’.<br />
                Aad ayay u adkayd noloshu al-Shabaab dhexdeeda, sababta oo ah waxa qudha
                ee aan meesha ku haynney amma ku jirey waxa uu ahaa dagaal. Waxa la na
                fari jirey in aannu la dagaallanno ciidamada nabad-ilaalinta ee Midowga
                Afrika, kuaasi oo haysta hub culculus iyo baabuur milateri oo
                gaashaaman. Waxa qudha ee annagu aannu haysanney waxay ahaayeen qoryaha
                fudud ee AK-47. Marka arrintaas aannu ka cabanno ee aan weydiinno, waxa
                la nagu eedayn jiey in aannu noqonnay munafaqiin riddo ah amma xujoobey,
                waxana la na marsiin jirey ciqaab.<br />
                Kuwa loo adeegsado inay is-miidaamiyaan oo ay is-qarxiyaan, dagaalka
                al-Shabaab daraaddiis, guud ahaan waa dad dhallinyaro ah oo aad u
                yaryar. Inta badan waxa la siiyaa tababar ilaa lix bilood ah, maalin
                kastana waxa lagu akhriyaa wacdi maskaxda ka bedela, waxana loo sheegaa
                inay tegi doonaan jannadii. Qaar ka mid ah madaxda sare ee al-Shabaab,
                waxay iska yeelyeelaan oo ay iska dhigaan inay qaadanayaan iyaguna
                tababarkaasi, si ay u noqdaan naftooda-huryaal is-qarxin raba. Waxay
                bilaabaan inay iska ilmaysiiyaan oo ay iska oohiyaan, iskana dhigaan dad
                doonayaan oo codsanayaa in iyagana lagu daro hawlgallada is-qarxinta;
                laakiin tabaarayaashu waxay u sheegaan, iyada oo dadka kale afka laga
                maqashiinayo, in markan la soo xulay dad kale oo diyaar ah, iyagana
                waqtigoodu iman doono oo la gaadhi doono. Arrimahani waxa loo isticmaala
                xeelado dadka maskaxda lagaga qabsado oo lagu duufsado, oo lagu khaldo
                dadka dhallinyarada ah ee qaadanaya tababarrada is-miidaaminta. Al-
                Shabaab had iyo jeer waxay diyaarisaa dad u jooga oo heeggan u ah inay
                fuliyaan hawlgallo is- qarxin ah – tiro u dhaxaysa soddon ilaa
                tddobaatan qof mar kasta.<br />
                Al-Shabaab waxay u foojigan tahay oo ay ku dadaashaa inay ka dhaadhiciso
                oo ay ku shubato dhallinyarada yaryar, afkaarta iyo mabaadi’da ay
                wattaan, oo dhallinyartu aaminaan, qaatanna afkaartaasi, iyaga oo aan
                wax su’aal ka keenin, waxna iska weydiin.<br />
                Sida aan ku soo faahfaahinnay bilawgii cutubkan, al- Shabaab waxay ku
                wacdidaa caruurta dugsiyada inay galaan Jihaadka. Waxa kale oo ay
                adeegsadaan tabo iyo xeelado kale aan caadi ahayn, isla markaana argagax
                leh oo ay ku dagaalgeliyaan caruurta, kuna dhiirrigeliyaan inay ku
                kacaan inay isticmaalaan oo ay fuliyaan tabahaasi.<br />
                Mid ka mid ah xeeladahaasi, oo gaar ahaan loo soo qaadan karo tusaalaha
                ugu qallafsan, waxa uu ka dhacay magaalada Koonfurta ku taal ee Marka
                bishii Oktoobar ee 2009, maalintaasi oo la diley laba qof oo lagu
                eedeeyey inay basaasiin yihiin. Al-Shabaab waxay ku amartay in la xidho
                dhammaan dugsiyada maalintaasi, si carurta iyo ardaydu u yimaaddaan
                goobta, marka la fulinayo dilalkaasi, una daawadaan. Hawlwadeennada
                ururkaasi waxay kula dhex wareegeen magaalada sameecado, waxayna
                dadweynaha ugu baaqeen in la soo baxo oo la soo aado fagaaraha amma
                garoonka dilalkaasi ay ka dhacayaan. Dadka halkaasi la soo tubay waxay u
                badnaayeen dumar iyo caruur, waxayna ku khasbanaayeen inay daawadaan
                dilka labadaasi qof ee lagu soo edeeyey inay ahaayeen ‘basaasiin’.<br />
                Isla sannadkaasi, dhacdadaasi mid la mid ah ayaa ka dhacday magaalada
                Kismayo ee dekedda koonfureed. Bishii Ramadaan ee sannadkaasi,
                al-shabaab waxay soo abaabushay tartan hal-xidhaale ah, amma
                weydiin-iyo- wax-ka-dheh, oo ay u qabatay dhallinyarada magaalada.
                Su’aalaha kediska ah ee la isku xujeynayey waxay u badnaayeen kuwa la
                xidhiidha diinta Islaamka. Ninkii madaxda ka ahaa ee hoggaminayey
                abaabulka tartankaasi, Abdiweli Mohamed Adan, waxa uu sheegay in
                ujeedada tartanku ay tahay in lagaga joojiyo dhallinyaradu inay
                waqtigooda ku lumiyaan waxyaabo kale, isla markaasina xoogga la saaro oo
                loo soo jeesto arrimaha muhimka ah ee ay ka midka yihiin daafacaadda
                dalkooda iyo diintooda.<br />
                Dhammaadkii bishii Ramadaan, boqolaal qof ayaa la iskugu yeedhay xaflad,
                munaasabad lagu bixinayey abaalmarintii tartankaasi cidda ku
                guuleysatey. Abdiweli Mohamed Adan, waxa uu dadweynihii u faahfaahiyey
                noocyada jaa’isadaha la bixinayo: ‘Qofka<br />
                helay tartankii ee kowaad waxa la siinayaa abaalmarin ah qori cusub oo
                noociisu yahay AK-47, laba bam amma garnayl oo kuwa gacanta ah, miinada
                loo dhigo taangiyada dagaalka, qalab xafiis oo uu ku jiro kombuyuutar.
                Jaa’isadda labaadna waa qori duug ah amma aan cusbayn oo AK-47 ah, iyo
                qalab xafiis. ‘Weligey anigu ma arag oo ima soo marin jaa’isad intaas
                lee amma abaalmarintaasi oo kale’, ayuu yidhi hogaamiyihii.<br />
                Jaa’isadahaasi waxa lagu soo wareejiyey oo lala dhex maray dadweynihii
                daawanayey, iyadoo hawlwadeennadii al-Shabaab ay ku boorrinayaan
                waalidiintu inay u ogolaadaan caruurtoodu inay ku tababartaan oo ay
                isticmaalaan hubkaasi, una sheegaya in tani ay ka caawin doonto inay
                bartaan sida loola dagaallamao cadowga.<br />
                Tusaale kale oo naxdin lihi waa cajaladaha amma suxuunta DVD ee filimada
                Bollywood (ee Hindiga ah) oo loo qaybiyo dhallinyarada loo tababarrayo
                hawlgallada ismiidaaminta amma inay is-qarxiyaan. Dhallinyarada u
                jajaban ee u debecsan fikradahaasi ayaa laga dhaadhiciyaan in
                filimadaasi ay yihiin Jannadii oo ay soo duubeen, soona direen,
                shuhadadii al-Shabaab ee janna-tegey kuwaasi oo wax kasta iyo raaxo
                kasta ku haysta halkaasi, ka dib markii ay fuliyeen weerarro is-qarxin
                ah ee ay naftooda hureen.<br />
                Waxan weydiiyey Sheikh Hassan Dahir Aweys, bal waxa uu ku sababayn karo
                oo qiil u noqon karaa in caruurta maskaxdooda la bedelo oo waxyaabo kale
                laga dhaadhiciyo, loona qorto al-Shabaab. Waxanu iigu jawaabay: ‘Marka
                ay noqoto in la qorto caruurta, diinta Islaamku waxay qabtaan oo ku
                qeexan in qofku uu yahay qaan-gaadh qaadi kara masuuliyad, marka
                da’diisu ay gaadho shan-iyo-toban sano. Qof kasta oo ka yar
                shan-iyo-toban jir, kama qaybgalo dagaalka. Laakiin dadka waaweyn iyo
                dumarka iyagu doonayaa inay ka qayb galaan dagaalka, waa u furan tahay
                oo waa loo ogol yahay, waayo waa wax ku bannaan diintayada.’<br />
                Waxan la kulmay wiilal ka soo baxsaday khassabka ay al-Shabaab wax ku
                qorato, waxayna u soo yaaceen dhinaca Kenya oo ay xadka ka soo
                tallaabeen, ilaa ay soo gaadheen xaafadda Eastleigh ee Nairobi. Lafteedu
                ma sahlana in aad hesho oo aad la kulanto dhallinyaradaasi, waayo waxay
                ka dhuumanayaan bileyska Kenya, sababta oo ah iyaga oo aan haysan wax
                waraaqo ah, dalkana ku jooga si sharci-darro ah. Waxa la i geeyey meel
                durugsan oo ka mid ah luuq-luuqyada qarsoodiga ah ee xaafadda Easleigh,
                halkaasi oo ah duni kale oo ay ku soo degaan dadka cusub ee dhawaan ka
                yimid Soomaaliya, kuna yaallaan guryo burbursan oo xaaladdoodu aad u
                liidato. Waxay iga qaadatay waqti badan iyo dedaal weyn sidii aan ugu
                qancin lahaa dhallinyaradaasi inay soo baxaan oo ay ila kulmaan. Laakiin
                aakhirkii waxay yimaaddeen luuq-luuqii boodku madoobeeyey, iyaga oo isa
                soo dhex tubay bullaacadihii debadda yaalley iyo qashinkii is dul
                buuxiyey meehsa. Waqti ayay ku qaadatay inay ila hadlaan, laakiin marka
                ay bilaabaan hadal, ma kala joojinayaan. Wiilal aad u fara badan ayaa
                hareerahaygii ku soo xoomay oo soo buuxiyey, iyaga oo buuqaya, una
                garaabaya laba qof oo iyaguna hadda soo galay oo iiga warramayey
                nacaybka ay u hayaan al- shabaab, iyaga oo cabsiyi ay indhahooda mar
                kasta ka muuqato. Wiilka ugu horreeyey ee ila hadlay waxa uu ahaa
                Mohamed. Waxa uu sheegay in da’diisu ay tahy shan-iyo-toban jir, kana
                soo cararay magaalada Baydhabo. Waxanu yidhi:<br />
                Waxan ka soo cararay magaaladaydii, waayo dagaalyahannada al-Shabaab ee
                halkaasi joogaa waxay ku khasbaan dhallinyarada inay ku biiraan iyaga.
                Wiilasha reer Baydhabo, waxa qudha ee u bannaan waa laba midkood; inay
                amma al-Shabaab ku biiraan, amma meesha iskaga tagaan oo ay ka yaacaan
                dhulka al-Shabaab xukunto. Ururkani Islaamiyiintu waxay ciqaabaan
                dhallinyarada diidda inay iyaga ku biiraan. Waxay la dhacaan dhirbaaxo,
                karbaasha, iyo xadhig. Waxayna ku khasbaan inay ku biiraan miliishiyada.
                In badan oo ka tirsan dhallinayaradii aannu isku dugsiga amma fasalka
                ahayn, waxa lagu khabay inay ku biiraan al-Shabaab; imikadanna dagaalka
                ayay ku jiraan. Ma lihi wax qoys amma qaraabo ah, amma saaxiibbo ah oo
                ii jooga Kenya. Waana dhib miidhan halkani, waayo mar walba waxa ku
                caydhsanaya booliska Kenya. Laakiin waa ka sabata-bixi doonnaa.<br />
                Wiilka labaad ee aan la hadlay si weyn ayuu u daldalmayey oo waxa uu
                jeedinayey khubad dheer oo uu wax kaga sheegayo al-Shabaab, isagoo u
                muuqda in uu dhiiradey oo uu ku dayday ka dib markii wiilkii isaga ka
                hoorreeyey ee Mohamed uu ila hadlay. Magaciisa waxa uu ku sheegay
                Abdirahaman, iyo in uu ka yimid isagu Muqdishu:<br />
                Waxan uga soo tegey culayskii ay nagu hayeen ee aan kala kulmaayey
                al-Shabaab. Wadaaddada kooxdaasi ayaa yimaadda xaafadaha magaalada,
                goobaha dhallinyaradu iskugu yimaaddaan, waxayna na fari jireen in aannu
                ku soo biirno Jihaadka. Qaar ka tirsan saxiibaday waxay siiyeen lacag si
                ay ugu biiraan, qaar kalena waxay ka dhaadhicyeen in diinta awgeed ay
                ugu soo biiraan oo ay u dagaallamaan. Wadaaddadu waxay noo sheegeen inay
                waajib tahay in la galo dagaalka, jihaadkuna uu yahay waajib diini ah.
                Al-Shabaab waxay isku dayday inay naga dhaadhiciso in haddii aanannu
                iyaga ku biirin, in aanaan ahayn dad Muslin ah.<br />
                Xataa halkan Kenya, mar walba cabsi ayaa igu jirta. Daqiiqad walba waxan
                ka baqanayaa in dawladdu ay i qabato oo dib la iigu celiyo Soomaaliya.
                Ma haysto wax aqoonsi ah amma waraaqo ah, mar kastana waa la i xidhi
                karaa. Waxan arkay booliska oo dhex wareegaya Eastleigh, oo soo
                qabqabanaya, soona ururinaya Soomaalida. Marka taasi aan arkana, cagaha
                ayaan wax ka dayaa oo waan cararaa, inta karaankay ah.<br />
                Kooxaha islaamiyiinta xagjirka ahi waxay mar walba soo rogaan qawaaniin
                cusub, oo mid walba sii cadaadinayo qaababkii dhaqanka iyo nolosha ee
                xuddunta u ahaa Soomaalida. Ugu horraantii, dadweynaha waxa laga
                mamnuucay inay goobaha furan amma fagaarayaasha ku daawadaan filimmada
                iyo tartanka ciyaaraha kubadda cagta. Waxa haddana ku xigey in laga
                mamnuuco codadka amma muusikada dhawaaqa telifoonnada moobiilka ah marka
                la soo garaaco. Markii danbana, waxa la soo rogey waxyaabo aad uga fog
                xaqiiqada, waxana ka mid ah miliishiyadii al-Shabaab ee joogtey
                magaalada Jowhar oo bishii April ee 2010, oo dugsiyadii magaalada ka
                mamnuucday in la tumo ama la garaaco jalas amma dawan, marka xiisadaha
                amma casharrada fasallady ay dhammaadaan. Waxayna sabab uga dhigeen in
                dawankaasi aad ugu dhaw yahay jalaska kaniisadaha Masiixig ah. Waxan
                amar lagu siiyey macallimiinta dugsiyada in hadda iyo wixii laga
                bilaabo, inay sacabka tumaan marka casharradu xiisaduhu
                dhammaadaan.<br />
                Isla bishaasi, ururkii Xisbul Islam waxa uu isna amar ku bixiyey in
                idaacaduhu ay joojiyaan inay saaraan wax muusiko amma heeso ah, iyaga oo
                ku hanjabay in la dili doono kuwa u hoggaansami waaya ammarkan iyo
                sharcigan cusub.<br />
                Maalin ka bacdi markii amarkani la soo rogey, dadweynihii ku noolaa
                magaalada Muqdishu waxay subaxnimadii ku soo tooseen oo ay ku
                waabariisteen idaacadihii oo saaraya shanqadh rasaas dhacaysa, halkii ay
                ka dhageysan jireen heeso caadi ah iyo muusik. Weriyayaasha joogey
                idaacaduhu waxay go’aan ku gaadheen inay saaraan qayladan rasaasta, si
                ay ugu ciyaaraan oo ay ugu dheel-dheelaan kooxaha Islaamiyiinta ah (ee
                soo rogey amarkan). Iyo weliba iyaga oo saaray cida raha, caadadaasi oo
                ah sida Soomaalidu iskaga maadsato amma iskugu dheel-dheesho.<br />
                Ali Sheikh Yasin oo ka tirsan xarunta Elman ee ku taal magaalada
                Muqdisho oo ah urur u doodada xuquuqda banii’aadamka, waxa uu yidhi:
                ‘Halkan ayaan joognaa<br />
                oo aan ka hadlaynnaa heesha iyo muusikada oo aan ku tilmaamaynno inay
                yihiin denbi ka dhan ah Islaamka, haddana maalin waxa la gala denbiga
                ugu weyn dunuubta ee ah dilka qofka banii’aadamka ah oo la galabsado
                saacad kasta maalin kastaba. Idaacaduhu waxay sameeyeen wax xiiso leh oo
                lagu qoslo, oo ay kaga hortagaan mamnuuciddan. Laakiin waxan ka baqayaan
                in kooxahani ay soo rogi doonaan amarro iyo xukunno kale oo kuwii hore
                ka sii daran.’12<br />
                Waxay u muuqataa in aanay jirin wax xidhaya amma xaddidaya sida
                al-Shabaab ay iskugu deyeyso inay xakamayso dhaqanka iyo nolosha
                dadweynaha, iyaga oo tallaabo-tallaabo u cabbudhinaya amma u yaraynaya
                xorriyaadkii dadweynaha. Bishii January ee 2011, mar aan fadhiyey
                barxadda hudheel ku yaalla magaalo- madaxda Somaliland ee Hargeysa, waxa
                la ii soo sheegay xukunkii ugu danbeeyey ee al-Shabaab ay soo rogto,
                kaasi oo ay kaga manuucday in raga iyo dumarku ay is gacan-qaadaan marka
                ay isa salaamayaan, dadka hortiisa amma dhexdiisa. Waxay ahayd galab
                amma fiid hore, oo dadka hareerahayga fadhiya oo dhammi hudheelka
                dhexdiisa, ee ahaa dhammaantood dad Soomaali ah oo iskugu jira rag iyo
                dumarba, oo wada cabbaya shaah, amma iskugu yimid inay ka sheekaystaan
                siyaasadda, amma telifishanka ka daawadaan ciyaaraha tartanka kubadda
                cagta. Raggu waxay xidhnaayeen macawiso midabbo badan leh, waxayna
                garbaha u saarnaa go’yaal shaal ah oo aad loo xardhay, iyaga oo
                salaamayaa dumarka sida bilicsan u lebbisan ee iska soo wada lulay
                qalabka iyo saanadda quruxda ee dumarku xidhaan. Marka raggu uu
                salaamaya dumarka, ma ahayn gacan-qaad qudha, ee si fudud ayay weliba u
                dhunkanayeen, sida caadada u ah Soomaalida.<br />
                Maalintaasi lafteeda waxan ka imid Muqdishu, halkaasi oo dumarka qudha
                ee aan ku arkay ay ahaayeen qaar gabbanaya oo is-dedey, iskuna qariyey
                maryo amma shukooyin calculus oo madow; taaso oo ka geddisan xorriyaadka
                iyo qosolka amma farxadda halkan hudheelka Hargeysa taalla oo aan wax
                loo dhigo amma ka weyni aanay jirin. Jawiga galabtaasi waxa uu ahaa mid
                fiican oo xiiso iyo faraxad ka muuqato dadka oo wada mabsuud ah. Ragguna
                waxa si qurux badan u tirinayeen oo ay u soo xiganayeen tixo ka mid ah
                gabayada Soomaalida oo ay u marinayen dumarka.<br />
                Hasaawe hoose oo reer-magaalnimo ayaa socdey, laakiin ku bannaan jawiga
                meesha ka jira.<br />
                Waxan weydiiyey hogaamiyaha Islaamiyiinta, Skeikh Hassan Dahir Aweys,
                waxa ay uga go’an tahay ee sida weyn uu ugu doonayo in uu soo rogo qaab
                iyo nidaam Islaami ah oo buriya amma tirtira dhaqankii iyo caadooyinkii
                Soomaalida. Waxanu iigu jawaabay:<br />
                Waxan aad ula yaabbanahay in aad i weydiiso su’aashaas oo kale. Marka
                ugu horraysa, waxa looga baahan yahay reer-Galbeedku inay noo sheegaan
                sababta ay u isticmaalayaan ee ay ugu fulinayaan tallaabooyinka iyo
                xukunnada qallafsan, ee ay ka midka yihiin sida xun ee loola dhaqmo
                maxaabiista ay ka qabteen al- Qaacida. Maxaad uga walaacsan tahay haddii
                aannu hirgelino shareecadayada Islaamka? Waa wax la wada og yahay in
                shareecada Islaamku ay tahay tan ugu fiican mujtamaca.<br />
                Marka ay noqoto xagga anshaxa dharka amma lebiska ee Islaamka, waa wax
                Ilaahay xukumay, waxayna ku taal Quraanka. Xijaabku ma aha wax dumarka
                lagu khasbo, laakiin waa wax ay rabaan iyagu inay xidhaan, si ay u
                raacaan amarka iyo xukunka Eebbe. Waxan la yaabbanahay waxa weeye
                dalalka reer-Galbeedka ah oo doonaya inay nagu khasbaan sida iyagu ay u
                dhaqmaan ee ah in la is-qaawiyo. Taasi waa mid aad u xun oo khatar
                ah.<br />
                Marka ay timaaddo ciqaabta ah in dadka la arjumo amma dhagax lagu dilo,
                marka ugu horraysa waa sharci diintu ay qabto oo waajib ah. Haddii reer-
                Galbeedku ay diidan yihiin in la raaco oo la dabbaqo shareecada Ilaahay,
                taasi iyaga ayay u taal amma ay khusaysaa. Laakiin annaga waxa naga
                go’aan oo waajib nagu ah in aannu hirgelinno ku- dhaqanka qawaaniinta
                diiniga ah. Dhaqannada iyo hirgelinta xukunnada ah dhagax-ku-diliddu waa
                qaar faa’iidooyin la taaban karo u leh mujtamaca, iyo guud ahaanba
                dadweynaha.<br />
                Isla markaas ay al-Shabaab soo rogayaan mamnuucidda heesaha iyo muusiga
                idaacadaha, kuna amrayaan in la xidho telifishannada iyo idaacadaha,
                Al-Shabaab waxay dhinaca kale ka kordhinaysay mar kasta, oo ay
                keensanaysay iyadu, qalab cusub oo warbaahineed oo casri ah oo ay u
                adeegsato borobagaanada ay iyadu faafsanayso. Sannadkii 2011, waxay
                fureen telifishan ay iyagu leeyihiin, oo magaciisa la yidhaa al-<br />
                Qaddaa’ib, kaasi oo isticmaalayey xaruntii iyo qalabkii telefishankii
                magaalada Muqdishu ee ‘Codka Nabadda’ oo ay qabsadeen.<br />
                Telifishankaasi al-Qaddaa’ib waxa uu soo saari jirey muuqaallo iyo
                filimmo dad lagu sheego inay qiranayaan inay ahaayeen basaasiin, oo la
                soo tubo meel fagaare ah inta aan la dilin ka hor. Waxa kale oo laga sii
                deyn jirey waraysiyo laga soo qabto madaxda al- Shabaab oo khudbado
                dhaadheer u jeedinaya dadweyne aad u fara badan oo isku soo baxay. Sida
                caadada u ah ee lagu yaqaan dadka Jihaad-doonka ah, taliyayaashaasi waxa
                mar kasta ku xeeran oo ilaalinaya kooxo hubaysan oo xidhan tuutaha
                milateriga, oo lulaya calanka madow ee al-Shabaab, madaxa iyo weijiga ku
                qariyey dahaadh dheer amma oo ku soo duuduubtay cimaamado.<br />
                Telifishankaasi waxa uu muujiyaa kulanno diini ah oo aad u ballaadhan,
                oo jidadka la isa soo buuxiyey ilaa inta ishu ay qabanayso, iyadoo
                dadweynuhu ay si jamac ah u tukanayaan, si nidaamsan oo isla haystana u
                rukuucayaan una sujuudayaan.<br />
                Waxa kale oo ku jira muuqaalladaasi caruur aan qaan- gaadh ahayn oo
                tababar milateri lagu siinayo ayga miyiga, oo iyaga oo ku faraxsan kor u
                haya waraaqo amma kartoonno ay ku toogasho bartaan oo xabadihii ay ku
                dal-dalooliyeen.<br />
                Waxa kale oo la saaraa qasaai’dka iyo heesaha Jihaadka ee kicinta, iyo
                sawirro farshaxan ah oo bixinayaa muqaallo argagax leh, iyo weliba
                muuqaallo si lama-filaan ah u muujinya dhallaan socsocda dadweynaha
                dhexdiisa, oo qoryo sitta, kuna soo fiiqaya kamarada.<br />
                Al-Shabaab waxay ka faa’iideysatey sida soomaalidu u jecel yihiin ee ay
                u xiiseeyaan isticmaalka Internet- ka, waxayna bilaabeen website-yo aad
                u sarreeya oo<br />
                casri ah. Marka mid laga xidhaba, isla markaaba mid kale ayay furaan oo
                ay bilaabaan. Bogagga website- yadaasi waxa ka buuxay sawirrada dhul
                boodh badan oo al-Shabaab ay sheegaan inay dhawaan ‘qabsadeen’, sawirro
                naxdin leh oo ah meydad dad rayid ah oo jidkoodii la googooyey, ayna ku
                eedeeyaan falalkaasi ciidamada nabad-ilaalinta ee AMISOM iyo kuwa
                dawladda ku-meel-gaadhka ah. Waxa ku jira sawirro laga soo qaaday qof la
                sheegay inuu ka mid yahay ciidamada nabad-ilaalinta ee reer Uganda oo
                al-Shabaab ay qabatay, ninkaasi oo argagax ka muuqdo, indhihisuna kolba
                dhinac eegayaan. Ninkaasi waxa la haystey dhawr bilood oo weli lama sii
                deyn ilaa waqtigii la qorayey buuggan.<br />
                Al-Shabaab waxa kale oo ay u isticmaasha internet-ka inay ku soo
                urursato lacagayow qaadhaan ah, oo si toos ah ay u abaabusho munaasabado
                ay ku codsanayso in lagu yabooho deeqo, munaasbadahaasi oo marar socda
                maalmo, kuna jira Internet-ka. Warbixin ay soo saartay Qaramada Midoobey
                ayaa waxay ka hadlaysaa mid ka mid ah munaasabadahaasi qaadhaan-ururinta
                ee noocaasi ah oo socotey muddo saddex cisho ah, bishii May ee 2009, iyo
                mid kale oo muddo laba toddobaad ah ku jirtey Internet-ka oo wax loogu
                ururinayey gaar ahaan kooxaha al-Shabaab ee gobollada dhexe ee
                Soomaaliya. Waxayna tidhi warbixintu:<br />
                Xarunta Salaaxuddiin ee magaalada Muqdishu ee al-Shabaab, waxay si toos
                ah xaruntaasi u xidhiidhisaa oo ay abaabushaa munaasabadaha noocan ah oo
                ay ka soo qayb galaan boqolaal qof oo ka tirsan qurbajoogta …
                Hoggaamiyayaasha al- Shabaab ee gobolladuna waxay halkaasi kala hadlaan
                dadka, oo ay u sheegaan dhibaatooyinka soo waajaha mujaahidiinta iyo
                qoysaskooda ku sugan ee ku nool gobolladaasi oo abaaro iyo colaado
                haystaan. Dadkii ka soo qayb galay munaasbaddaasi ee baaqyada loo
                jeediyeyna waxay ku yabooheen lacag ka badan $40,000 oo doollar oo ay ku
                ballanqaadeen.13<br />
                Iyaga oo adeegsanaya qalabkan cariga ah ee xoogga weyn ee borobagaandada
                ee u furan, oo gaadhya qof kasta oo gala Internet-ka, al-Shabaab waxay
                soo jidataa oo ay ka heshaa dacallada adduunka oo dhan dad taageerayaal
                ah, gaar ahaanna Soomaalida qurbaha ku nool. Laakiin marka dadku ay ku
                soo biiraan ururkaasi, ee ay u soo galaan si ikhtiyaari ah ammaba la soo
                khasbo, waxa ku adkaata sidii marka danbe ay uga tegi lahaayeen, sida uu
                sheegay Al Ahzari oo hore uga tirsanaan jirey miliishiyada
                al-Shabaab:<br />
                Sannadkii 2010, waxan goostay in aan iskaga tego al-Shabaab. Waxa lagu
                jebiyey dagaalkii kooxdii amma unuggii aan anigu wattey ee aan
                hoggaaminayey. Nimankii iga sarreeyey ee i xukumayey waxay shakhsi ahaan
                aniga i fareen in aan khaarajiyo dhammaan raggii iga dhaawacmay.
                Markaasi ayaan fahmay in al-Shabaab ay ka hojeeddo Soomaalida iyo
                diintoodaba, sidaa awgeedna waan ka goostay oo waan ka baxsaday.<br />
                Waxa qudha ee ii suurtogeliyey in aan goostaana waxay ahayd dawladda oo
                i ilaalinaysey. Al- Shabaab mar kasta way gawracaan dadka ka taga ee ka
                goosta, waayo waxay ka baqayaan in dadkaasi ay kashifaan oo ay faafiyaan
                sirtooda. Waa wax aad u yar oo far-ku-tiris ah in qof uu awodo sidayda
                oo kale in uu ka baxsado. Si iskaa ah waad ugu biiri kartaa al-Shabaab,
                laakiin waa wax aan inta badan suurtogal ahayn in aad ka tegi
                karto.<br />
                Dibad-ka-keenista iyo Dibad-u-dhoofinta Jihaadka<br />
                (Importing and exporting jihad)<br />
                Iyada oo ka duwan xaaladaha ka jira Soomaaliya dhxdeeda oo dhallinyarada
                iyo wiilasha lagu khasbo inay ku biiraan al-Shabaab iyaga oo aan raalli
                ka ahayn, haddana qaar ka mid ah Soomaalida ku nool dalka dibaddiisa
                ayaa aad u doonaya inay ku biiraan kooxdaasi. Qaar ayaa iskaga tegey oo
                faraha ka qaaday noloshii ay ku noolaayeen dalalka Yurub iyo Maraykan,
                si ay iskugu soo qarxiyaan Soomaaliya. Ilaa iyo intii Maraykanka iyo
                dalal kaleba ay al-Shabaab la xidhiidhiyeen ee ay ku magacaabeen inay
                kaalin weyn ka qaadato jihaadka caalamiga ah, isla markaasina ay qayb
                weyn ka tahay bahda al-Qaacida, al-Shabaab waxay soo jiidatey oo
                daneeyey dagaalyahanno badan oo aan Soomaali ahayn oo ajanebi ah, oo ay
                ku jiran kuwo u dhashay dalalka Aasiyada Koonfureed, Carab iyo Afrikaan,
                oo ka yimid meelo kale.<br />
                Kaaliyaha Xoghayaha Arrimaha Debadda ee Maraykanka u qaabilsan Afrika,
                Jonnie Carson, waxa uu ka hadlay walaaca laga qabo dagaalyahannada
                ajnebiga ah ee laga yaabo inay ku xidhan yihiin al-qaacida ee ka garab
                dagaallamaya al-Shabaab. Waxanu yidhi: ‘Waxannu si<br />
                weyn uga walaacsannahay wararkaasi oo u muuqda qaar khatar iyo xaqiiqo
                ah oo la rumaysan karo, in al- Shabaab ay ku dhex jiraan oo ay dagaalka
                kala qayb qaadanayaan dad asalkoodu yahay Aasiyada Koonfureed iyo
                Jajniyiin. Tani waa xaalad walaac weyn leh, waxayna muujinaysaa khatarta
                weyn ee ka soo fool leh dhibaatada Soomaaliya.’<br />
                Waxay u muuqataa in gaar ahaan xidhiidh khaas ahi uu ka dhexeeyo kooxaha
                jihad-wadayaashaaha ah ee Soomaaliya iyo Yemen. Taasi ma aha waxa lala
                yaabo oo aan la filayn marka loo eego sida labada dal ay dhul ahaan
                iskugu dhaw yihiin iyo sida Maraykanku u arko iyaga, jaalliyadda amma
                qawiyadda ballaadhan ee Soomaalida ee ka jirta Yemen, iyo tan ugu
                muhiimsan oo ah in labada dawladood ee labadaasi dalba ay yihiin qaar
                daciif ah oo tag daran, amma ku dhaw burbur. Marka degaanaanshihii dalka
                Yemen uu sii kala jajabo ee uu sii xumaadaba, waxa suurtogal ah in
                dhaqdhaqaayada Islaamiga ah ee labadaasi dal ay isku sii dhawaadaan oo
                ay isku xidhmaan. Afhayeen u hadlay ururka al- shabaab waxa uu sheegay
                2009-kii, in labada dhinacba ay isweydaarsanayaan dagaalyahanno.<br />
                Osama bin Laden oo isagu waqtigaasi ahaa hoggaamiyaha al-Qaacida, waxa
                uu ku ammaanay oo kor u qaaday magaca iyo heerka Soomaaliya ee qadiyadda
                Jihaadka, mar uu kaga hadlay cajalad laga soo duubay, oo la sii daayey
                sannaddii 2009, oo 11 daqiiqo socotey, oo uu gebi ahaan kaga hadlayo
                dalkaasi. Dhambaalkaasna waxa cunwaan looga dhigay ‘Wada dagaalka,
                geesiyaasha Soomaaliyeedow’, waxanu u hibeeyey ‘ku walaalaha samirka
                badan ee muslimiinta Soomaaliyada Mujaahidka ah.’ Osama bin Laden waxa
                uu ugu baaqay Soomaalida in la afgenbiyo oo xukunka laga tuuro
                madaxweynihii cusbaa ee dalkaasi, Sheikh Sharif Sheikh Ahmed, oo hore u
                ahaan jirey madaxa Midowgii Maxkamadaha Islaamiga ah, waxanu ku eedeeyey
                in uu ka tegey diintiisii, ugana baxay si uu dawladda ugu biro, amma
                sida uu u dhigay ‘ in uu la shuraakoobo oo la rafiiqo gaalada.’ Waxa uu
                ku tilmaamay Islaamiyiinta Soomaaliya, dhaqdhaqaaq weyn oo ka tirsan
                Jihaadka caalamiga ah, oo uu u aqoonsaday bah si wadaag ah uga qayb
                qaadanaysa halganka:<br />
                ‘Waxaad tihiin furinta koowaad amma safka hore ee difaaca dunida
                Islaamka ee aagga Koonfur-Galbeed, samirkiinna iyo qaddiyaddiinna weyn
                ee adagina waxay kaalmaynaysaa oo ay u gargaaraysaa walaalihiinna reer
                Falastiin, Ciraaq, Afghanistan, Muslimiinta reer Makhrib, Pakistan, iyo
                meelaha kale ee Jihaadku uu ka socdo.’<br />
                Dilkii Osama bin Laden ee ay geysteen ciidamada gaarka ah ee Maraykanku
                bishii May ee 2011, siyaabo kala geddisan ayaa looga arkay Soomaaliya.
                Dumar ayaa ku dabbaaldegey oo damaashaad iskugu soo baxay jidadka
                qaybaha dawladdu ay xukunto ee magaalada Muqdishu, iyaga oo ku faraxsan
                dhimashada ninka ay ku sheegeen ee ay u haystaan in uu mas’uul ka ahaa
                dilalka raggoodii iyo wiilashoodii ay jeclaayeen. Dhinaca kalena
                al-Shabaab waxay soo saartay odhaah ay ku sheegayaan inay u aargudi
                doonaan ninkaasi. Qaar ka mid aha dagaalyahannaduna waxay soo xidheen
                weer cad oo muujinaya, caalamadna u ah, sida ay ugu murugoonayaan.<br />
                Waa adag tahay in si sugan loo ogaado tirada dhabta ah ee
                dagaalyahannada ajanebiga ah ee ku soo biiraya Jihaadka Soomaaliya iyo
                dalalka ay ka kala yimaaddeen, laakiin aad ayay u joogaan halkaasi oo
                way ku badan yihiin. Al Ahzar oo isagu hore uga tirsanaan jirey
                al-Shabaab ayaa ka hadlay sida jihad-wadayaasha ajanebiga ahi ay uga
                hawlgalaan Soomaaliya ee ay u yihiin kooxo gooni ah oo sidooda u taagan
                ururka dhexiida. Waxanu yidhi:<br />
                Waxan dagaal wada galnay dhawr kooxood oo ka tirsan kooxahaasi ajanebiga
                ah. Tirada ajanebiga Jihaad-wadayaasha ah ee jooga Soomaaliya waa
                qiyaasti ilaa 1,800. Marka siyaabaha qaar loo eegana, iyaga ayaa ah
                hoggaanka al-Shabaab. Waxay dagaalka u galaan koox-koox gaar ah oo
                goonidooda ah, saldhiggooda u weynina waa Muqdishu. Waxa ku jira Carab,
                Pakistaniin, iyo dad caddaan ah – xattaa Maraykan – iyo kuwa badan oo
                Afrikaan ah sida Kiiniyaan, Sudan, Itoobiyaan, iyo Eritrea-yaan.<br />
                Qaar badan oo ka mid ah ajanebigani waxay dalalkoodii ka yihiin
                denbiilayaal. Mid u dhashay dalka Bangladesh waxa uu ii sheegay in uu
                xabsiga ku jirey muddo shan-iyo-toban sano ah, ka bacdina uu soo
                baxsaday oo uu yimid Soomaaliya. Waxa uu sheegay in aanu doonayn in
                nabaddii iyo degganaanshihii ay ku soo noqdaan Soomaaliya, waayo, waxa
                uu yidhi waa sahlantahay in halkan lagu dhuunto inta uu jiro ee uu socdo
                qaskani. Ajanebigu waxay doonayaan in Soomaaliya ay sidaa sii ahaato,
                dal aan dawlad lahayn. Waayo waxay iyaga u noqonaysaa meel ku habboon
                inay u soo qaxaan oo ay hoy ka dhigtaan.<br />
                Waxa kale oo ku soo biiray Soomaali badan oo qurbaha ka yimaadda oo la
                shaqeeya kooxahaasi ajanebiga ah, una ah dirawaliin, tarjumaanno iyo
                ciidan ilaaliya. Waxay u yimaaddaan ee ay ugu soo noqdaan Soomaaliya
                inay shahiidaan. Soomaalida aan wax dhibaato ahi ka haysan qurbaha, ee
                aan wax tuhun amma shaki ah aan loo daba joogin, ayaa had iyo jeer loo
                soo diraa halkan, si ay u fuliyaan hawlgallo debadeed. Xataa waxay
                diyaar u yihiin inay sugaan sannado badan inta ay ka fulinayaan weerarro
                debadeed. Dan kama leh inta ay ku qaadanayso. Waxa jira unugyo qarsoodi
                ah oo jihaaad-wadayaal ah oo ka jira dhulalka ay ka midka yihiin
                Holland, Maraykanka iyo Ingiriiska, kuwaasi oo dejinaya amma samaynaya
                qorshayaal ku saabsan sidii weerarro loogu qaadi lahaa dalalkaasi.<br />
                Hoggaamiyaha Islaamiyiinta, Hassan Dahir Aweys, waxa uu isna ka hadlay
                dagaalyahaniintan ajanebiga ah:<br />
                Maxaa ku jaban in taageero aad ka hesho dadka kale, haddii cadowgaagu uu
                yahay mid kaa xoog badan oo haysta hub badan? Maxaa ku khaldan in aannu
                helno taageero? Haddii dadka jilicdasan ee saboolka ahi ay is habeeyaan,
                si ay ula dagaallamaan cadowgooda, maxaa ku jaban inay taageero ka
                raadsadaan meel kasta oo ay ka heli karaan?<br />
                Ajanebiga ku jira al-Shabaab intooda badan asalkoodu wuxu ka soo jeedaa
                Soomaalida qurbaha deggan ee haysata dhalasho Maraykan amma reer Yurub
                ah. Waxay bilaabeen inay u soo kicitimaan Soomaaliya ka dib markii
                Itoobiya ay soo gashay dalkaasi bishii December ee 2006. Hey’adda
                mukhaabaraadka Maraykanka ee CIA waxay sheegtay in duullaankaasi uu ‘sii
                shiday’ oo uu dhaliyey in Soomaalidii debaddu ay ku biiraan ururrada
                xagjirka ah ee Islaamiyiinta. Marka lagu xisaabatamo in duullaankaasi
                Itoobiya uu haystay taageerada Maraykanka, waxay noqonaysaa mid sax ah
                in lagu doodo in uu ahaa hawlgalkaasi wadajirka ahaa, ka sii fogeeyey
                Soomaalida qurbajoogta ah ee ku kallifay inay dagaallo jihaad ah ka
                fuliyaan dalkoodii hooyo.<br />
                Mid ka mid ah dadkaasi jihad-doonka ah ee ku soo guryo-noqday
                Soomaaliya, waxa uu yahay Shirwac Ahmed, oo ah lix-iyo-labaatan jir
                asalkiisu Soomaali yahay laakiin qaatay dhalashada Maraykanka, oo ka
                yimid gobolka Minnesota, waxanu iskaga tegey waxbarashadii koolajka sii
                uu ugu biro oo uu ugu dagaallamo al- Shabaab. Waxa uu is-qarxiyey bishii
                Oktoobar ee 2008, isaga oo kaxaystay baabuur laga soo buuxiyey
                waxyaabaha qarxa, lana galay dhisme ay dawladdu lahayd oo ku yaalley
                gobolka Puntland ee Waqooyiga- Bari ee Soomaaliya. Warbaahinta
                Maraykanku (sida laga soo xigtey qoraallada Andrea Elliot ee ’A call to
                jihad, answered in America, New York Times 12 July 2009) waxay ku
                tilmaantay ninkaasi ‘qofkii ugu horreeyey ee Maraykan ah ilaa hadda inta
                la og yahay ee is-miidaamiya amma is-qarxiya.’14<br />
                Sirwac Ahmed waxa uu ka mid ahaa dhawr ah dhallinyaro Soomaaliyeed oo ka
                tegey magaalada ugu weyn gobolka Minnesota ee Minneapolis, si ay ugu
                biiraan ururka al-Shabaab. Hey’adda mukhaabaraadka Maraykanka ee FBI
                waxay ku qiyaastay in intii u dhaxaysey bishii September ee sannadkii
                2007 ilaa bishii October ee 2009, in tiro ka badan labaatan qof oo
                Soomaali ahi inay ka tegeen Minnesota si ay ugu biiraan kooxda Islaamiga
                ah ee Soomaaliya. Minneapolis waa magaalo-madaxda qurbajoogta Soomaalida
                ee Maraykanka. Qayb ka mid ah magaaladaasi degaannada gaboobey oo
                Soomaalidu aad u isticmaashana waxa loo yaqaan’Muqdishu-Yarey’;
                magacaasi oo la mid ah ka ay Kiiniyaanku u bixiyeen ee ay u yaqaanaan
                xaafadda Eatleigh ee Nairobi.<br />
                Dawladda Maraykanku waxay aad uga walaacsan tahay xagjirnimada
                Soomaalida, walaacaasi oo keenay ilaa heer ay dawladdu ay ka samayso
                magaalada Minneapolis xafiis gaar ah iyo cutub ka tirsan heyadda
                mukhaabaraadka ee FBI oo la yidhaa Iskaashiga Hawlgalka Gaarka ah ee
                Ka-hortagga Argagixisada (Joint Terrorism Task Force). Warbixin
                arrintaasi ku saabsan oo FBI ay qortay sannadkii 2009, waxa ka mid
                ahaa:<br />
                Ilaa dabayaaqadii 2006, waxan aragnay dhawr qof oo ka tirsan Maraykanka
                – oo qaar badani ay asal ahaan ka soo jeedaan Soomaaliya, qaarna aanay
                la lahayn wax xidhiidh ah oo noocaasi ah – kuwaasi oo u safra
                Soomaaliya, si ay u tababaraan amma ay uga qab qaataan dagaalka ay
                al-Shabaab ay waddo. Tirada dadka noocaasi ah ee aannu rumaysannahay
                inay tegeen Soomaaliya, waxay ka badan tahay marka la barbar dhigo guud
                ahaan dadka ka tegey Maraykan ee tegey meelaha kale ee adduunka ee
                xiisaduhu ay ka jiraan, dhawrkii sano ee la soo dhaafay. Waxanan aragnay
                inay ka badan tahay tirada dadka ka taga Minneapolis marka loo eego
                qaybaha kale ee dalka mid kasta.15<br />
                Cabsida ugu weyn ee la qabaa waa inay dhici karto in maalin ka mid ah
                maalmaha ay Soomaalida deggan Maraykanku qaadaan waxa FBI ay ku
                tilmaantay ‘hawlgallo argagixiso’ oo laga fuliyo ciidda amma dhulka
                Maraykanka dhexdiisa.<br />
                Bishii February ee 2010, Agaasiimaha Heyadda Muklhaabaraadka Qaranka ee
                Maraykanka, Dennis Blair, waxa uu u sheegay guddi gaar ah oo ka tirsan
                aqalka sare ee odayaasha ee Senate, oo loo saaray inay dhageystaan oo ay
                dersaan warbixinno ku saabsan ‘Kahataraha Haataan Taagan iyo Kuwa Meelo
                Kale Kaga Soo Fool leh Maraykanka’, waxa uu u sheegay in uu rumaysan
                yahay in qaar ka tirsan dagaalyahannada tababarka ka bixinaya Soomaaliya
                iyo kuwa dagaalka ku jiraaba, inay dhici karto in hawlgalladooda ay ku
                soo jeediyaan oo la beegsadaan Maraykanka.<br />
                Maraykanku waxay ka qaadeen tallaabooyin Soomaalida Maraykanka ah.
                Bishii August ee 2010-kiina, afar-iyo- toban qof ayaa lagu soo oogey
                dacwado la xidhiidha falal argagixiso, falalkaasi oo ay ku jiraan
                lacagayow, dad iyo taakulayn kale oo loo fidiyey al- Shabaab. Laba qof
                oo dadkaasi ka mid ahaa ayaa la xidhay, laba-iyo-tobankii kalena waxa la
                rumaysan yahay inay mar horeba dalka ka baxeen oo ay tegeen Soomaaliya.
                Sida laga soo xigtey Xeer-Ilaaliyaha Guud ee madaxda ka ah Waaxda
                Caddaaladda ee Maraykanka, Eric Holder, waxa uu sheegay in ‘dacwadahan
                iyo xidhitaanka dadkani ay sii ifiyeen oo la ogaadey jiritaanka
                hawlgallo khatar ah oo xidhiidhsan oo loogu ururiyo, looguna diro hanti
                iyo dad dagaallama labadaba ururka al-Shabaab, lagana soo ururiyo
                dhammaan magaalooyinka Maraykanka.’<br />
                Bishii July ee 2011, wiil lix-iyo-labaatan jir ah oo Soomaali ah, oo
                magaciisa la yidhaa Omar Abdi Mohamed, oo deggan magaalada Minneapolis,
                waxa uu ka dhex qirtay maxkamad ah kuwa federaalka Maraykanka, in uu
                qabo denbi ah inuu ka qayb galay qaadhaan loo ururinayey in la geysto
                falal kala ah dil, afduub iyo dhaawacyo ah, kuwaasi oo laga fuliyo
                debadda.<br />
                Xeer-Ilaaliyaha B. Todd Jones ee Maraykanku waxa uu isna sheegay
                (warbixintii FBI ee 2010):<br />
                Dadka ku lug leh qorshayaashani la maleegayey, ee uu ka midka yahay Omar
                Abdi Mohamed, waxay jebiyaan sharciga, iyaga oo ku kacay tallaabooyin
                khaldan oo kahatar ah oo ay ku taageerayaan urur argagixiso ah.
                Aakhirkana taasi waxay keentaa inay kala geyso oo dhibaato ku abuurto
                qoysas badan oo Soomaalida Maraykanka ah. Waalidiinta ayaa ka cadhooda
                oo walaac ay ku abuurtaan caruurtoodii wiilasha ahaa oo la waayo, oo
                inta badan iska taga iyaga oo aan la ogeyn, oo aan isa sheegin amma is
                ogeysiin waalidkood. Mararka qaar, qoysasku waxay ka ogaadaan oo ay ka
                war helaan oo qudha meesha iyo waxa ay ku danbeeyeen caruurtoodii iyo
                dadkoodii marka ay ka arkaan oo keliya fiidiyayaasha Internet-ka ee
                al-Shabaab ku faafsato borobagaandada.16<br />
                Baadhitaan isna ay samaysay FBI oo loogu magic-daray hawlgalka
                ‘Operation Rhino’, oo ku waajahnaa dhallinyarada Soomaalidu ee deggan
                Minneapolis, waxa ka soo baxay in dhallinyaradaasi muddo dhawr sano ahba
                ay tegayeen oo ay ku noqonayeen Soomaaliya si ay uga soo dagaallamaan
                halkaasi:<br />
                Kooxihii ugu horreeyey ee la ogaado inay halkaasi u safreen, waxay ka
                ambabaxeen dalka Maraykanka bilihii October iyo December ee 2007, iyaga
                oo qaar kalena ka daba tegey bilhii February 2008, November 2008, iyo
                October 2009. Markii Soomaaliya ay gaadheen, waxa la dejiyey guryo gaar
                ah oo ay leeyihiin al-Shabaab oo ku yaal koonfurta<br />
                Soomaaliya, ilaa iyo intii loo samaynayey xero tababar oo al-Shabaab ay
                leedahay oo dhallinyaradaasi lagu tababaro. Tababarkaasi waxa bixinayey
                saraakiil sarsare oo ka tirsan al- Shabaab iyo al-Qaacida qaybteeda
                qaabilsan Afrikada Bari.’17<br />
                Qaar ka tirsam Soomaalida Maraykanka ee ku biiray al- Shabaab waxay
                ahaayeen dad dayro ah oo ka baxay mujtamaca jaalliyadaha Somaalida, ka
                dib markii ay ku biireen kooxaha dhallinyarada dibjirka ah ee noqda
                budhcad wax boobta, kooxahaaso oo ay ka mid yihiin kuwa la baxay
                magacyada ‘Rough Tough Somalis’ iyo ‘Murda Squad’. Jihaadku, waxa uu si
                ahaan uga dhigan yahay qaab kale oo ay isku muujiyaan dhallinyarada
                caasiga ah ee ku caasigarooba qoysaskooda iyo nidaamyada mujtamaca ee
                jira. Waxa uu uga dhigan yahay sida balwadii Rock and Roll oo kale oo
                casri ah.<br />
                Wararka iyo macluumaadka la xidhiiodha kooxha xagjirka ah ee
                Islaamiyiinta Soomaaliya, waxa si sahal ah looga heli karaa Internet-ka;
                waxana jira website- yo tiro badan iyo bogagga lagu sheekaysto oo ku
                xidhan al-Shabaab, kuwaasi oo u ah dhallinyarada Soomaaliyeed ee
                madluunka ah amma kacsan ee ku nool Minnesota, meel iyo goobo ay ka
                helaan agab iyo waxyaabo ay lab-raacaan amma la dhacaan, amma u arkaan
                qaddiyad habboon in la guto. Tusaalena waxa uu ah agabkaasi mid ka
                hadlaysa jihaadka oo al-Shabaab ay bogaggeeda internetka soo gelisay, oo
                u qornaa sidatan, ‘Ma garan kartid macaanka Jihaadka ilaa aad ku soo
                biirto oo aad soo gashid Jihaadka.’<br />
                Adeegga Intyernetku waxa kale oo uu suurtogeliyaa in kuwii tegey
                Soomaaliya ay la soo xidhiidhaan kuwii kale ee ka hadhay amma aan weli
                tegin, oo ay ugu baaqaan inay ku soo biiraan oo ka daba yimaaddaan,
                iyaga oo ‘weyneynaya amma buunbuuninaya’ wanaagga iyo ahmiyadda hawlaha
                ay ku jiraan. Farriin amma dhambaal la soo geliyey adeegga Facebook oo
                uu soo geliyey qof Soomaali ah oo dhawaan ka tegey Maraykanka, tegeyna
                magaalada Muqdishu, waxa uu ku soo qoray, ‘Sup dawg, kaalaya halkan oo
                iskeena magaaladan M-Town … oo ah meel raggu ay wada sittaan dhammaan
                noocyada hubka amma qoryaha.’18 Waxa jira dagaalyahannada kale ee ka
                tegey qurbaha oo iyagu ilaa heer mutacallimiin ah ka roon wiilkan, oo
                iskaga tegey koolajyadii waxbarashada ee ay ku jireen, tegeyna
                Soomaaliya si ay uga qayb galaan dagaalka.<br />
                Dhallinyarada Soomaalida ee iyaguna qaatay dhalasho reer-Yurub ah waxa
                kale oo iyaguna u tagaan si ay ugu biiraan al-Shabaab. Dalka Ingiriiska,
                oo ay deggan yihiin qamiyadda amma jaalliyadda ugu ballaadhan ee
                Soomaalida ee dalalka Yurub, hey’ahada nabadgelyadu waxay ku qiyaasaan
                daraasiin tirada dhallinyarada baxday. Mid ka mid ah waxa lagu sheegay
                inuu ahaa nin kow-iyo-labaatan jir ahaa oo ku noolaa xaafadda Ealing ee
                Galbeedka magaalada London, oo ka baxay halkaas bishii October ee 2007,
                iskuna qarxiyey goob kontorool oo ku taal magaalada koonfureed ee
                Baydhaba, halkaana ku diley ilaa labaatan askari oo ka tirsanaa ciidanka
                dawladda. Sida ay sheegtay dawladda Soomaaliya-yana, qarax is-miidaamin
                ahaa oo lagula kacay sannadkii 2009 munaasabad xalaflad qalin-jebin
                ahayd magaalada Muqdishu, waxa fuliyey qof Soomaali ah oo ka yimid dalka
                Denmark, oo u soo lebbistey sidii qof dumar ah oo kale.<br />
                Ma cadda sabata dadka intaas leeg ee is-miidaamiya iskuna qarxiya
                Soomaaliya gudaheeda, sabata ay u yihiin badankoodu dhallinyaro ka timid
                qurbaha, ee ay u noqon waayeen dad gudaha laga qortay.<br />
                Walaaca ugu weyn ee dawladaha debaddu ay qabaan waa cabsida laga qabo,
                iyo xaqiiqada sii kordhaysa, in<br />
                Soomaalidu ay qaadaan weerarro ay ka fuliyaan Somaaliya debaddeeda. In
                kasta oo badiyaa meelaha ay aadaan dhallinyarada Soomaalida ee qurbaha
                ka tagtaa ay tahay Soomaaliya, haddana waxa jirey weerarro Islaamiyiinta
                Soomaaliya ay ka fuliyeen dalka debaddiisa. Ka ugu xumaa waxa uu ahaa
                kii lagu diley tiro ka badan toddobaatan qof dalka Uganda, weeraraasi oo
                ay fuliyeen dad is-qarxiyey oo ka tirsanaa ururka al-Shabaab.<br />
                Waxa jira tusaalooyin kale, xataa meelo si weyn uga fog Afrika.
                Hey’adaha Nabad-Sugidda ee Australia waxay sheegeen bishii August ee
                2009, inay ogaadeen oo ay heleen qorshe shirqool oo ay maleegayeen kooxo
                soo-galooti ah amma ajanebiga degey dalkaasi ka tirsan, oo ay ku jiraan
                saddex Soomaali ah oo haysta dhalashada Australia. Qorshaasi oo lagu
                damacsanaa in la fuliyo weerar is-qarxin ah oo lagu qaado saldhig
                milateri oo ku yaal magaalada Sydney.<br />
                Saddex ka mid ahaa afar nin oo lagu helay denbi ah hawlgal la fashiliyey
                oo lagu damacsanaa in lagu qarxiyo tareennada iyo maxadadaha dhulka
                hoostiisa ee magaalada London 21-kii bishii July ee 2005, waxay noqdeen
                Soomaali. Wasiirkii hore ee Ingiriiska u qaabilsanaa Afrika, Lord
                Malloch Brown, waxa uu sheegay sannadkii 2009, in Soomaaliya ay u taagan
                tahay oo ay kaga soo fool leedahay dalkan Ingiriiska khatar ka weyn tan
                Afghanistan.<br />
                Sumcadda Soomaaliya ee loo arkay aag amma meel weyn oo Afrika ah
                Dagaalka Argagixisada, iyo weliba meel laga soo abaabulo oo laga
                dhoofiyo weerarrada debadda, arrimahani waxay keeneen in Somaalida uu
                raaco oo uu u meelmaro ‘magac xun’ oo dalalkii kale ee adduunka ugu
                faafa, mararka qaarna si khalad ah loogu xidhiidhiyo oo loogu eedeeyo
                dad Soomaali ah inay ka qayb qaateen hawlaha dagaalka ee Islaamiyiinta.
                Sannadkii 2009, waxan la xidhiidhay nin Soomaali ah oo magaciisa la
                yidhaa Mohamed Suleiman Barre, wax yar ka bacdi markii ninkaasi laga soo
                sii daayey Xabsi ku yaal Guantanamo. Waxa uu halkaasi ku xidhnaa muddo
                dhawr sano ah intii aan la sii deyn ee aan loo mastaafurin Jamhuuriyadda
                la baxday Somaliland.<br />
                Waxanu igu yidhi:<br />
                Waxa la iga soo qabtay dalka Pakistan sannadkii 2001, waxana la igu
                eedeeyey in aan ku lug lahaa hawlo argagixiso. Saraakiisha ciidamada
                sirdoonka ee Pakistan waxay i geeyeen xabsi ay ku ururiyaan oo lagu hayo
                dadka lagu tuhunsan yahay argagixisada. Muddo afar bilood ku dhawdhaw
                ayaa halkaasi la igu hayey. Markii danbe waxa ii yimid, oo saddex jeer
                igu soo noqnoqday, saraakiil Maraykan ah oo su’aalo baadhitaan i
                weydiiyey. Waxay ii sheegeen inay soo heleen oo ay soo ogaadeen
                telifoonno aan dirsaday iyo qaar aan helay, iyo in ay ila soo
                xidhiidheen hawlwadeenno sarsare oo lagu tuhusan yahay argagixiso. Waxay
                igu khasbeen in aan qirto waxyaabo aanan samayn oo aanan gelin.<br />
                Ka dibna aniga iyo saddex qof oo kale ayaa loo qaaday oo loo wareejiyey
                xabsi ku yaal saldhigga gegida diyaaradaha ee Bagram ee Afghanistan,
                halkaasi oo jidh-dil aad u xun la nagula kacay Waxay nagu sameeyeen
                waxyaabo aad u xun. Markii danbe waxa la ii diray xabsiga Guantanamo,
                halkaasi oo aan ku jirey dhar sano, oo inta badan aan gooni u xidhnaa,
                cidlana ahaa. Waxana si weyn iiga xumaatay maskaxdii oo
                dhaawacantay.<br />
                Haatan waxa dareemaa sidii nin xabaal ka soo baxay oo kale amma dib u
                soo noolaaday. Waxayna igu qaadanaysaa waqti in aan dib ula qabsado
                dunidii dhabta ahayd. Waxa qudha ee aan doonayaa amma jecelahay waa in
                aan u noolaado sida qof caadi ah. Ilaa hadda ma garanayo waxa markii
                horeba la ii xidhay ee aan geystey. Waxa la i soo daayey siddeed sano ka
                bacdi markii aan xidhnaa, iyada oo aan wax maxkamad ah la i geyn oo aan
                la igu soo oogeyn wax dacwad ah.<br />
                Waxa suurtogal ah in dabagalka sii kordhaya ee bartilmaameedka laga
                dhiganayo Soomaalida adduunka ku kala dhaqan, in taasi ay keento, sidii
                duullaankii Itoobiya ee Soomaaliya ee 2006-dii oo kale, inay sii fogeyso
                oo ay sii kiciso mujtamacyada Soomaalida, una horseeddo weerarro kale oo
                dheeraad ah oo ay ka geystaan gudaha iyo debaddaba.<br />
                Waxay noqonaysaa arrin khalad ah in lagu doodo in intii ka horraysey
                soo-bixitaankii Midowga Maxkamadaha Islaamiga ah, in aanay ka jirin
                Soomalia dagaallo Islaami ahi. Sida ka lagu soo xusay cutubkani, waxa
                sannado badan ka jirey Soomaaliya kooxo xagjir ah, in kasta oo ay
                ahaayen wax kooban oo aan sida u sii ridneyn.<br />
                Dilkii sannadkii 2011 lagu diley magaalada Muqdishu madaxii qaybta
                al-Qaacida ee Afrikada Bari, Fazul Abdullah Mohamed, waxay caddaynaysaa
                in Soomaaliya ay hoy u ahayd hawlwadeennada saresare ee caalamiga ah ee
                al-Qaacida. Weli ma kala cadda in Fazul Abdullah Mohamed uu soo degey oo
                uu xarun ka dhigtay Soomaaliya intii ka horraysay soo-bixitaankii
                al-Shaab amma intii ka danbaysey.<br />
                Laakiin xaqiiqada ah in ururkaasi uu ilaa sanadihii labada kun
                aakhirkoodiiba uu gacanta ku hayey qaybo badan oo ka tirsan koonfurta
                iyo badhtamaha Soomaaliya, oo ay ku jiraan qaybo badan oo ku yaal
                magaalo- madaxda Muqdishu, ayaa dalkaasi ka dhigtay meel soo jidata oo
                hoy u noqota hawlwadeenno sarsare oo ka tirsan dhaqdhaqaayada
                Islaamiyiinta caalamiga ah.<br />
                Mar kale, Maraykanka iyo dawladaha isbahaysiga ay leeyihiin waxay khalad
                ka fahmeen xaaladaha ka jira Soomaaliya. Waxay si degdeg ah u qaateen in
                Midowgii Maxkamadaha Islaamiga ahaa ay yihiin wax khatar ah. Fahamkaasi
                khaldani waxa laga yaabaa in uu si aan ku- talo-gal ahayn oo kama’ ah
                kaalin uga qaatay soo- bixitaanka dagaallo Islaami ah oo ka dhaca
                dalkaasi.<br />
                Waxa laga yaabaa inay ka roonaan lahayd in dawladaha debaddu ay
                aqoonsadaan, halkaasina ka sii ambaqaadaan, guulaha cumtama ee
                wax-ku-oolka ah ee Maxkamadihii Islaamiga ahaa (UIC) ay soo hoyeen, lana
                shaqeeyaan, kuna caawiyaan sidii loo dhisi lahaa qaran dawli ah. Laakiin
                halkii ay taasi ka samayn lahaayeen, xukunkii ayay ka tureen, waxayna
                baabiiyeen dedaalkii ugu weynaa ee lagu guulaystey laga soo bilaabo ilaa
                sannadkii 1991-kii, ee ku saabsanaa sidii dib loogu soo celin lahaa
                nidaamkii iyo deganaanshihii koonfurta iyo badhtamaha Soomaaliya.<br />
                Natiijada qudha ee ka dhalatay siyaasaddaasina waxay noqotay
                soo-bixitaanka ururka al-Shabaab oo ka sii fog, kana sii xagjirsan kuwii
                hore, yeeshayna weji caalami ah, soona jiitey dagaalyahanno ajanebi ah,
                siina kordhiyey cabsidii laga qabey in Soomaalidu ay qaadaan weerarro
                Islaami ah oo laga fuliyo Marykanka dhexdiisa.<br />
                Waxan hor taaganahay qaybta ‘Soomaaliya’ ee aqalka kaydka buugaagta ee
                Machadka daraasooyinka Bariga iyo Arrimaha Afrika ee London (School of
                Oriental and African Studies library.) Markii aan sidaa isha u mariyey
                buugaagta taalla khaanadaha, waxa igu soo boodey noocyadan cunwaannada
                soo socda ee ku saabsan waxyaabihii laga qoray Soomaaliya: Soomaaliya:
                Dawlad Dagaal Kula Jirta Isla Dadkeedii, Qarankii Dumey, Ka soo Bilaw
                Siyaasad Xun ilaa Xaalad Wada Qasan Dalkii Soomaaliya, Soomaaliya oo
                Kala Burburtay, La-Haystayaal: Dadkii Iyaga Laftoodu Is-Afduubay,
                Khayaamayntii Soomaaliya, Jidkii Eberka, Isbaabiintii Soomaaliya … waxa
                ka muuqda halkaas oo aad dareemaysaa in uu jiro burbur xad-dhaaf ah,
                guuldarro iyo rajo la’aan weyn.<br />
                Sawirka amma muuqaalka guud ee laga qaadanayo Soomaaliya waa dal
                ‘fashilmay’ oo aan dawlad lahayn, dadkiisii ku noolaana aan faraha waxba
                ugu jirin oo gacantooda ay ka baxday arrimaha la xidhiidha wax ka
                qabashada aayahooda danbe; meel wax walba ay burbureen, waxa guud ahaan
                jira ee caamka ahina ay yihiin iska horimaadyo, gacan-ka-hadal iyo
                macaluul.<br />
                Ujeeddada cutubkani waa in uu su’aalo iyo dood ka keeno caadi ahaan sida
                loo arko iyo fikradaha laga haysto Soomaaliya, dhinac kalena uu wax ka
                eego oo uu ka warbixiyo. La iskama indhatiri karo dhibaatada iyo
                khatarta ka jirta halkaasi, laakiin haddana waa in aan loo ogolaan in
                kuwaasi ay wada hadheeyaan oo ay si buuxda u qariyaan dhinacyada kale ee
                laga sameeyey dalkaasi horumar cuntama oo wax-ku-ool ah, laga soo
                bilaabo 1991-kii.<br />
                Soomaaliya waxay mar kasta ugu horraysaa liiska dalalka iyo dawladaha
                adduunka ee fashilmay, waxayna xagga sare kaga jirta dhinac kasta oo
                muujinaya qiyaasaha sare ee lagu asteeyo ‘guuldarrooyinka’ amma burburka
                xagga arrimaha ijtimaaciga ah ee bulshada, kuwa dhaqaalaha iyo
                siyaasadda intaba.1<br />
                Warbixin laga sameeyey sannaddii 2010 tirokoobka iyo xisaabinta sida ay
                iskugu xigaan ‘dawladaha<br />
                fashilmay’ ee adduunku, oo uu sameeyey machadka daraasooyinka ee la
                yidhaa Sanduuqa Nabadda ’Fund for Peace’ oo ka tirsan Maraykanka,
                Soomaaliya waxay ka dhigantay sidii horyaal ku badiyey ciyaarihii
                Olombikada oo kale, waxayna keentay oo ay si sugan u heshay ’dhammaan
                10-kii dhibcood’ ee laga rabey, saddex ka mid ah 12-kii qaybood ee laga
                qiyaas qaadanayey burburka iyo guuldarrooyinka. Qaybihii kale
                badankoodana waxay heshay ilaa min ’9 dhibcood’. 2011-kiina, waxay
                sannad kasta mar afraadkii maraysay haddana dalka ugu horreeya liiskaasi
                guuldarrooyinka.<br />
                Marka la eego warbixinnada warbaahinta, warbixinnada qaarkood iyo
                daraasooyinka dhaadheer ee baaxadda leh ee ay qoraan ururrada xuquuqda
                banii’aadamka, khubarada iyo machadyada baadhitaanka, akademiyooyinka
                iyo meelaha kaleba, waxay had iyo jeer u xusaan oo ay ku tilmaamaan
                Soomaaliya ’qaran fashilmay’, taasi oo horseedda in laga qaato dalkaasi
                fikrad ah in aanay ka jirin haba yaraatee wax si hagaagsan oo caadi ah u
                shaqeeya amma socda, in waxa qudha ee ka jiraa ay yihiin dhiig
                daadanaya, iyo dal ay qarqiyeen qas iyo nidaamdarro. Muuqaalka noocan
                ahi waa mid horseedaya fool-habaw amma khalad, waxayna taasi siyaabo
                badan oo suurtogal ah uga qayb qaatay siyaasadaha habawsan iyo
                mawqifyada jahawareersan ee ku aaddan Soomaaliya, kuwaaso oo aan ku
                koobnayn oo qudha dawladaha ajanebiga ah ee debadda, laakiin sidoo
                kalena saameeyey hey’adaha, ururrada wax u ololeeya, maalgeliyayaashii
                la fili lahaa iyo dhinacyo kaleba.<br />
                Sidii loola macaamili lahaa ee wax looga qaban lahaa dalalka loo arko
                ’qarannada fashilmay’ ayaa ka mid noqotay qaybaha ugu muhiimsan
                siyaasadda arrimaha debadda ee dawladda Maraykanka. Sannaddii 2002-dii,
                Qorshaha Istraatijiyadeed ee Nabdsugidda Qaran ee dawladda Maraykanka
                waxa uu sheegayey in “haatan khatarta Maraykanka kaga soo fool leh
                dalalka awodda leh ee xoogga wax ku qabsan karaa, in ay ka yar tahay tan
                innagaga iman karta kuwa fashilmaya ee sii burburaya’. Qorshaha
                Istraatijiyadeed ee Gaashaandhigga Maraykanku waxa uu isna sanaddii 2008
                u arkay oo uu u aqoonsaday in ’fashilka amma<br />
                guuldarrada’ ku timaadda dawlad, inay la iman karto khatar weyn oo xagga
                nabadgelyada ah; waxana ka mid ahaa warbixintaasi: ’ Awod-darrida
                dawlado badani<br />
                aanay awodi karin inay si sugan u ilaaliyaan nabadda iyo
                deganaanshahooda, amma ay la shaqayn karaan jaararkooda si wax looga
                qabto oo loo hubiyo nabadgelyada iyo deganaanshaha goboleed, waxay
                arrimahani la imanayaan khatar iyo dhibaato ku timaad hannaankii
                caalamiga ahaa … Haddii aan wax laga qabanna, deganaansho la’aanta
                noocaas ahi waxay noqon kartaa mid sii faafta, oo saamayn kartan,
                khatarna ku noqota gobollada ay ku xidhan yihiin danaha Maraykanka,
                dalalka aynnu la leenahay isbahaysiga, iyo saaxiibadeen.’<br />
                Ereyada ’qaran fashilmay’ ma aha qaar loo fasiri karo oo loo qaadan karo
                si dhexdhexaad ah oo aan dhinac u xaglinayn. Qoraaga Noam Chomsky, waxa
                uu sannaddii 2006 ka qoray buug dhan oo uu ku dabbaqayo ereyadan
                dawladda Maraykanka.2 Tilmaamaha iyo fasiraadaha qaar ee lagu asteeyo
                ’qaran fashilmay’, waxa ku jira kuwo lagu dabiqi karo marka laga doodayo
                xaaladda Soomaaliya, laakiin waa in aanay noqon qaar si maldahan uun loo
                yidhaa oo loogu isticmaalo guud ahaan wax kasta. Waa in si sugan loogu
                isticmaalaa qaybaha iyo dhinayada ku bannaan in lagu sifeeyo
                weedhahaasi, xilliyada gaar ee taariikhda dalkaasi. Xarunta Baadhitaanka
                Dalalka Qalalaasuhu ka jiro ee Jaamicadda Culuunta Dhaqaalaha ee London,
                waxay ku macnaysaa weedhan ‘qaran fashilmay’, dal amma dawlad ’ tahli
                waayey inay gutaan xilkii iyo waajibaadkii ka saarnaa daryeelka
                arrimihii asaasiga ahaa ee nabadgelyada iyo horumarinta, isla markaasina
                aan wax awod iyo maamul ah ku lahayn ilaalinta dhulkooda iyo
                xuduudihiisa’. Tani waa mid la xidhiidha oo lagu dabbiqi karo qaybo ka
                tirsan Soomaaliya, gaar ahaanna gobollada koofureed iyo kuwa badhtamaha
                ee dalkaas. Waxa kale oo isna faa’iido leh oo halkan wax ku biirinaya
                qoraalka aqoonyahanka Maraykanka ah ee Robert Rotberg ee 2002, ee uu
                kaga hadlay ’Wejiga Cusub ee Faashilnnimada amma Guuldarraysiga Qaran
                Dawli ah’; kaasi oo uu ku macneeyey ’qaran fashilmay’ in lagu tilmaami
                karo dal ’ ku jira xaalado kacsan, aan xassiloonayn oo dagaallo iyo
                khilaafyo qota dheeri ka oogan yihiin, khatar ah, oo ay si xoog leh ugu
                looltamayaan kooxo dagaallamayaa’ iyo in uu dalkaasi u noqon karo ’hoy
                iyo gabbaad martigeliya oo ay ku noolaan karaan kooxo iyo ururro aan ku
                xidhnayn amma matilin dawlad dhexe oo qaran – sida qabqablayaal dagaal
                iyo ururro argagixiso’.3<br />
                In kasta oo si kasta iyo dhinac kasta oo laga eegaba ay u ‘burburtay’
                dawladdii dhexe ee Soomaaliya, haddana waxay noqonaysaa arrin khalad ah
                in loo qaato in burburkii dawladdaasi uu horseeday in aakhirkii wax
                kasta oo kaleba ay iyaguna sidoo kale wada baaba’een dalka oo dhan.
                Sababaha warbaahinta iyo warbixinnada kaleba ay u bixiyaan muuqaalka
                amma fikradda ah in dhammaan Soomaaliya oo idili ay tahay meel
                ‘guudarraysatay’ oo burburtay, waxa ka mid ah sababahaasi in si weyn
                indhaha loogu hayo oo qudha xaaladda magaalada-madaxda Muqdisho, oo loo
                muujiyo in dalka oo dhammi sidaasi wada yahay; magaalada Muqdishu oo
                ku-dhawaad maalin kasta lagu laayo dad rayid ah, ayna ka jiraan xaalado
                qasan iyo dagaallo aan la sadaalin karin oo u dhexeeya dagaalyahanno ku
                xidhan al-Qaacida,, maleeshiyooyin beeleed, kooxo budhcad ah, ciidammo
                daacad u ah ‘dawlad dhexe’ oo aan tamar lahayn, iyo ciidammo
                nabad-ilaalineed oo ka tirsan Ururka Midowga Afrika. Waxa xaaladahaasi
                ku soo biiray budhcad-badeedda, dadka ajanebiga ah ee afduubka loo
                qabsado, iyo weerarrada kooxaha islaamiyiinta ah ee Soomaalidu ay ku
                qaadayaan dalalka kale, kuwaasi oo abuuray ‘jawigii iyo xaaladihii aan
                caadiga ahayn ee ku habboonaa’ in warbaahintu ay danayso oo ay soo
                jiidato. Soomaaliya waxa laga helayaa oo ka buuxa agab kasta oo looga
                baahan yahay ‘warka xun ee dhiillada leh’; sidaasi awgeedna waxay ilo
                fiican u tahay warbaahinta, taasi oo aad u wafaqsan amma ku bannaan
                cuqdadaha laga qabo iyo fikradaha laga aaminsan yahay Afrika. Tani waxay
                ka muuqataa maqaalad uu qoraaga Ian Birrel uu ku soo daabacay jariidadda
                The Observer, oo uu kaga hadlayey wararka iyo warbixinnada maanta ee
                Afrika, qayb ka mid ahina u dhignayd sidatan:<br />
                Bal ka fikir Afrika. Dad badan waxay uga dhigan<br />
                tahay marka la soo qaado magaceega iyo xaaladaheega oo madaxooga ku soo
                dhacaya macaluul, saboolnnimo, cudur , khilaafyo. Waa afarta astaamood
                ee rukunka u ah aafada iyo halaagga weyn ee ku habsadey Afrika.
                Suxufiyiinta ku daba jira ee raadinaya waxay wax ka qoraan amma ka
                sheekaan waxay eegeegayaan wararka iyo arrimaha la xidhiidha dhimasho,
                aafo amma masiibooyin iyo burbur, iyadoo dhinaca kale hey’adaha
                samafalku, si ay u helaan deeqo, ay sii xoojiyaan fikradaha aan qiilka
                lahayn iyo cuqdadaha laga qabo Afrika, iyaga oo soo bandhiga caruur la
                il daran nafaqa-darro iyo dadka waaweyn oo dhimanaya.4<br />
                Sababtuna waxa weeye in ’afartan astaamood’; iyo kuwa kaleba ay ka
                jiraan Soomaaliya, sidaasi awgeedna ay u fududahay in suxufiyiintu ay si
                sahal ah uga gadi karaan tifaftirayaashooda wararka iyo warbixinnada la
                xidhiidha xaaladaha Soomaaliya, iyaga oo u dhigaya amma ku tilmaamaya
                ’aafadii iyo halaaggii ugu weynaaa ee Afrika’. Dadweynaha kala ah
                dhageystayaasha, daawadayaasha, iyo akhristayaasha warbaahintu waxay si
                gaar ah ugu dhega nugul yihiin wararka iyo warbixinnada ku saabsan
                ’aafooyinka iyo darxumada Afrika’, sababta oo ah in kuwaasi ay yihiin
                waxa la siiyey mudnaanta kowaad ee la baray inay ka filaan Afrika.
                Xaaladda Soomaaliya-yana waa mid si sugan ugu bannaanaan karaysa oo
                loogu dabbiqi karo xaaladaha ’dhimashada, burburka iyo halaagga’ ee
                qalabka warbaahintu uu guud ahaan ka qoro amma ka faafiyo, in kasta oo
                ay ku danbayso in sawirka ay ka bixinayaan dalkaasi uu noqdo mid
                xaddidan oo aan dhammays ahayn, iyo xaqiiqada ka jirta gudaha oo dhalan
                rogan.<br />
                Waxan qirayaa in marka aan qorayo wararka iyo warbixinnada ku saabsan
                dagaallada Muqdidishu, waxaan is arkaa aniga oo si aan u kas ahayn ay ii
                jiidanayaan oo ay ii hoggaaminayaan waxyaabihii iyo weedhihii caanka
                ahaa ee hore loogu bartay halkaasi oo farahaygu boobayaan marka aan wax
                qoraacayo ee aan qorayo. Waxan mar walba is arkaa aniga oo ku bilaabaya
                weedhaaha ay ka mid yihiin, ’ Shaqaalaha caafimaadka ee jooga
                magaalo-madaxda Soomaaliya ee<br />
                Muqdishu waxay sheegayaan in ugu yaraan tiro ilaa X gaadhaysa ay ilaa
                hadda ku dhinteen dagaallada u dhexeeya kooxaha Islaamiyiinta ah iyo
                dhinaca kale ciidammada dawladda ku-meel-gaadhka ah oo ay taageerayaan
                ciidamada nabad-ilaalinta ee Midowga Afrika.’ Waxan meesha u soo geliyey
                oo aan u adeegsanayaa ereygan ’ ugu yaraan’ ka hor inta aanan sheegin
                tirada dadka ilaa hadda lagu diley halkaas, sababta oo ah in tiradaasi
                dhimashado ay sii kordhi karto isla maalintaasi dagaalladu ay socdaan
                dhexdeeda.<br />
                Iyada oo tafaasiisha iyo sifaha laga bixiyo Soomaaliya ay inta badan ku
                kooban yihiin oo laga hadlo uun dhinacyo xaddidan oo ku kooban
                waxyaabaha laga aaminsan yahay iyo cuqdadaha laga qabo, ayaa waxa jira
                in dad badani aanay weli fursad u helin inay si dhab ah u fahmaan
                dalkasi, una arkaan in uu yahay wax amma si ka duwan qaran ’fashilmay’
                amma ’aan wax qabsan karayn oo aan lahayn xaddaarad iyo horumar’, isla
                markaasina khatar weyn oo sii kordhaysa ku ah lafahiisa iyo caalamka
                kale. Hal-hayskani ’qaran fashilmay’ waxa waxa uu noqday mid faa’iido u
                yeeshaa oo ay si ku-danaysi ah u isticmaalaan dhinacyada qaar, kuwaasi
                oo ay ku jirto dawladda Maraykanku, waxayna u adeegsatay inay ku
                bannaysato oo ay qiil uga dhigto siyaasadaheega ku waajahan Soomaaliya.
                In loo sawiro oo loo soo bandhigo xaaladaha Soomaaliya siyaabahaasi
                xaddidan ee ku kooban uun dhinacyada qaar, kama qarinayso oo keliya inay
                dadku arkaan amma ogaadaan sawirka iyo xaqiiqada runta ah ee ka jirta
                gudaha; laakiin waxa kale oo ay horseedday siyaasado jahawareersan oo
                aan sugnayn oo dhibaatada ka dhalatay aanay saamayn Soomaaliya gudaheeda
                oo qudha, laakiin ay mararka qaar saamaysay iyana quwadaha debadda ee
                isku deyayey inay fuliyaan siyaasadahaasi.<br />
                Soomaaliya ma buuxinayso midna qaababka la yaqaan haatan ee u dhigmi
                karaa ’qaran dawli ah’, hasse ahaatee taas macnaheedu ma ahaa inay tahay
                dhammaan meel si buuxda u wada baaba’day oo kala burburtay. Xattaa
                magaalada muqdishu oo dagaallo is dabajoog ahi ay waxyeelleeyeen
                labaatankii sano ee la soo dhaafay, haddan waxa ka jira dhinacyada qaar
                waxyaabo badan oo weli ‘shaqaynaya’, oo si ahaan u nidaamsan. Tusaale
                ahaan waxa jira adeegyada baabuurta gurmadka degdegga ah iyo
                shaqaalahoodii oo maalin kasta khatar ku gelinaya naftooda inay ku
                wareegaan oo ay kaga dhex shaqeeyaan baabuurtaasi magaalada, si ay u
                raadiyaan, una soo daadgureeyaan meydadka dadka ku dhinta dagaallada iyo
                kuwa ku dhaawacma.<br />
                Mar aan tegey garoonka diyaaradaha ee magaalada Muqdishu bishii January
                ee 2011, waxay ahayd goob habaysan oo ranji cusub oo dhalaalayaa ka
                muuqdo. Rag buurbuuran oo caddaan ah, oo sitta lebbis shaqaale iyo
                shaadhadh gacmo-gaab ah oo ku dhejisan, una shaqeenayey shirkad
                magaceega la yidhaa SKA, ayaa si firfircoon oo milaterinnimo halkaas uga
                wadey hawlihii shirkaddaasi. Diyaaraddii aan ka soo raacay magalada
                Nairobi ee ku socotey Muqdishu-, waxa kale oo la socdey dad ganacsato ah
                oo Soomaali ah iyo goysas fara badan oo ka soo noqonayey fasaxyadoodii.
                Waxan fadhiistay meel ku xigtey kursi ay fadhiday qof dumar ah oo aad u
                bilicsan, oo deggan dalka Canada, laakiin halkan u timid si ay u soo
                eegto fursadaha ganacsi ee ka jira magaalada Muqdishu. ’Lacag aad u fara
                badan ayaa halkan laga samayn karaa,’ ayay igu tidhi. Waxayna intaas
                raacisay, ’ Waxan ku talo jiraa in aan qandaraasyo waaweyn oo lacag
                badani ku jirto la galo ciidamada nabad-ilaalinta ee Ururka Midowga
                Afrika oo aan u keeno waxyaabaha ay u baahan yihiin.’<br />
                Dawlado yaryar (Mini-states)<br />
                Qayb ka mid ah Soomaaliya oo aan hubaal ahaan lagu dabbiqi karin ereyada
                ’ qaran fashilmay’, waxa weeye jamhuuriyadda la magacbaxday Somaliland,
                dalkaasi oo dib-u-dhis ka samaynaya burburkii dagaallada iyo dhismaha
                nidaam dawladnnimo oo shaqaynaya. In kasta oo aanay haysan aqoonsi
                caalami ah, haddana Somaliland waxay leedahay dhaqaale kobcaya iyo
                nidaam siyasadeed oo diimooqoraaddi ah oo u shaqaynaya si ka fiican
                dalal badan oo kale oo ka tirsan qaaraddaasi. Sida aan kaga hadli doono
                hadhow cutubkan dhexdiisa, waayo-aragnnimada iyo xaaladaha Somaliland
                waa qaar aad uga duwan in lagu tilmaamo dal ’faashil ah’ amma
                guuldarraystay, ilaa iyo intii ay ku dhawaaqday madaxbannaanideeda
                sannadkii 1991-kii.<br />
                Somaliland waa tan ugu mudan ee loo soo qaadan karo tusaale xagga
                horumarka iyo deganaanshaha, laakiin waxa jira qaybo kale oo ka tirsan
                dhulka Soomaalida oo sidoo kale muujiyey inay yihiin qaybo siyaasadeed
                oo shaqayn kara, horumarna samayn kara, kuwaasi oo ilaa iyo heerar kala
                geddisan ku guulesyey wax- qabadkaasi. Waxa jira maamul-goboleedka
                Puntland oo xuduud la leh Somaliland, oo ilaa iyo 1998-kii lahaa
                madaxweynahooga, dawlad iyo maamul-goboleed. May raacin iyagu tubta
                Somaliland oo iyadu ku dhawaaqday madaxbannaani, waxayse u shaqaysaa
                siddii ‘dawlad- yar’ oo kale oo ka tirsan Soomaaliya. Puntland waxay la
                kulantay dhibaatooyin dhawr ah, waxay ku lug leedahay khilaaf dheer oo
                muddo soo socdey oo xagga xuduudda ah, mararka qaarna isku bedelayey
                gacan-ka-hadal, oo u dhexeya iyada iyo Somaliland. Waxa kale oo soo
                martay xisado dhawr ah oo waaweyn oo siyaasadeed, oo dagaallo ay ku
                jireen. Muddo sanado ahna, waxay u ahayd saldhig weyn oo ay ka
                ololaystaan budhcad- badeeddu. Laakiin xaaladaha ka jira dhulkaasi
                ballaadhan, lagama mid dhigi karo xaaladaha sida weyn u qasan iyo
                dagaallada ka taagan koonfurta shishe ee Soomaaliya.<br />
                Ku-dhawaaqidda maamul-goboleedyo hoose oo si ahaan u madaxbannaan oo ah
                ‘dawlado-yaryar’, waxay noqotay qaabab la xiiseeyo oo la daneeyo
                xilligan ilaa sanadihii u danbeeyey ee la soo dhaafay, gaar ahaanna ay
                wadeen siyaasiyinta Soomaalida ee ka tirsan qurba- joogto. Sannaddii
                2011-kii, qaar ka tirsan ‘dawladahaasi yaryar’ ayaa u shaqaynayey sidii
                qaybo ilaa heer goonidooda u kobci kara oo shaqayn kara, waxana ka mid
                ah gobollada dhexe ee Soomaaliya ee Ximin iyo Xeeb, kuwaasi oo lahaa
                ‘madaxweyne’ ka yimid qurba-joogta Soomaalida ee deggan Maraykanka. Waxa
                kale oo ka mid ah Galmudug oo isna ‘madaxweynaheedu’ uu yahay Soomaali
                Ingiriis ah. Hasse ahaatee maamul- goboleedyadaasi waxay ahaayeem kuwa
                aad u jilicsan, halisna ugu jira weerarro kaga yimaadda al-Shabaab iyo
                kooxaha kale ee hubaysan.<br />
                Dadweynaha ku nool gobolladaasi waxa ka muuqatey inay u arkayeen
                maamuladaasi gudaha kuwa sharcinnimadooda iyo aqabalaaddoodu ay ka badan
                tahay, kana mudan tahay tan dawladda dhexe ee Muqdihu fadhida,
                shaqadoodu iyo wax-qabadkooduna ka wax-ku- oolsan yahay. Tusaale ahaan
                bishii november ee 2010 markii la soo daayey lammaanihii Ingiriska ahaa
                ee Paul iyo Rachel Chandler, ee ay soo daayeen kooxdii budhcad-badeedda
                ahayd ka dib markii ay haysteen muddo sannad ka badan, ‘maamulkii’
                markaasi loo dhiibey qoyskaasi waxa uu ahaa ‘madaxweynihii’ gobolka
                Cadaado, Mohamed Adan. Waxa uu ahaa mudane Mohamed Adan qofkii markii
                ugu horrayseyba telifoon iigu sheegay siideynta qoyskaasi reer Chandler,
                iyo meesha, goorta, iyo habka loo sii deyn doono. Mar danbe ayuu haddana
                i soo wacay oo uu ila socodsiiyey in lammaanahaasi la soo geliyey
                gactiisa iyaga oo bed qabaa oo fayow, lana siiyey adeeg uu ku tilmaamay
                ‘biyo ay ku qubeystaan oo ay ku nafisaan’ iyo ‘qureec aad u fiican oo
                dhandhamaysa’. Qoyskaasi reer Chandler, waxa markii danbe loo duuliyey
                xagga magaalada Muqdishu, si looga qaado sawirro ay kula jiraan xubno ka
                tirsan dawladda ku-meel-gaadhka ah. Tani uma muuqan ujeedadeedu inay
                tahay wax wax sidaas ah ka badan is-tus loogu talo galay warbaahinta, si
                loogu muujiyo adduunka indhaha ku hayey arrintani in dawladda dhexe ay
                masuul ka ahayd oo ay ka shaqaysay hawlgalladii siideyntan.<br />
                Qaar ka tirsan ‘dawladahan yaryar’ ee Soomaaliya, waa in aan loo qaadan
                si dhab ah oo tixgelin culus mudan, sababta oo ah iyaga oo aan wax
                sidaas ah ka badnayn amma u jira magac ahaan uun. Run ahaantiina waa wax
                asal ahaan dhalanteed ah, kana mid ah dhulalka riyada ah ee ay ku
                hammiyayaan siyaasiyiinta debadda ku nool ee u hamuumaya awod xukun oo
                ay helaan, laakiin awoddoodu aad u yar tahay. Abuurista mid ka mid ah
                dhulalka noocaas ah waxa lagu dhawaaqay bishii march ee 2011-kii, waxana
                ku dhawaaqay wasiirkii hore ee gaashaandhigga, Mohamed Abdi oo loo
                yaqaanno ‘professor Gandhi’. Waxa uu ku dhawaaqay gobolkaasi cusub oo
                loo bixiyey ‘Azania’, oo ka kooban dhul aad u ballaadhan oo ku fidsan
                koonfurta Soomaaliya, laga soo bilaabo magaalada istaraatijigga ah ee
                dekedda koonfureed ee Kismayo ilaa iyo xadka Kenya. Xaqiiqada ah in
                ’professor Gandhi’ uu kaga dhawaaqay arrintani Kenya dhexdeeda, iyada oo
                in badan oo ka tirsan gobolladaasi ’Azania’, oo ay ku jirto
                magaalo-madaxda Kismayo, ay gacanta ku hayeen ururka Al-shabaab,
                tallaabadani waxay ka dhignayd mid aan wax macno ah iyo qiimo muuqda
                sideedaba aan ku fadhiyin.<br />
                In kasta oo burburkii dawladdii dhexe uu ahaa sababta horseedday soo
                ifbixitaanka al-Shabaab iyo ururrada kale ee Islaamiyiinta ah iyo inay
                noqdaan ururro awod leh oo maamul kale samaysan kara, haddana qaybaha ay
                ka taliyaan laguma tilmaami karo qaar qasan oo aanu maamul iyo nidaam
                sharci ka jirin. Qaybaha badan ee ka tirsan koonfurta iyo badhtamaha
                Soomaaliya ee ay ka taliyaan miliishiyooyinka Islaamiyiinta ah, waxay ku
                shaqeeyaan oo ka jira xukunno adag; oo ah qaab ka mid ah ’qaababaka
                aadka u qallafsan ee u adag’, oo lagu soo rogey qaybahaasi.<br />
                Hab-dhaqankii nolosha caadiga ah ayaa si aad u qallafsan loo xaddidey,
                waxa luntay oo meesha ka baxay xorriyaad badan. laakiin haddana meelaha
                ay sida buuxda u maamulaan al-Shabaab ayaa ka nabadgelyo iyo badbaado
                fiican qaybo badan oo kale oo ka tirsan dalka. Dad dhawr ah oo asaxaab
                iyo jaallayaal ah oo ka shaqeeya meelaha ay ka jiraan dagaallada iyo
                deganaansho la’aanta Soomaaliya, gaar ahaanna Muqdishu, waxay u direen
                qoysaskoodii degaannada ay al-Shabaab ka taliyaan si ay ugu noolaadaan
                halkaasi, sababta oo ah in degaannadaasi ay ka badbaado badan yihiin
                meelaha kale, haddii dadkaasi ay dhawraan qawaaniinta lagu
                maamulo.<br />
                Waayo-aragnnimada Soomaaliya, laga soo bilaabo dhicitaankii Siyaad
                Barre, waxay tusaalooyin fiican u noqonaysaa sida mujtamaca uu u shaqayn
                karo ee uu u noolaan karo iyada oo aanay jirin dawlad dhexe oo
                shaqaynaysa oo wax ku filani. Waxa kale oo ay muujinaysaa awodda ay
                Soomaalidu u yeelan karto inay yeeshaan hal-abuur amma inay ikhtiraaca
                farsamooyin iyo habab kale oo ay ku noolaan karaan, iyo sida ay ugu
                adkaysan karaan, ugana soo waaqsan karaan dhibaatooyinka. Somaliland waa
                tusaalaha ugu weyn ee ugu mudan bislaanshaha iyo degganaanshaha ilaa
                heerkaas marka loo eego qaababka cusub ee siyaasadeed ee samaysmay,
                waxana soo raacda Puntland. Dhulalka ay ka taliso al-Shabaab waxa ka
                jira qaabab kale oo Islaami ah. Waxa iyaguna jira qaabab kale oo hoose
                oo gudaha ah oo noqon karaa tusaalooyin kale, in kasta oo inta badan ay
                yihiin qaar aan degganayn oo aan wax badan sii jirin, kuna kooban qaybo
                yaryar oo xaddidan. Waxa ka mid ah degaannada ay ka soo jeedaan, kana
                taliyaan qabqablayaasha dagaalka, hoggaamiyayaasha beelaha,
                isbahaysiyada amma danwadaagta ganacsatada, iyo kooxaha diintu. Sida
                aynnu ku eegi doonno cutubka soo socda, ururro bulsho oo yaryar, iyo
                suuqyare dhaqaale ayaa ka samaysmay xatta degaannada ay ka jiraan
                budhcad-badeeddu<br />
                Dhaqaalaha (The Economy)<br />
                Dhinacyada sida weyn ee layaabka iyo xiisaha leh loogu guulaystey
                xilliyadii ’guuldarrada iyo fashilka’ qarannimadii amma dawladnnimadii
                Soomaaliya, waxa ka mid ah dhinacydaasi xagga dhaqaalaha, oo muujiyey
                soo-kaabasho weyn oo qeyra-caadi ah, dhaqaalahaasi oo isku qaabeeyey,
                mararka qaarna ka faa’iideystey maqnaansha amma jiritaan la’anta dawlad
                dhexe oo xoog leh.<br />
                Qoraaga Peter Little, waxa uu qoray 2003-dii buug xiiso leh oo la
                yidhaa, Soomaaliya: Dhaqaale aan lahayn dawlad ka danbaysa, buuggaasi oo
                uu kaga hadlayo sida waaxyaha dhaqaale ee qaar, gaar ahaanna xoolaha
                nool, ay u kobceen, una tanaadeen, iyada oo aanay jirin dawlad dhexe.
                Waxa uu soo bandhigayaa sawir ku saabsan dalkaasi, laakiin aad uga duwan
                kan inta badan lagu soo badhigo warbaahinta iyo warbixinnada kale.
                Waxyaabha uu ku qoray buuggaasina waxa ka mid ah:<br />
                Laga soo bilaabo burburkii dawladda dhexe iyo wax kasta oo ahaa
                hadhaageegii, waxa aad u adkayd in la isqabadsiiyo oo la isbarbar dhigo
                qaska, macaluusha, nidaamdarrada iyo iska-horimaadyada mar kasta ku soo
                baxayey ee laga daawanayey warbaahinta reer Galbeedka, iyo dhinaca kale
                warbixinnadaydii ku ladhnaa ee ku saabsan nolosha ijtimaaciga ah iyo tan
                dhaqaale ee Soomaalida.<br />
                Waa wax u muuqda inay tahay arrin aan isqabanayn oo aan la isku xidhi
                karayn … Iyadoo ku xidhan qof walba aragtidiisa iyo dhinaca uu wax ka
                eegayo, Soomaaliya waxay yeelan kartaa laba weji oo kala ah yididiilo
                fiican oo dhaqaale – hab dhaqaale oo hantigoosi amma maalqabeennimo oo
                si xor ah u shaqaynaya, iskiina u socda, oo aan ku tiirsanayn jiritaan
                dawladeed, iyo dhinaca kale walaac iyo rajo-la’aan siyaasadeed. Caalami
                ahaan sida loo arko Soomaaliya iyo muuqaalka guud ee yeelanaysa waa
                tusaalaha dalalka ’ aan weligii iyo weligii ’ noqon qaran dawli ah oo
                taabbagal ah, diblomaasiyad faashil noqotay, iyo inay u taagan tahay
                dawlad-la’aan tan ugu muddo dheer ee ilaa hadda la arkay inay soo martay
                qaran, taariikhdan casriga ah ee adduunka.5<br />
                Daraasooyin kale oo laga dheegtey baadhitaan tirokoobyo oo ay sameeyeen
                heydaha Jamciyadda Qaruumaha ka Dhaxaysa, Bangiga Adduunka, iyo
                hey’adaha kale ee caalamiga ah, waxa kale oo daraasooyinkaasi ay
                muujinayaan sida run ahaantii uu u koray dhaqaalaha Soomaalidu, taasi oo
                ka geddisan wixii laga filayey, sannadihii badnaa ee aanay jirin dawad
                dhexe oo wax ku filani. Warbixin uu soo saaray machad ku yaal dalka
                Maraykanka oo la yidha ’Machadka Madaxa Bannaan’ ’the Independent
                Institute’ sannaddii 2006-dii, oo uu cunwaan uga dhigay ’Soomaaliya
                Burburkii Dawladda ka Bacdi: Qas mise Horumar?’, waxa uu faahfaahin kaga
                bixinya xaaladda koboca dhaqaale ee haatan:<br />
                Iyada oo ah arrin aad uga fog xaalad qalalaase iyo burbur dhaqaale, waxa
                nooga soo baxay daraasooyinkan, oo aan aragnay in Soomaaliya guud ahaan
                ay aad uga fiican tahay heerkii ay maraysey marka loo eego xattaa markii
                ay lahayd dawlad. Shaqaynta uu shaqaynayo nidaam iyo hab dhaqaale oo
                asaasi ahi, waxa suurtogal ka dhigaya jirintaanka xeerar ku dhisan habab
                dhaqan oo dadka u dhexeeya, oo lagu xalliyo khilafaadka, iyo nidaam
                lacageed oo dhaqaale oo aan ku xidhnayn dawlad. Marka sidaas loo eego ee
                asaaskaasi laga duulo, waxan arkaynnaa in ganacsiga madaniga ah ee
                magaalooyinka iyo dhaqdhaqaaqa baayacmushtariga, inay suurtogal tahay
                inay socdaan oo ay shaqeeyaan amma kobcaan. Waxa kale oo ballaadhay amma
                horumaray waaxyihii dhaqaalaha miyiga … Ganacsigii madaniga ahaa ee
                magaalooyinka, Sharikadihii caalamiga ahaa, iyo dhaqaalihii miyiga ee
                reer-guuraaga daaqsatada ah iyo beeraleyda, waxay noqdeen qaar dhammaan
                shaqeeya oo ka dhex socda Soomaaliya oo aan dawlad lahayn, taasi oo
                keentay in lagu guulaysto in la helo heer nololeed oo dalka ka jira, oo
                la mid ah amma ka sarreeya kan ummadaha dalal kale oo badan oo Afrikaan
                ah.6<br />
                Sida lagu sheegay isla warbixintaasi, Machadkaasi la yidhaa Machadka
                Madaxa Bannaan, waxa uu ka baaraandegey kana qiyaas qaatay ilaa saddex
                iyo toban hal-beegayaal oo qodob. Waxana ka mid ah heerka amma tirada
                dhimashada, qiyaasta la fili karo in cimriga qofku uu gaadhi karo
                waqtiyadani. Waxan u soo baxday in in kasta oo heerka nolosha caadiga ee
                Soomaaliya uu noqon karo mid hooseeya marka la barbar dhigo kuwa reer
                Galbeedka, in haddana ay nolosho guud ahaan fiican tahay marka loo eego
                dalalka kale ee Afrika.7 Soomaaliya waxay ka gashay oo ay ka mid ahayd
                50%-ka ugu sarreeya dalalka Afrika qiyaastii lix qodob oo ka mid ahaa
                saddex iyo tobanka qodob ee hal-beegayaasha ahaa ee laga tilmaan
                qaadanayey. Waxayna kuwa ugu hoosseya ka mid ahayd saddex qodob oo
                keliya oo ay ku jiraan – heerka dhimashada dhallaanka, helitaanka biyo
                nadif ah oo faya qaba, iyo tallaalka. Dhinacyada qaar ee
                hal-beegayaashaasi oo ay ka mid yihiin isgaadhsiinta ayaa sameeyey
                horumar weyn, laga soo bilaabo dhicitaankii dawladda dhexe, iyada oo
                Soomaaliya ka soo gudubtay kaalintii 29-aad ee ay ku jirtey, una
                gudubtay kaalinta 28-aad marka loo eego liiska heerarka dalalka
                Afrika.<br />
                Baadhitaan uu Jaamicadda West Virginia uu sameeyey Peter leeson
                sannadkii 2006 oo warbixin uu ka soo saaray u cunwaan uga dhigay,
                ‘Dawlad-la’aan ka<br />
                Roonaatay Dawladnnimadii: Soomaaliya ka hor iyo ka dib burburkii
                dawladnnimada’, waxa uu ku eegayaa sida xaaladaha horumarku ay isku
                bedeleen marka loo eego ilaa siddeed iyo toban qodob oo lagaga qiyaas
                qaato heerarka horumarka, laga soo bilaabo burburkii dawlad dhexe oo
                shaqaysa.8 Marka loo eego macluumaad la soo ururiyo sannadihii 1985 –
                1990, ee haddana la barbar dhigo macluumad kale oo la soo ururiyey
                sannadihii danbe ee 2000 – 2005, Peter Leeson waxa u soo baxday in
                Soomaaliya horoumarkeedu uu ka fiicanaa xilliyadan dawlad-la’aanta,
                waqtiyadii ay dawlad lahaan jirtey. Marka la eego inta ay ka keentay
                Soomaaliya saddex iyo toban qodob oo ka mid ah siddeed iyo tobankii hal-
                beege ee laga qiyaas qaadanayey, si muuqata ayay horumar uga samaysay
                saddex iyo tobanka qodob intii ka danbaysey burburkii dawladnnimo;
                waxayse hoos ugu dhacday laba dhinac oo qudha oo kala ah: waxbarashada
                dadka waaweyn ee heerka wax-qorista iyo wax-akhrinta, iyo heerka tirada
                caruurta gasha ee la qoro dugsiyada.<br />
                Waxa loo baahan yahay in laga taxaddiro oo fiiro gaar ah loo yeesho
                daraasooyinka ku salaysan macluumaadka iyo tirokoobyada laga soo ururiyo
                Soomaaliya. Waayo, waxa dhammaan adkayd oo dhibaato ahayd sida loogu
                kalsoonaan karo ee la iskugu hallayn karo sugnaanshaha macluumaadka laga
                soo ururiyo dalkaasi, laga soo bilaabo sannadihii 1980-kii, taasi oo
                sabab ay u tahay xaaladihii khatarta ahaa ee ka jirey dalka gudhiisa,
                iyo weliba xaqiiqada jirta ee ah in wasaarado iyo waaxyo badan oo
                dawladdu ay lahayd ay burbureen, wax alla wixii xog iyo diiwaanno amma
                dhakumantiyo qoraal ah ee yaalleyna ay la baaba’een.<br />
                Daraasooyinkan laga sameeyey waxay ka bixinayaan Soomaaliya sawirro
                cuntama oo wanaagsan, laakiin haddana waa in aan lagu dagmin oo aanay
                maldahin xaqiiqada ah in boqolaal kun oo Soomaali ah jiritaankoodii
                noloshu qarka u saaran yahay inay le’daan. Dadka rayidka ah ee lagaga
                tegey Muqdishu, badankoodu waa intii bixi kari weydey ee meelna u
                dhaqaaqi kari waayey. Sida laga soo xigtey warbixinnada Qaramada
                Midoobey, tirada dad ka badan 400,000 oo qof oo ku noolaa degaanno iyo
                guryo ku meelgaadh ah, agagaarka jidka isku xidha Muqdishu iyo magaalada
                Afgooye, ayaa warbixintu waxa ay ku tilmaantay in sannadkii 2010- kii uu
                degaankaasi noqday kan ugu weyn ee ay ku jiraan barakacayaasha gudaha ee
                ugu badan adduunka. Degaankaasi oo loo yaqaanno ’Jidka Afgooye’, waxa uu
                noqday kan saddexaad ee ugu weyn degaannada cammiran ee Soomaaliya,
                marka laga reebo Muqdishu iyo Hargeysa. Sawirrada qalabka sattelite-ku
                waxay muujinayaan sida degaankaasi oo ahaa mid si caadi ah oo teelteel
                loo degganaa 2007-dii, sida haatan uu u noqday magaalo weyn iyo xarun ay
                samaysteen oo ay cammireen dadweynihii barakacayaasha ahaa,, muddo
                saddex sano ah oo qudha ka bacdi.9 Qaramada Midoobay waxay ku qiyaastaa
                in dadweynaha Soomaaliya oo ku dhawdhaw guud ahaan ilaa 10 malyuun, in
                in ka badan 20% tiradaasi ay amma gudaha ku barakacsan yihiin, amma ay
                noqdeen qaxooti debadda ku nool. Iyadoo baayacmushtarka iyo ganacsatadu
                ay ka sameeyeen macaash aad u fara badan kana faa’iideysteen burburkii
                dawladda, ayaa haddana malaayiin qof oo kale ay yihiin kuwa qaba baahi
                weyn oo aan waxba haysan.<br />
                Bishii January ee 2011, waxan la kulmay haweenay magaceegu ahaa Ubax oo
                waqtiyadaasi ka soo carartay Muqdishu, una soo carartay Nairobi. Waxay
                taagnayd waddo qarkeed, waddadaasi oo ahyd mid googo’an oo boholo badani
                ku yaallaan, baabuur guux badanna ay marayaan oo ay dhaafayeen. Waxa
                horyaalley miis jilicsan oo si xun lugihiisu u qotomaan oo ku dhaw inuu
                kala dhaco. Miiskaas waxa si nidaamsan u dul wadhnaa dhar waxoogaa ah oo
                duug ah oo ah dharka caruurta. Haweeneydu waxay xidhnayd xijaab madow oo
                dhammaan jidhkeeda qariyey, oo ay ku jiraan xatta gacmaha iyo lugaha oo
                sharabaaddo u gashan yihiin. Waxa qudha ee aan arki karaayey waxay
                ahaayeen indhaheeda bigbigta hayey.Waxay igu tidhi:<br />
                Muqdisho waxan uga imid oo aan uga soo cararay xabbadihii, madaafiixdii
                iyo duqayntii ka socotey. Waxan uga imid dagaalka aan kala go’a lahayn
                ee maalinba maalinta ka danbaysa sii soconaya ee aan istaageyn. Waxan
                uga soo carararay aniga oo aan helin wax alla wax lacag ah oo aan
                caruurtaydii ku masruufo amma ku quudiyo. Ninkaygii waxa lagu diley
                dagaalladaasi, mana jirin qof kale oo aan ku tiirsanaadaa.<br />
                Waxan ka soo tegey caruurtaydii oo aan kaga imid Muqdishu, waayo ma hayn
                wax aan ku soo kexeeyo oo aan halkan ku keeno. Waxa i diley
                warwarkoodii. Laakiin maxaaban u tari karayey ee aan u qaban kari lahaa
                markii aan halkaasi joogey? Noloshooda kama adkayn oo uma helayn waxa ay
                cunaan, sababta oo aha dagaalladaas dhan. Waxan bixiyey laba boqol oo
                doollar si aan halkan u imaaddo. Baabuur ayaan Muqdisho ka soo raacay
                ilaa xadka Kenya, haddana mid kale ayaa u soo raacay Nairobi. Waxan
                ilaahay ka baryayaa oo aan rajaynayaa in aan halkan ka helo waxoogaa
                lacag ah si aan caruurtaydii yaryarayd wax ugu diri karo.<br />
                Maqnaanshaha ay meesha ka maqan tahay dawlad dhexe oo wax ku filan oo
                shaqaynaysaa, waxay keentay madax bannaani dhinacyada qaar ee dhaqaalaha
                iyo fursadaha oo laga faa’iideysto, laakiin hadda sida qof kasta oo
                Soomaali ahba uu ku sugan yahay ee xaaladaha dalku u saameeyeen, ayaa
                ganacsatadana waxa sidoo kale xakameeyey dagaallada iyo nabadgelyo
                la’aanta. Weli waxay ku khasban yihiin inay bixiyaan cashuuro iyo lacaga
                dulsaar ah oo ay siiyaan hoggaamiyayaasha kooxaha, maamullada gudaha,
                kooxaha Islaamiyiinta ah, miliishiyooyinka dekadaha iyo garoommada, iyo
                kooxaha hubaysan ee jidadka iyo isbaarooyinka. Laakiin, sida Peter
                little uu ku sheegay qoraalkiisii ‘Soomaaliya; Dhaqaale aan Dawlad
                lahayn’, ’heerarka cashuuraha iyo xaddidaadda ganacsigu si weyn ayay uga
                hooseeyaan heerarkii ay ahaayeen wixii ka horreeyey 1991-kii.’10<br />
                Mujtamaca Soomaalidu waa mid sida muuqata kaga habboon mujtamacyada kale
                intooda badan inay la qabsadaan oo ay qabatimaan xaaladaha la’aanta iyo
                maqnaanshaha dawlad amma maamul dhexe. Waxa suurtogal ah in dalal badan
                oo kale oo adduunka ka tirsani ay la kulmi lahaayeen dhibaatooyin iyo
                burbur ka qota dheer, kana baaxad ballaadhan kan Soomaalida, haddii ay
                sidooda oo kale ku jiri lahaayeen sannado badan oo dawlad la’aan ah.
                Ku-sugnaanshaha mar walba halis iyo dagaallo soo fool yeelan kara, iyo
                dhaqdhaqaaq iyo guurguur joogto ah, waxay wax badan ka mid ahaayeen
                dhaqanka iyo nolosha asaasiga ah ee reer- guuraannimada ee Soomaalida.
                Dhaqanka bixinta magta dhiigga ee loo yaqaan Diyada waa qaab caymis ah.
                Isna xeerka Soomaalidu waxa uu yahay nidaam sharci oo kale oo dadweynaha
                u dhexeeya.Iibsiga badeecadaha iyo isdhaafsiga lacagayowgu waa qaar
                iyaguna ku dhisan is-aamminaad, macaamil iyo xidhiidh-beeleedyo amma
                jilibbo. Maqaalad ay Anna Lindley ku soo saartay majalladda Africa
                Affairs bishii August ee 2009 oo ay ku eegaysey waxa u dhexeeya
                “Lacgayowga aan Xalaasha ahayn ee Musuqmaasuqa” iyo “Hantida
                Horumarineed”, ayaa waxa ay ku qortay:<br />
                Dhinac ka mid ah dhinacyada cuntama ee’dawlad- la’aanta’, waxa weeye
                Soomaaliya oo ka faa’iideysatey maqnaanshaha sharciyadii wax xaddidayey
                iyo nidaamkii maamulka ee sida weyn u xakameynayey hawlaha ganacsiga iyo
                baayacmushtarka, sharciyadaasi oo si aad ah uga jira qaybaha kale ee
                Afrika, kuwaasi cunaqabateeya amma cabudhiya dhaqdhaqaaqii iyo danayntii
                ganacsiga iyo wax-rogrogista, iyo koboca dhaqaalaha … Dad badan oo ka
                faallooda arrimaha dhaqaalaha ayaa xusay in dagaalladii sokeeye ee
                Soomaalida natiijooyinkii ka dhashay ay si lama-filaan ah ugu ekaadeen
                amma u muuqdeen inay keeneen isbedel weyn oo ah qaab barnaamij dib-u-
                habayneed: Waxay si buuxda u xoreeyeeyeen dhaqaalihii oo waxay meesha ka
                saareen kontoroolkii iyo sharciyadii dawliga ahaa – waxa
                madaxbannaanaaday baayac-mushtarkii debadeed, heerarkii sarrifka
                lacagaha, waxayna meesha ka saareen dhaqaalihii kaabista ee dawladdu ku
                kaabaysey waaxyaha qaar, waxay baabiiyeen waaxyihii dhaqaalahii dawliga
                ahaa ee guud. Waxa abuumary sharikado gaar loo leeyahay oo waaweyn oo
                galay halkii waaxyaha amma kambaniyadii dawliga ahaa.11<br />
                Dhaqankooda reer-guraannimada ee Soomaalida ayaa u horseeday marka
                horeba inay samaeeyaan ganacsi ku bannaan qarnigan kow-iyo-labaatanaad.
                Waa dad had iyo jeer socda, safra oo ku xidhan caalamka. Waa dad u
                bartay inay guurguuraan oo ay qaataan hantidooda, la xidhiidhaan dad ku
                kala sugan meelo kala geddisan adduunka, una kala gudbiyaan lacagyowga
                iyo badeecadaha meelo kala geddisan, iyaga oo aan dhawrayn xuduudaha
                waddammada. In badani waxay leeyihiin ku-dhac iyo dhiiranaan gaar ah oo
                sida ay rabaan wax ugu takri fali kara iyaga oo aan habrab,haddii
                ereygan si cuntanta loo eego oo dhinaca fiican laga fiiriyo. Waxay ku
                dhiirradaan inay ku kacaan amma ku weydiiyaan waxyaabo dadka kale inta
                badan ay ka waabtaan. Waxan la fadhiistay nin ganacsade ah oo Soomaali
                ah hudheel ku yaalla magaalada London, isaga oo sameynayey xidhiidho iyo
                macaamil badan oo ganacsi oo adeegsanaya telifoonnadiisa mobiilka oo
                dhawrka kala geddisan,kana diraya kombuyuutarkiisa iPad emaillo badan oo
                aan kala go’ lahayn, cunayana sixni weyn oo baasto ah, nooca bolognaise.
                Waxa uu iga codsaday in aan u qoro email qof ka mid ah macmiishiisa,
                kana diro moobilkiisa BlackBerry, waxanu wacay qofkii hudheelka ka
                shaqaynayey ee samaynayey adeegga cunnada, isaga oo baadhbaadhaya oo soo
                saaraya waraaqo aad u fara badan. Waxanu ku amray shaaqigii, isaga oo si
                amar-ku-taaglayn iyo dhiirranaan ah u dhoolla-caddaynaya:’Waraaqahani
                iigu dir Fax, una dir lamabarkani.’ Shaaqigiina isla markiiba madaxa
                ayuu ruxay, waxanu si dhakhso ah ugu dhaqaaqay inuu fuliyo hawshaasi.
                Ninkan ganacsadaha ahi kuma xisaabtamo meesha uu joogo marka uu wax
                samaynayo amma qabanayo hawlihiisa. Waxa uu ka dhex shaqeeyaa oo uu
                hawlihiisa ka kala socodsiiya magaalooyinka Muqdishu, Dubai, London iyo
                Nairobi. Waxa uu la mid yahay sidii uu joogo gurigiisii oo kale, marka
                uu hoos fadhiyo geed ku yaal Soomaaliya hadhkiisa ee uu ku hoos cunayo
                qaad, lana qayilayo geel-jiraha ilma- adeerradiis ah, sidii wuxu fadhiyo
                oo kale qolkii amma xafiiskii shirarka ee London. Waa reer-guuraa casri
                ah oo koontadiisa lacageed ee baankuna ay aad u ladan tahay.<br />
                Sabab kale oo ugu wacan Soomaali badan oo baayac- mushtar ah in
                dhaqaalahoodu guuleysto oo ay ilaa heer najaxaan marka loo eego heerarka
                kuwa kale, waxa ka mid ah iyaga oo u badheedha khatarta ganacsiga.
                Ganacsade Soomaali ah oo fadhigiisu yahay magaalada<br />
                Nairobi, lana yidhaa Sheikh Shakuul, ayaan weydiiyey in uu ii sheego
                sirta ka danbaysa amma sababta keenta guusha Soomaalida ee xagga
                ganacsiga. Waxanu iigu jawaabay:<br />
                Waxan u malaynayaa in aad u baahantahay in aad ahaato qof Soomaali ah,
                si aad u fahamto arrintani! Waxyaabaha Soomaalida u gaarka ah waxa ka
                mid ah is-aaminaadda. Dadku way kuu imanayaan, waxay kuu dhiibanayaan
                lacagtooda iyada oo aan la kala qaadan wax qoraallo ah iyo wax saxiix ah
                midna, waxayna ku odhnayaan, ‘waa tan lacagtaydii ee waxan kaa rabaa in
                aad gacan I siiso’, waxana kuu imanaya shan ilaa lix qof oo wada socda,
                iyaga oo dhammaan kugu qaba aamin. Tani waxay ka mid tahay hantida iyo
                qaniimadaha waaweyn ee aannu qabno. Haddii qof uu doonayo in uu meherad
                amma tukaan ka furto meel, waxa uu la hadlayaa ilma-adeerradiisa kala
                jooga London,, Koonfur Afrika, Muqdishu amma Mombasa, dhammaanna waxbay
                ku soo tarayaan. Waxay u suurtogelinayaan in uu furto meheraddii, isna
                sidoo kale waxa uu wax tarayaa kuwii kale. Is-aaminaaddu waa sirta amma
                tiirka guuleysiga Soomaalida. Haddana Soomaalidu waa dad si layaab leh u
                firfircoon oo hawlkar ah. Sababta oo ah dagaalladii Soomaaliya, ma jirto
                dawlad dhexe, ma jiraan hey’ado caawiya dadweynaha. Sidaa awgeed, waxay
                noqotay in qof walba uu isagu qabsado arrimihiisa iyo hawlihiisa, waana
                in aad adigu isku tashataa. Qof walba waxa haysata qaraabadiisii oo
                dhibaataysan, sidaa awgeedna qof walba waxa uu dareensan yahay
                masuuliyadda ka saaran in uu wax u qabto inta kale. Dagaalladii ayaa ka
                mid ah sababaha ugu waaweyn ee dhaliyey dhammaan firfircoonidan iyo
                dhaqdhaqaaqan ganacsiga.<br />
                Ka sakow maqnaanshaha dawlad wax-ku-ool ah oo shaqaynaysa, haddana waxa
                jira heshiisyo ganacsi oo lala sameeyey dalalka deriska ah iyo
                baayacmushtarka caalamiga ah. Mar aan diyaarad u raacay magaalada
                Muqdishu xilliyadii dagaalladu ay ugu sarreeyeen sannadihii 1990-dii,
                dadka keliya ee kale ee saarnaa diyaaraddaasi waxay ahaayeen laba qof
                oo<br />
                Filibiiniyiin ah oo ganacsato ah, kana socdey shirkadda weyn ee
                caalamiga ah ee Dole Fruit ee ka ganacsata khudaarta. Waxay u socdeen
                wadahadallo ku saabsan sida ay suurtogal u tahay inay heshiisyo ganacsi
                la sameeyaan hoggaamiyayaasha kooxaha ee xukuma dhulka iyo beeraha uu ka
                baxo muuska iyo khudaarta kale. Peter Little, qoraalkiisa ‘Dhaqaale aan
                dawlad lahayn’, waxa uu ku soo bandhigayaa tusaalooyin kale oo ku
                saabsan ganacsiga caalamiga ah ee ka jira Soomaaliya:<br />
                Jiritaan la’aanta aanay jirin dawlad la aqoonsan yahay iyo hey’ado
                qaran, sida hey’adihii maaliyadda amma sharciyada iyo caddaaladda, taasi
                kama mancin sharikadaha caalamiga ah ee sharciyaysani inay la
                macaamilaan Soomaaliya, oo ay ku jiraan dawladaha gooni-u goosiga ah ee
                waqooyigu. Sharikadda Dole Fruit Inc waxay ku lahayd maalgelin beerah
                Soomaaliya sannadihii 1990- yadii, waxa kale oo iyaguna maalgelin ku
                lahaa sharikadaha xagga beeraha ee Talyaaniga. Waxa kale oo iyaguna
                haatan adeegyo ka sameeya Soomaaliya, sharikadaha caalamiga ah ee
                buqshadaha iyo waraaqaha degdegga ah ee tooska ah, ee ay ka mid yihiin
                DHL, iyo weliba sharikadaha baabuurta, sida sharikadda General Motors ee
                Kenya.12<br />
                Xoolaha Nool(Livestock)<br />
                Ganacsiga xoolaha nool,oo ah waxa ugu qiimo badan Soomaaliya, ayaa si
                weyn u koray ilaa intii ay burburtay dawladnnimadii. Tani waxa qayb
                ahaan ugu wacan dadka reer-guuraaga ee dhaqda adhiga, riyaha, lo’da iyo
                geela oo noloshoodu aanay weligood wax weyni kaga xidhmin amma uga
                baahan dawlad dhexe. Qaabka ay u nool yihiin ee ay u dhaqmaan ayaan
                dhinacyo badan la qabsan karayn oo aan la soconayn nidaam rasmi ah oo
                dawli ah oo dhexe; waxay caado u leeyihiin inay iska indhatiraan
                xuduudaha dalalka oo aanay hawrin,waxayna leeyihiin hababkooda dhaqanka
                ee mujtamaca iyo xidhiidhada ijtimaaciga ah, kuwa xeerarka iyo
                nidaamyadooda dhaqaale. Reer-miyigu waxay korodhsadeen wax ka badan
                wixii ay ku waayeen dhicitaankii xukuumaddii Siyaad Barre oo iyadu ahayd
                mid dadka dhici jirtey oo ku dul noolayd, isla markaasina
                carqaldaynaysey horumarkooda. Waxa suurtogal ah in hab-dhaqankii caadada
                ahaa ee nolosha reer-miyigu uu sii xoogeystey oo uu ka sii faa’iideystey
                jiritaan la’aanta dawlad leh nidaam; dadkuna waxay dib ugu noqdeen
                hababkoodii iyo sidoodii hore ee fududayd ee caadada u ahayd, ee ay
                arrimahooda u qabsan jireen, una maamulan jireen danahooda.<br />
                Hasse ahaatee waa wax cajaa’ib ah oo aan la malayn karayn in,in kasta oo
                ay jireen sannnado badan oo dagaallo iyo qas uu socdey,in haddana sida
                uu Peter Little uu ku sheegay qoraalladiisa, dhaqaalaha reer-
                guuraannimada ee Soomaaliya uu ahaa mid hoggaan u ah gobolkaas, kana
                xoog badan kan dalaka kale ee la deriska ah ee Ethiopia iyo Kenya oo
                deganaansho dheeraad ahi uu ka jiro marka la barbardhigo Soomaaliya.
                Waxana ka mid ahaa qoraalladaasi Peter Little:<br />
                ‘Soomaaliya (oo ay ku jirto Somaliland) waa mid kaalin weyn kaga jirta
                weli ganacsiga xoolaha nool, heer gobol iyo mid caalami ah intaba,
                waxana ka yimid 60% dhammaan xoolaha laga dhoofiyey dalalka Afrikada
                Bari sannadihii 1990-meeyaadkii.’13<br />
                Peter Little waxa kale oo uu sheegay in xoolaha ka dhoofayaa Soomaaliya
                ee la geeyo Kenya iyo suuqyada kale ee debadda inay si weyn ay tiradoodu
                kor ugu kacday intii ka danbaysay dhicitaankii Siyaad Barre. Cutub ka
                mid ah qoraalladiisa oo uu si ku bannaan ugu magacdaray ‘Xilliyadii
                tanaadka iyo kor-u-kaca weyn ee dhaqaale dal si buuxda u burburay
                dhexdiisa’, waxa uu kaga hadlayaa sida la-yaabka leh ee kor-u-kaca
                degdegga ah uu u sameeyey ka-ganacsigii xoolaha nool ee ka gudbyey xadka
                Kenya. Waxanu gaar ahaan indhaha ku hayey iibka xoolaha nool magaalada
                Garissa ee Kenya ee ku dhaw xadka Soomaaliya:’Qiimaha guud ee iibka
                lo’da magaalada Garissa, waxa uu sameeyey kor-u-kac layaab leh oo ah
                400% intii u dhaxaysey 1991 ilaa 1998, iyo 600% sannadihii u dhexeeyey
                1989 ilaa 1998- kii. Peter Little waxa uu mar kale qoraalladiisa ku
                sheegay in marka la eego tirada guud ee sannadkiiba, lo’da iib gashay
                inay kor uga kacday 24,395 neef sannadkii 1989, waxayna gaadhay ilaa
                100,000 oo neef sannaddii 1998-kii.14<br />
                Waxa kale oo aad u firfircoonaa tirade amma xaddiga ganacsiga aadayey ee
                loo dhoofiyey dalalka Khaliijka. Peter Little waxa kale oo uu
                sheegay:<br />
                Ganacsiga debadda ee dhexe (riyaha iyo idaha) ee laga dhoofiyo
                Somaliland iyo Puntland oo la deris ah ayaa iyaguna sannadkii 1999 ka
                badnaa tiro ahaan intii dhoofi jirtey ka hor dhicitaankii dawladda.
                Sannadihii 1980-meeyadii, Soomaaliya waxay ka mid ahayd dalalka debadda
                u dhoofiya xoolaha nool kuwa ugu badan adduunka … Sannaddii 1999,
                dekadaha ku yaalla waqooyiga ee Boosaaso iyo Berbera waxa ka dhoofay
                xoolo gaadhaya 2-9 malyuun oo neef, nooca ganacsiga dhexe. Haddana
                labadaasi dekadood ee Soomaaliyeed, tirada xoolaha ka dhoofay waxay guud
                ahaan u dhigamayeen 95% dhammaan riyaha laga dhoofiyey gobolka Afrikada
                Bari oo dhan, iyo 52% idaha. Waana guul la-yaab leh oo uu gaadhay
                mujtamac ‘aan dawlad lahayni.’15<br />
                Ka sakow kor-u-kacaasi, haddana ganacsigaasi xoolaha nooli waxa uu ahaa
                mid aan sugnayn oo ku jira khatar iyo dammaanad la’aan. Xoola-dhaqatada
                reer-guuraaga ah, ma aha qaar ka reebban oo ka bed qaba saamaynta
                dagaallada, kuwaasi oo mararka qaar ku kallifay inay bedelaan meelihii
                ay mari jireen amma wax ku raaci jireen qarniyaal badan. Dhallinyarada
                ragga ah ee reer-guuraaga oo iyagu leh xoog, awod adkaysi oo heer sare
                ah iyo aqoon ay u leeyihiin degaannada ay u nool yihiin, waxa inta badan
                ilaashada oo indhaha ku haya, si ay ciidan uga qortaan, ururka
                al-Shabaab iyo kooxaha kale ee hubaysan. Qaar ayaa si khasab ah loogu
                qortay miliishiyooyin, qaarna iskood ayay ugu biireen, iyaga oo u
                xilanaya dhaqaale amma lacag loogu ballan qaado, arrimo diimeed amma
                dano kale.<br />
                Dadweynaha ku tiirsan iibka xoolahoodu, waxay dhibaato kala kulmayeen
                mamnuucidda mararka qaar dawladda Sucuudigu ay ku soo rogeysey xoolaha
                laga keensado ee laga soo dhoofiyo dhulalka Soomaalida, si looga hortago
                faafitaanka cudurka loo yaqaanno Rift<br />
                Valley Fever. Waxa kale oo gobolkaasi uu halis u yahay marar badan
                abaaro iyo jiilaallo rob la’aan ah, kuwaasi oo keena dhimasho ku dhacda
                tobannaan kun oo xoolo ah iyo waxyaabihii ay ku tiirsanayd nolosha
                dadweynahaasi oo baaba’a. Qaybo ka mid ah Soomaaliya ayaa sannaddii 2011
                waxa saameeyey xaalado ay Qaramada Midoobey ku tilmaantay abaarihii ugu
                xumaa ee ka dhaca muddo lixdan sanadood ah dalkaasi, kuwaasi oo ku
                kallifay dadweynihii inay barakacaan oo mararka qaar ay lugeeyaan muddo
                toddobaadyo ah, iyaga oo ka sii gudbaya boqolaal mayl oo ka mid ah
                dhulalka colaadaha iyo dagaalladu ay ragaadiyeen, si ay u gaadhaan
                xeryaha qaxootiga ee ku yaal Kenya iyo Ethiopia oo horeba u
                buux-dhaafay. Qaar kalena waxay u qaxeen dhinac Muqdisho, oo in kasta oo
                ay iyana la degeen dagaallada maalin kasta ka dhacayey magaaladaasi,
                haddana ay u arkeen meel u dhaanta dhulkii qallalay ee ay ka
                yimaaddeen.<br />
                Xawaaladaha iyo Isgaadhsiinta (Money transfer and
                telecommunications)<br />
                Dhinacyo kale oo si weyn loogu guulaystay hirgelintooda waa waaxyaha
                xawaaladaha lacagaha iyo isgaadhsiinta oo si dhakhso ah u baahay laga
                soo bilaabo horraantii sannadihii 1990-naadkii. Sabatana waxa qayb ahaan
                lagu sheegi karaa maqnaanshaha sharciyadii iyo xeerarkii dawliga ahaa ee
                kontorooli lahaa amma habayn lahaa, iyo baahida dadweynaha ku kala
                baahsan dacallada adduunk ay u qabeen inay wada xidhiidhaan oo ay isla
                socdaan, waxna is taraan.<br />
                Ka dib burburkii dawladdii dhexe, dadweynaha Soomaalidu waxay mar kasta
                sii noqonayeen qaar iyagu isku tashada oo ku tiirsanaada hababkoodii
                dhaqanka ee caadada ay u lahaayeen ee ay isku dhaafsan jireen lacagaha,
                qaabakaasi oo loo yaqaanney xawaalad.<br />
                Waxana xawaaladuhu ay u hirgaleen si ka geddisan kan ka-ganacsiga
                xoolaha nool, qaabkaasi oo aan wax weyni iska badelin faacyo badan,
                marka laga reebo telifoonnada mobiilka ah oo soo biiray, lagana yaabo in
                uu ka mid noqday adeegyada muhimka ah ee ku soo kordhay reer-miyiga, una
                suurtogeliyey inay meelo fog ka hubiyaan qiimaha suuqyada xoolaha nool
                lagu kala iibsado. Xawaaladuhu waxay noqdeen qaab adeeg oo casri ah oo
                sare oo caalami ah. Xawaaladaha Soomaalidana, waxa lagu doodi karaa inay
                yihiin kuwa ugu casrisan ee ugu horumarsan ee qaaraddaas, iyaga oo
                adeegsada tiknoolojiyadii ugu danbaysey ee lagu xawilo lacagayowga loo
                kala dirayo guud ahaan caalamka.<br />
                Isku-darka qaababka dhaqanka ee macaamilka iyo adeegyada tiknoolojiyada
                casriga ah, waxay noqdeen kuwo si fiican uga shaqeeyey, uguna
                bannaanaaday gaar ahaan qaybtani xawaaladaha. Qaab-beeleedka haybta ee
                macmiishu waxa uu noqday nidaam la iskaga ilaaliyo khayaamada iyo
                dhuumashada marka laga hadlayo macaamilka lacagaha. Waxa uu
                suurtogelinayaa qaabkani in si sahal ah loo aqoonsado amma loo raadiyo
                dadka aan daacadda ahayn ee wax khayaamaynaya amma is qarinaya. Waxa
                kale oo uu suurtogelinayaa in si dadban loo hubiyo dadka wax idin dhex
                mari karaan ee noqon karaa shuraake baayac-mushtar amma wakiillo.
                Xeerarka Soomaaliduna waxay noqon karaa qaar loo adeegsado
                dammaanad-qaadka qandaraasyada iyo xallinta khilaafyada xagga lacagaha
                amma ganacsiga. Anna Lindsey ayaa si weyn wax uga qortay xawaaladaha
                Soomaalida:<br />
                Iyada oo ka fog xeelado ay adeegsadaan tiro yar oo qurbajoog ah oo
                samaynaya hab ay lacag ku helaan, adeegyada xawaaladuhu waxay noqdeen
                qaabab ballaadhan oo muhiim ah. Marka la eego jiritaan la’aanta nidaam
                bangiyo amma baanan ka shaqaynaya dalkaasi, adeegyadani xawaaladuhu
                waxay noqdeen kuwa xidhiidhiya dhaqdhaqaaqa iyo socodsiinta macaamilka
                dhaqaale iyo wax- isdhaafsiga gobollada Soomaalida iyo adduunka kale –
                xidhiidhinta xawaaladaha, baayac- mushtarka, maalgelinta, gargaarka, iyo
                lacagyowga siyaasadeed.16<br />
                Jamciyadda Qaruumaha ka Dhaxaysaa waxay ku qiyaastay in sannad kasta
                tirade lacagaha xawaaladaha ee loo diro Soomaaliya iyo Somaliland ay ka
                badan tahay $1.5 bilyan oo doollar. Waqtigii la samayanayey qoraalkan,
                tiro badan oo ka mid ah lacagahaasi xawaaladda, waxa laga diray oo la
                sii mariyey Shirkadda xawaaladda lacagta ee Dahabshiil. Waana wax
                lama-filaan ah in shirkadda Dahabshiil, oo ka mid ah sharikadaha ugu
                waaweyn ee xawaaladaha ee Afrika, in haddana saldhiggeedu uu yahay
                Somaliland oo ah dal gooni u goostay oo aan weli madaxbannaanidiisa
                cidina aqoonsan. Dahabshiil runtii waa shirkad ganacsi oo caalami ah,
                waxayna ka shaqaysaa ilaa 150 dal oo adduunka ah, waxayna leedahay
                shaqaale iyo hawl- wadeenno gaadhayaa ilaa laba kun oo qof, ilaa
                labaatan kun oo laamood iyo wakiillo oo qaarkood ku kala yaallaan
                magaalooyinka London, Sydney, Minneapolis iyo Toronto. Qaar kalena waxay
                ka furan yihiin tukaamada iyo meherado ku kala baahsan meelaha fogfog ee
                miyiga ah ee Soomaaliya, Ethiopia iyo Koonfurta Sudan.<br />
                Shirkadda Dahabshiil waxay ganacsigeeda ka soo bilawday meel hoose,
                waxayna ka bilawday magaalada Burco oo ku taalley gobolkii Waqooyi
                Galbeed ee Soomaaliya, halkaasi oo sannadkii 1970-kii uu ka furay
                milkiilaha Maxamad Siciid Ducaale meherad lagu iibiyo bakaashka iyo
                badeecado uu ka keeno Yemen iyo dalal kale oo adduunka ka kala tirsan.
                Waxa uu u baahday lacag-yamani uu ku soo iibsado badeecadahaasi uu ka
                keensanayey Yemen. Sida awgeedna waxa uu heshiis la galay Soomaalidii ku
                noolayd magaalada Cadan, waxanu kula heshiiyey inay lacag yamani ah u
                dhiibaan marka hore isaga oo uu ka qaado, si uu u geliyo bakaashka iyo
                badeecadaha uu uga baahan yahay Yemen, ka dibna uu lacagtaasi ku siiyo
                lacag-Soomaali, inta ay ku noqoto, qoysaska iyo qaraabada dadkaasi ay
                wax u dirayeen ee deggan Burco. Sidaasina waxa ku abuurmay
                qaab-xawaaladeed kooban oo aan sugnayn.<br />
                Dagaalki sokeeye ee 1980-naadkii, Maxamad Siciid Ducaale waxa kaga
                baaba’ay wax kasta oo uu haystey. Waxayna ku kalliftay in uu lug kaga
                baxo magaalada Burco, isaga iyo qoyskiisii, una baxaan dhinaca miyiga,
                ka bacdina ay galaan xeryihii qaxootiga ee ku yaalley Ethiopia. Halkaas,
                waxa uu arkay inay ku jirto fursad weyn oo ganacsi oo laga faa’iidaysan
                karo. Soomaalida qurbajoogta ahi waxay doonayeen inay lacagayow u diraan
                qoysaskooda iyo qarabadooda ku<br />
                jirtey xeryahaasi qaxootiga, sidaas awgeed ayuu dib uga bilaabay
                halkaasi ganacsigiisii oo hadda yeeshay qaab kale oo xawaaladeed. Wiilka
                uu dhalay milkiilaha aasaasay shirkaddaasi Dahabshiil, wiilkaasi oo
                haatan ah Maamulaha Guud ee shirkadda, Cabdirashiid Ducaale, ayaa iiga
                sheekeeyey sida dagaalladii ay u horseedeen koboca soo-ifbixitaan
                ganacsi oo aan caadi ahayn:<br />
                In Kasta oo aan wax walba luminay oo ay nagaga dhex baaba’een
                dagaalladii sokeeye, haddan qaybtii debadda ee ganasigayaga xawaaladda
                lacaguhu waxay noqotay mid kor u kacda, taasi oo ka timid dagaalladii.
                Qaxootigii Soomaalida ayaa ku kala baahay adduunka, haddii ay tahay
                Yurub, Maraykanka, Australia, iyo Aasiya. Mar walba waxay naga
                codsanayeen oo ay na weydiinayeen, ‘maxaad xafiis uga furi weydeen
                Sweden, Canada, Soomaali fara badan ayaa joogta halkan?’, sidaasi awgeed
                ayaa waxa ay noqotay in aannu aniguna ku baahinno xafiisyadayadii
                adduunka oo dhan.17<br />
                Shirkadda Dahabshiil waxay si dhakhso ah u soo jiidatey oo kale
                hey’adaha gargaarka iyo ururrada kale ee caalamiga ah ee danaynayey inay
                hanti u diraan meelaha fogfog ee adag ee Geeska Afrika, kuwaasi oo u
                arkay adeegyadaasi xawaaladda ee Dahabshiil inay yihiin adeegyo dhakhso
                badan, la isku hallayn karo oo lagu kalsoonaan karo, oo aan khidmaddoodu
                ahayn mid qaali ah. Xafiiska weyn ee Dahabshiil ee magaalada Nairobi,
                waxan ku arkay hawl- wadeenno ka socda Qaramada Midoobey oo halkaasi ka
                diraya lacgayow aad u buuran, una diraya barnaamijyada iyo mashaariicda
                ay ka wadaan Soomaaliya. Shirkaddu waxa kale oo ay adeegyo u fidisaa
                mujtamacyada kale ee gobolka, oo ay ku jiraan dadyowga reer Rwanda iyo
                Koonfurta Sudan, kuwaasi oo iyagana ay saameeyeen dagaallo, si weyn oo
                baahsanna u barabaxay.<br />
                Xarunta weyn ee maamulka Dahabshiil, oo ka kooban dabaqyo badanina,
                waxay ku taallaa badhtamaha magaalada Hargeisa, waxana ku hareeraysan
                meherado kala nooc ah oo is dhex yaalla. Hareeraheeda, dumar ayaa ku
                iibiya xidhmooyin qaad ah oo daray ah, oo ay ku hayaan maqsinno iyo
                meherado yaryar. Qaar kalena waxay ku haystaan maqaaxiyo lagu iibiyo
                shaah macaan, oo ay fadhiistaan raggu saacado badan oo ay kaga dhex
                doodaan arrimo siyaasadeed maqaaxiyahaasi yaryar ee wax lag cuno, kuna
                fadhiyaan kuraas daxaleysatey, boodhka dhexdiisa iyo hadhka sandaqado
                kookooban oo jiingado yaryar ah. Wajahadda tooska ah ee dhismahaasi
                Dahabshiil hortiisa, waxa tuban oo ku yaal ‘baananka jidka’, oo ah
                sarriflayaal haya khaanado shabag ah oo lacagayaw tuulani ka buuxaan,
                lacagahaasi oo isugu jira noocyada shilin-soomaaliga, doollarka
                maraykanka, iyo kuwa kale ee qalaad. Marka ay rabaan sarriflayaashu inay
                qado tagaan, waxay lacagtaasi kaga tagaan isla khaanadihii uun oo ay ku
                qufulaan, kagana dhaqaaqaan sidaasi.</p>
            <p>6 ‘Sarriflayaal’ Hargeysa (Mary Harper)<br />
                Marka aad gasho gudaha dhismahaasi Dahabshiil, waa adduun gebi ahaan ka
                duwan wixii hore. Qolka weyn ee kombuyuutarrada, waxa ka guuxaya
                mishiinno waaweyn oo shaqaynaya, iyo nalal bigbiglaynaya, iyadoo
                kombuyuutarradu ay lagacaha u kala dirayaan adduunka. Dabaq kale,
                maqsinku waxa uu u kala qaybsan yahay qaybo kala qaabilsan gobollada
                kala geddisan. Mid ka mid ah qaybahaasi, ninka fadhiya oo qaabilsan
                gobolka ‘Aasiyada Koonfyreed’, waxa uu mashquul ku ahaa dirista farriin
                qoraal ah oo uu u gudbinayey qof ku sugan degaan fog oo ka tirsan miyiga
                Somaliland oo uu ku ogeysiinayo in uu tago amma la xidhiidho laanta ugu
                dhaw ee degaankiisa ee Dahabshiil, si uu uga qaato lacag dhan $200,
                lacagtaasiu oo uu soo diray qof qaraabadiisa ah oo jooga dalka
                Bangladesh. Muddo daqiiqado ah gudahood ayaa lacgayowga lagu diri karaa
                oo lagu xawilaa; shirkadduna waxay shaqaysaa afar- iyo-labaatanka
                saacadood maalin kasta, toddobada cishaba toddobaadkii, 365 maalmood
                sannadkii.<br />
                Xafiis kale, waxan kula kulmay oo i qaabilay nin si fiican oo xarrago
                leh u lebbisan, oo xidhan suudh madow, shaadh cad, iyo tay cagaaran oo
                ah astaanta Dahabshiil. ‘Weligaa ma aragtay hal malyuun oo doollar oo
                naqad ah?’ ayuu i weydiiyey. Ka bacdina inta uu foorarsaday ayuu furay
                oo uu i tusay khasnad lacagi ka buuxdo, waxanu soo saaray kolba xidhmo
                lacag ah oo ka kooban doollar wada cusub oo waraaqo ah,oo boqol-boqol
                dollar ah oo si adag iskugu xidhxidhan. Xidhmo kasta waxay ka koobnayd
                kun-kun doollar, amma $100,000 oo dollar; waxanu ka soo saaray
                khasnaddii in ka badan toban xidhmo oo kale.<br />
                Noocyada lacagayowga kala duwan ee halkaasi lagu soo bandhigay ayaa
                iyaguna ahaa wax aan caadi ahayn oo aan la malayn Karin, taasi oo
                muujinaysey dhinacyada run ahaantii caalamiga ah ee Soomaalida. Ka sakow
                doollarka Maraykanka iyo shilinka Soomaaliland, waxa kale oo halkaasi
                yaalley lacagayow ay ka mid yihiin lacagta Euro-ga, Doollarka Australia,
                Giniga Ingiriiska, lacagta Dirhamka ee Dubai, Shilinka Kenya, Riyaalka
                Yemen, iyo noocyo kale oo badan.<br />
                Dabaqa hoose waxa tuban safaf dhaadheer oo isugu jira rag ganacsato ah,
                dumar xidhan diricyo midabbo badan, reer miyi leh timo dabiici ah oo aan
                soo feedhan, oo gashan kabo sandhal ah iyo qamiisyo dhaadheer, iyo dad
                reer Somaliland ah oo fasax ku yimid Hargeisa, kana kala yimid
                Maraykanka iyo dalal kale. Dhammaan dadkani waxay u yimaaddeen oo ay
                halkan u joogaan inay diraan amma ka qaataan lacag. Nin ka mid ah
                dadkaasi waxa hadda loo dhiibay oo uu qaatay lacag dhan $140 doollar,
                lacagtaasi oo uu u soo diray qof qaraabadiisa ah oo deggan xaafadda
                Southall ee magaalada London. Haweenay meesha joogtey waxay iyana lacag
                u diraysey qof saaxiibkeed ah oo jooga Puntland. Nin kale waxa uu isna
                lacag ku shubanayey koontadiisa uu ku leeyahay Dahabshiil.<br />
                Sharikadaha xawaaladaha qaar ee Soomaalida ayaa lagu eedeeyey inay qayb
                ka qaataan oo ay sii huriyaan colaadaha, iyada oo la sii mariyo lacagaha
                u socda ee loo dirayo kooxaha dagaal-oogayaasha ah sida al- Shabaab oo
                kale. Wax yar ka bacdi weerarkii 9/11 ee lagu qaaday Maraykanka,
                dawladda Maraykanku waxay albaabada u xidhay sharikaddii waqtigaasi ugu
                weyneyd sharikadaha xawaaladda ee Soomaalida ee Barakaat, oo ay ku
                eedaysay in sharikaddaasi ay hanti amma lacago u gudbiso al-Qaacida.
                Tallaabadani waxay saamayn xun ku yeelatay Soomaalidii ku tiirsanayd
                xawaaladdaasi ee debadda looga soo diri jirey lacagaha, markii ay
                istaageen ee la joojiyey masaariiftii ay heli jireen ee noloshoodu ku
                xidhnayd.<br />
                Abdirashid Duale oo ka tirsan shirkadda Dahabshiil waxa uu ku
                nuuxnuuxsanayaa in shirkaddoodu ay raacdo oo ay ku dhaqanto xeerar aad u
                sugan oo ka yaal rogrogga iyo xawilaadda aan sharciga ahayn ee lacagaha
                xaaraanta ah, ilaalisana habab lagaga hortago oo u dejisan, isla
                markaasina ay ka hubiso macmiisheeda inayna magacyadoodu ku jirin liiska
                caalamiga ah ee dadka looga shakisan yahay denbiyada noocaasi ah, amma
                inay xubno ka yihiin ururrada la mamnuucay. Waxanu yidhi:<br />
                Waxan ku dedaallaa in aan hubinno in macmiisha isticmaalaya
                adeegyadayadu ay yihiin dadkii saxda ahaa ee habboonaa; waxan ogaannaa
                haybtooda, annaga oo raacaynna habka iyo dhaqanka Soomaalida ee belaha
                iyo qofka qoladiisa. Waxa kale oo aan hubinnaa macluumaadka iyo
                waraaqaha qofka lagu aqoonsan karo. Waa in aannu dhawrnaa oo aannu
                raacnaa xeerarka caalamiga ah. Annaga iyo wakiilladayaduba waxannu
                ruqsad iyo ogolaansho ka haysannaa hey’adaha caalamiga ah ee dejiya,
                hubiyana ku-dhaqanka xeerarkani, oo ay ku jiraan Waaxda Lacagaha ee
                Maraykanka (US Treasury Department), Hey’adda Adeegyada Lacagaha ee
                Ingiriiska (British Financial Services Authority), Bangiga Dhexe ee
                Dubai (Dubai Central Bank), iyo dhawr heyadood oo ka mid ah hey’adaha
                lacagayowga ee Afrikaanka ah.<br />
                Horumarka sare ee ay sameeyeen sharikadaha waaweyn ee xawaaladaha
                Soomaalidu wuxu dhinaca kale keenay inay soo baxaan oo ay iyaguna
                horumar sameeyaan qaybaha iyo sharikadaha kale ee dhaqaaluhu, sida ay
                qortay mar kale Anna Lindley:’Qaybtani waxay si dhakhso ah u soo
                biirisay oo ku ladhmay tiknoolojiyo cusub oo gudbisa macluumaadka
                lacgayowga xawaaladaha la dirayo, lana bixinayo, tiknoolojiyadaasi oo
                isugu jira Raadyowyo lagu wada hadlo ilaa qalabka FAX-yada lagu diro,
                telifoonnada moobiilka iyo kuwa satellite- ka, email-lada, iyo
                borogaraamyada kale ee kombuyuutarrada ee sharikaduhu u baahan yihiin si
                ay u socodsiiyaan hawlahooda. Maalgelinta ballaadhan ee ay sameeyeen
                xawaaladaha Somaalidu waxay gacan ka geysatey isbedelka isgaadhsiinta
                Soomaaliya.’18<br />
                Soomaaliya waxay qaadday tallaabo weyn xagga mustaqbalka isgaadhsiinta,
                waxayna dhaaftay dalal badan oo ku yaal Afrika oo siyaasi ahaan ka
                deggan, dhaqaale ahaanna ka horreeya. Sida Jamhuuriyadda Diimoqoraaddiga
                ah ee Congo oo kale, oo lafteedu lahayd xukuumad dhexe oo awoddeedu ay
                kooban tahay sannadihii 1990-yadii, Soomaaliya waxay si degdeg ah ula
                qabsatay oo ka hirgalay telifoonnada gacanta ee moobiilka, iyadoo dad
                badani ay iska dhaafeen gebi ahaanba telifoonnadii caadiga ahaa ee
                dhulka ee la soo gashan jirey. Ma aha wax iska dhacay oo sideeda iskugu
                soo beegmay uun ‘isbedelka amma kacaanka xagga isgaadhsiinta’ ee
                Soomaaliya iyo isla waqtigii ay burburaysay dawladnnimadii.
                Maqnaanshihii sharciyo iyo nidaam dawli ah oo habeeya isgaadhsiinta oo
                meesha ka baxay, waxay noqotay mid si weyn u dhiirigelisa oo
                badhitaageerta horumarka degdegga ah ee qaybtani ay samaysay. Looma
                baahan in la dalbado oo la qaato wax ruqsad amma liisan ah oo lagu xidho
                furashada sharikadahaasi. Waxana jirey oo kale suuq xor ah. Magaalada
                Muqdishu, xilliyo ay burburayeen kaabayaashii kale ee dhaqaalaha intooda
                badani, oo jidadku ay baaba’ayeen dayactir la’aan awgeed, madaafiicda
                iyo xabbaduhu ay burburiyeen dhismayaashii, la bililiqaystay xadhkihii
                korantada iyo dhuumihii biyaha oo go’ay, ayaa dhinaca kale waxa soo
                baxay oo meel walba laga taagey magaalada tiirarka dhaadheer ee
                anteenooyinka telifoonnada moobiilka. Maamule ka tirsan Shirkadda
                Telesom ee Soomaaliya, oo la yidhaa Abdullahi Mohamed Hussein, ayaa
                faahfaahiyey sida maqnaanshihii dawlad dhexe oo meesha ka baxday ay u
                sahashay in la sameeyo shirkado telifoon: ‘Wasaaraddii boosaha iyo
                isgaadhsiinta ee dawladdu, kelideed ayay qandaraas iyo monobooliyad ku
                haysatey hawshan oo cidina kulama tartamayn. Laakiin markii dawladdii la
                ridey ka bacdi, waxannu xor u noqonnay oo aanu u madaxbannaanaanay in
                aannu abuurno sharikadahayaga ganacsiga. Waxaannu aragnay in suuqii uu
                ka bannaanaaday faraq-fursadeed weyni, waayo waxa baab’ay dhammaan
                adeegyadii hore. Baahi weyn ayaa jirtey.’19<br />
                Jiritaan la’aanta sharciyo xaddida ganacsigan, iyo suuqa oo uu ka jiro
                tartan kululi, waxay keeneen in Soomaaliya ay ka mid noqoto dalalka
                Afrika ee leh adeegyada ugu jaban xagga qiimaha ee telifoonnada
                mobiilka, iyada oo sharikadaha isgaadhsiintu ay sameeyaan adeegyo kala
                geddisan oo noocyo badan, oo u suurtogelinaya macmiishooda telifoonnadu
                inay kula hadli karaan ehelkooda jooga debadda qiime wax yar oo qadder
                ah ka badan kan telifoonnada gudaha. Tayada addeegyada telifoonnadu waa
                qaar fiican oo la isku hallayn karo, waxanad si sahal ah ula xidhiidhi
                kartaa meelo fogfog oo miyi ah Soomaaliya, oo ka sahlan sidii aad ula
                xidhiidhi lahyd xataa caasimadaha waaweyn ee meelaha kale ee Afrika
                qaarkood. Waxa kale oo jira noocyo badan oo kala geddisan madaxyada
                telifoonnada gacanta ee moobiilka oo lagu iibiyo Soomaaliya, qaarkoodna
                waxay leeyihiin oo la gelin karaa isla madaxii laba Sim-kaadh isla mar.
                Waxa laga helaa oo kale madaxyo waaweyn oo u eg kuwa dhulka amma
                xafiisyada iyo guryaha, laakiin ah runtii moobiillo xoog badan oo lagu
                isticmaalo xafiisyada, guryaha iyo goobaha kale ee joogtada ah.
                Dhaqan-afeedka xoogga leh ee Soomaalida ayaa kaalin weyn ka qaatay
                socodsiinta qaybtani isgaadhsiinta. Maqalka codka ee afka-ka-hadalku waa
                mid muhiim ka ah Soomaaliya, sidaasi awgeedna waxa caan ah oo laga helaa
                ku-hadalka iyo dhageysiga telifoonnada iyo raadyowyada. Qaar ka mid ah
                asaxaabta iyo macaariiftayda Soomaaliyeed, waxad mooddaa inay rabaan in
                cid kasta oo ka ag dhawiba ay maqasho waxa ay ku hadlayaan iyo
                sheekadooda telifoonnada ee labada dhinacba, marka ay telifoon diraan ee
                ay cid kale la hadlayaan. Waxayna furaan sameecadda telifoonka oo ay
                meel durugsan iska dhigaan, kalana hadlaan qofka kale ee ku jira, iyaga
                oo kor u qaylinaya. Sheekada iyo jawaabaha qofka kalena waxa maqli kara
                oo la socon kara qof kasta oo halkaasi ka ag dhaw.<br />
                Sannadihii dheeraa ee dagaalladu ay ka socdeen Soomaaliya, iyo barakacii
                ka dhashay oo Soomaalidii ay u kala qaxday dhammaan dacallada adduunka,
                arrimahani waxay keeneen baahida ah in la helo adeegyo muhim ah, sida
                telifoonno dhakhso badan oo xoog leh, Internet iyo xawaalado. Xiisadihii
                iyo dagaalladii ayaa noqday xoog weyn oo socodsiiya qaybahani ganacsi.
                Soomaaliduna waxay u baahan yihiin inay ku xidhnaadaan adduunka iyaga oo
                adeegsanaya qaababkani tiknoolojiyada elektaroonikada ah, si ay u
                socodsiiyaan ganacsigooda, ula xidhiidhi karaan asaxaabtooda iyo
                ehelkooda, iyo si ay ula socdaan waxyaabaha ka dhacaya Soomaaliya. Waxay
                si weyn ula qabsan og yihiin oo ay isla markaaba baran karaan adeegsiga
                tiknoolojiyadii ugu danbaysay ee casriga ahayd, waxayna i tuseen sida
                xeel-dheerida ah iyo dhammaan farsamooyinka loo isticmaalo Internetka
                iyo telifoonnada moobillada.<br />
                Somaliland<br />
                Marka la soo qaado Soomaaliya ee ay maskaxdooda ku soo dhacdo dadka
                intiisa badan, waxay u maleeyaan guud ahaan meel ay ka jiraan qas iyo
                xiisado aan lahayn dhammaad, gaajo, budhcad-badeed, iyo dagaallo ku
                xidhan oo al-Qaacida ay ku lug leedahay. Laakiin waxa<br />
                jirta arrin kale, sida uu u sharraxayo Mark Bradbury, waxyaabihii uu ka
                qoray Somaliland, 2008-dii:<br />
                Somaliland oo ku taal dhinaca ugu shisheeya ee waqooyi ee Geeska Afrika,
                waxay noqotay mid ka mid ah xukuumadaha ugu deggan Geeska Afrika,
                waxayna sannadka 2006 muujin kartaa oo ay ku faani kartaa inay
                samaysatay dawlad dadweynuhu ay soo doorteen, iyo nidaam sugan oo
                diimoqoraaddi ah oo la tartami kara mid kasta oo kale oo ka jira dalalka
                gobolka iyo dawladaha muslimka ah intooda badan. Sidaas awgeed,
                Somaliland waxay gooni ka ahaanaysaa oo ay ka baxsanaanaysaa muuqaalka
                laga haysto qaybta gobolkan ee Afrika ee ah meel ay wada aafeeyeen
                dagaallo, burbur iyo cadaadis ijtimaaci ah, kuwaasi oo lala
                xidhiidhinayey gobolkan ilaa 1990-yadii.20<br />
                Ali Mazrui, aqoonyahanka reer Tanzania, waxa uu isna ku doodayaa inay
                haatan jiraan laba Soomaalyieed:<br />
                Ka dib markii Soomaaliyadii Waqooyi ay ka noqotay midnnimadii sannaddii
                1991, Geeska Afrika waxa uu arkay oo ka soo baxday ” Arrin ah laba
                Soomaaliyeed”. Soomaaliyada Muqdishu waxa ka sii jirta xaalad ah qas iyo
                jahawareer nidaam- la’aaneed, iyadoo Soomaaliyada Hargeisa ay sii
                xoogeysanayso oo ay ka jirto xaalad ‘dhisme qaran oo min hoos ilaa kor
                ah’, oo salka ku haysa hab- dhaqanka, gudahana laga wado oo ka
                dhalatay.21<br />
                In aad isku marto ‘Labada Soomaaliyeed’ isla maalin qudha, waxaad ka
                kasbanaysaa waayo-aragnnimo xiiso leh. ‘Soomaaliyada Muqdishu’, ma aha
                meel aad ku nasan karto oo la joogi karo; magaaladu waa meel kala
                qaybsan oo ay ka buuxaan ciidammo milateri, oo aagaggeega dagaalku ay
                mar kasta isbedelayaan. Dadka rayidka ahi marnaba ma haystaan badbaado
                amma nabadgelyo, xataa haddii ay tahay tii ay ka heli lahaayeen
                ciidamada nabad-ilaalinta ee Ururka Midowga Afrika oo ururrada xuquuqda
                aadamigu ay ku eedeeyaan inay madaafiic culus ku garaacaan xaafadaha ay
                dadweynuhu deggan yihiin. Waxaa si weyn u xaddidan dhaqdhaqaaqa iyo isku
                socodka dadweynaha iyo sida ay<br />
                u dhaqmi karaan. Si xor ah uma socon karaan; degaannada ay xukumaan
                ururrada islaamiyiinta ahina, dumarku waxay ku khasban yihiin inay
                is-dedaan oo ay xidhaan xijaab dhammaan jidhkooda saran, caruurtooduna
                waxay halis ugu jiraan in al-Sahabaab iyo miliishiyooyinka kale ay
                khasab ku qortaan.<br />
                ‘Soomaaliyada Kale’ waa mid aad uga fog taas.<br />
                Sanaddii 2011, waxan diyaarad ka raacay magaalada Muqdishu, waxanan
                tegey magaalada dekedda leh ee Berbera ee Somaliland, waxan lugeeyey
                xeebta. Waxan halkaas ku arkay dumar dhallinyaro ah oo baashaalaya, kuna
                daansha-daanshoonaya badda, ku dabbaalanay biyaha oo kolba dhinac isku
                qalaama-rogaya, lugaha circa u saydhaya, qosol dhagdhagta haya, oo
                farxad la qaylyaya. Waxay ka dhignayd sidii dheri biyo ka karayaan oo
                daboolka laga qaaday oo kale. Dadka waxa loo ogolaaday oo ay fursad u
                heleen inay neefsadaan oo ay nafisaan, si xor ahna u dhaqmaan. Iyada oo
                ka geddisan xaaladda ‘Soomaaliyada Muqdishu’, halkan ma joogaan ciidammo
                nabad-ilaanineed oo ka tirsan Ururka Midowga Afrika, waxa ka jirtey
                nabad iyo deganaansho. Looma baahna in aad wadato ciidammmo hubaysan oo
                ku ilaaliya. Dadka qudha ee aan arkay inay hubaysan yihiin oo qoryo
                siteyna waxay ahaayeen askar ka tirsan ciidammada nabadgelyada.
                Xaaladdan imiku, aad ayay uga duwaneyd markii ka horraysay xilligan ee
                aan booqday Somaliland oo ahayd badhtamihii 1990-kii. Waqtigaasi,
                dhallinyarada intooda badani waxay wateen hub, sidii waxay dareemayaan
                inay yihiin qof qaawan oo kale haddii aanay sidan qori.<br />
                Intii danbe ee sannadihii 1980-aadkii iyo horraantii 1990-aadkii,
                Somaliland waxay hubaal ahaan ahayd qaybta sida ugu weyn ee ugu
                ballaadhan loo burburiyey dhulka Soomaalida. Marka la isku eego faraqa u
                dhexeeya dalkaasi burbursanaa ee waqtigaasi iyo xaaladda ka jirtey
                sannadkii 2011, waxay ahayd mid aan guud ahaan la malayn karayn oo aan
                la rumaysan Karin. Waxan fuulay oo aan is dul taagey buur magaalada hoos
                loo eegi karo; waxa ka jirey dhismayaal ilaa inta ishaydu ay qabatay
                dhinac kasta. Jidadku waxay ahaayeen kuwa aad dareemayso ammaan iyo
                badbaado; waxa jirtey saxmad waddada baabuurta, dad riixaya karyoonayaal
                ka buuxa lacagta shilinka ah ee Somaliland, dumar waxoogaa khudaar ah oo
                ay iib geynayaan ku sida denbiillo amma sallado ka samaysan caag, oo leh
                midabbo dhalaalaya – qof walba waxa uu u muuqday inuu ku foofsanaa
                danihiisa iyo hawshiisa oo uu qabsanayey. Waxa halkaas ka jira macraddo
                badan oo ay yaallaan baabuurro duug ah amma hore loo isticmaalay, qof
                samaystay tukaan ah laybareeri buugaagta laga helo, iyo maqaaxiyo iyo
                huteello wax laga cuno, waxna laga cabbo oo waddada ku yaal oo u furan
                cid kasta oo reer Somaliland ah. Waxa jira maqaaxiyo shaaha laga cabbo
                oo ay fadhiistaan dadkii joogey halkaas ee ku hadhay ilaa xilliyadii
                dagaallada, kuwii ka soo noqday Ethiopia, iyo kuwa ka yimid meelo fogfog
                oo kale. Mid ka mid ah hudheellada waxa inta badan yimaadda qurba-joogta
                reer Somaliland ee deggan Canada, gudahana waxa loo yaqaan oo loogu
                yeedhaa ‘reer Canada amma Kanadiyaankii’, mid kale waxa loo yaqaannaa
                ‘reer Australia amma Austraaliyaankii’, kuwa kalena ‘reer Sweden’, ‘reer
                Denmark’, iyo ‘Ingiriis’. Waxa kale oo jira maqaaxiyo ay gaar u
                leeyihiin dadka ka soo yaacay dagaallada Muqdishu iyo meelaha kale ee
                Soomaaliya.<br />
                Inta badan isbedelka ka jira Somaliland, waxa ugu wacan dadka
                qurba-joogga ahaa ee debadda ka soo noqonaya, kuwaasi oo la soo noqda
                aqoon, waayo- aragnnimo xirfadeed, imkaaniyaad amma hanti maalgelineed.
                Iyaga oo la soo noqday aragti ah inay wax qabsan karaan, kuna dhiirran
                karaan, waxan ka fikiray inay yihiin ‘Halyeyadii Somaliland’ ee
                horseedayaasha u ahaa. Waxay gacan ka geystaan socodsiinta dhaqaalaha,
                waxayna kaalin mudan ka qaataan siyaasadda. Dawladdii la soo dooratay
                2010- kii, waxa lagu eedeeyaa inay si aad ah u tahay ‘ajanebi’, sababta
                oo ah mansabyo badan oo muhim ah waxa la geeyey oo jooga dad ka yimid
                qurba-joogta.<br />
                Mid ka mid ah dadka ‘Halyeyada Somaliland’, waxa weeye Abdulqadir Xaashi
                Cilmi, oo ah ganacsato hudheel leh, oo ku soo noqday dalka, ka dib
                markii sannado badan uu ka soo shaqeeyey sharikadaha saliidda ee Kuwait.
                Waxa uu ka hadlay sida isaga iyo saaxiibbadii ay ugu soo gurmadeen
                dawladdii<br />
                Somaliland, wax yar ka bacdi markii dalkaasi uu ku dhawaaqay
                madaxbannaanidiisa:<br />
                Markii aan ku soo noqday Somaliland, qof walba qori ayuu sittey. Dalku
                waxa uu ku jirey oo marayey meeshii ugu hoosaysey. Waxa jirtey dawlad
                magac ahaan uun u jirta, laakiin wax muuqda oo la taaban karayaa ma
                jirin. Sida awgeed waxay noqotay oo nala soo gudboonaatay in aannu wax
                qabanno. Waxannu gacan ka geysanney dhismihii ciidammada bileyska oo
                aannu bixinno mushaharkoodii, u iibinno raashin iyo shidaalka baabuurta.
                Waxannu sidoo kale ka yeellay qaadiyada maxkamadaha, culimada diinta iyo
                macallimiinta. Markii uu awodda xukunka qabtay madaxweynihii labaad,
                Maxamad Ibraahim Cigaal, sannaddii 1993-kii, ma jirin wax agab iyo
                waraaqo ah oo yaalley xafiiskiisa, xattaa qalin ha noqdee. Waxan ku
                noqday Kuwait, waxanan la socodsiiyey asaxaabtaydii reer Somaliland ee
                halkaasi joogey, in aanay jirin hal warqad ah amma qalin ah oo yaalley
                miiskii madaxweynaha. Laba toddobaad gudahood, ayaa waxannu ka soo
                buuxinney qol ka mid ah qolalkii gurigeyga agab- xafiiseed, kuwaasi oo
                aannu u soo dirnay Madaxweyne Cigaal oo joogey magaalada Hargeysa.<br />
                ‘Halyeyada Somaliland’, waxay mar walba ku dedaalayaan inay
                ballaadhiyaan danahooda ganacsi, iyaga oo isla markaana gacan ka
                geysanaya horumarinta dalka. Abdulqaadir Xaashi Cilmi waxa uu i tusay
                sahan qorshe oo ay dalbadeen isaga iyo koox kale oo ganacsato ah oo ku
                saabsan waddo ay doonayaan inay sameeyaan oo si toos ah uga baxda una
                kicitinta dhinaca waqooyi ee magaalada Hargeisa ilaa iyo badda,
                waddadaasi oo furaysa iskuna xidhaysa dhul fog oo ay adkayd in la maro
                oo ka tirsan waddankaasi:<br />
                Dadka deggan gobolkaasi, waxa dhibaato ka haysataa sidii ay ugu xidhmi
                lahaayeen qaybaha kale ee Somaliland. Dhulku waa dhul masno ah oo wax
                laga beeri karo, waxa ku dhaqan xoolo badan oo nool, baddana waxa ka
                buuxa kalluun. Laakiin dhulkaasi waa go’doon oo lama mari karo, oo waxa
                ku yaal buuro adag oo dhibaato ku ah dadweynaha, kana xannibaya inay soo
                raraan oo soo mariyaan badeecdahoodii iyo waxyaabihii ay u iib geyn
                lahaayen Hargeysa iyo magaalooyinka kale. Waxay si weyn ugu baahan
                yihiin waddo ay wax soo mariyaan. Ma sugi karno ilaa inta ay dawladdu ka
                helayso dhaqaale ku filan oo ay ku samayso waddadaas; lacagtu waa in ay
                annaga naga timaaddaa. Marka aannu qorshaha sahanka dhammaynno, waxannu
                la xidhiidhi doonnaa oo aannu u tegi doonnaa dadweynaha gobolkaasi,
                waxanannu ka codsan doonnaa inay ku deeqaan wax kasta oo qaadhaan ah oo
                ay kari karaan inay ku soo biiriyaan dhismaha jidkaasi. Ha noqoto hal
                doollar, neef adhi ah, wax kasta. Kuwa Somaliland aan aqoonsanayni, nama
                yaqaanaan. Somaliland way jiraysaa, wayna soconaysaa oo sare ayay u
                kacaysaa, haddii la na aqoonsado iyo haddii kaleba. Faa’iidooyinka
                aqoonsi la’aantu ay noo keentay waxa ka mid ah in aanu annagu isku
                tashannay lafahayaga. Waxannu ka dhigannay diinka guguurta oo kale.
                Waxan u gurguuranna oo aan u soconna si gaabis ah, laakiin waannu naqaan
                halka amma meesha aannu u soconno.<br />
                Mashruuc kaasi la mid ah, waxa haddaba laga hirgeliyey magaalada Burco,
                halkaasi oo laga dhisay biriij amma buundo ka tallowda doox weyn oo
                waqtiga jiilaalkii ee uu madhan yahay dhexdiisa ay ka muuqdaan hadhaagii
                baabuurta gaashaaman iyo kuwii kale ee milateriga ee lagaga yaacay
                waqtiyadii dagaalladii sokeeye oo daxalaystey; dooxaasi oo laakiin
                waqtiga roobabka aad u soo rogamada oo ay soo maraan daadad laxaad leh
                oo kala xidha magaalada, qaadana xoolaha iyo dadka isku daya inay ka
                tallaabaan. Biriijkaasi waxa lagu dhisay lacagayow ay bixiyeen dadku,
                inta baddanna ay ku deeqeen ganacsatada waaweyn, oo ay ku jirto
                Shirkadda Xawaaladda ee Dahabshiil, iyo weliba dadweynaha degaanka oo
                iyagu helayey ka-faa’iideysiga dhismahaasi. Dadweynuhu waxay ku deeqeen
                wax kasta oo ay helayeen – ha noqoto waqtigooda, xirfaddooda,<br />
                waxoogaa lacag ah oo Shilin-Somaliland ah, digaagad, ri’ amm neef geel
                ah.<br />
                Huteelka Abdulqaadir Xaashi Elmi, waxa uu ahaa oo kale meesha aan kula
                kulmay ‘Halyeyo’ dhawr ah oo kale, dhallinyaro iyo waayeel intaba,
                dadkaasi oo ku soo noqday Somaliland, kana soo kala noqday dalalka
                Malaysia, Canada, Norway, Sweden, Britain amma Ingiriiska, Khaliijka,
                iyo dalalka kale ee adduunka. Waxa joogey dhallinyaro hangooda iyo
                hammigoodu badan yahay oo si weyn wax u xiisaynaya oo xirfadda
                kombuyuutarku si heer sare ah u kasbaday, lana dhacsan fursadaha badan
                ee ganacsi ee ka jira halkaas, lagana heli karo dalka. Waxa jirey qof
                dhallinyaro ah oo aqoonyahan ah oo doonayey inuu sameeyo urur khubaro ah
                oo la-taliyaal ah, iyo injineer ka yimid Norway oo aqoon u leh saliidda
                batroolka, una yimid in uu eego sida ay suurtogal u tahay in la qodo
                saliid la soo saaro.<br />
                Galab ka mid ah galbaha, waxan la kulmay nin Somaliland u dhashay
                laakiin haatan ah Kanadiyaan ‘Canadian’, oo magaciisa la yidhaa
                Abdillahi Farah. Wuxu ii sheegay in uu isagu bilaabay beertii ugu
                horraysay Somaliland ee nooceedu yahay ta l’oda lagu xannaaneeyo, laguna
                dhaqo si caano iyo subag badan looga helo (diary farm). Marka la eego
                degaankan oo ah mid aad u qallalan, aan lahaynna daaq iyo nabaad badan,
                waxan u sheegay in aanan hadalkiisaa rumasanayn. Waxa uu ii soo jeediyey
                inuu i geeyo oo uu i soo tuso beerta. Waxanannu ambabaxnay aroornnimadii
                hore maalintii danbe, annaga oo xawli sare ku soconna, sii maraynna oo
                ka gudbaynna dhul aan sinnayn oo ciid ah, dhexda ku sii dhaafaynna geel,
                dundumooyin iyo dhir-qodaxeed. Mar qudha, ayaa sidii dhalanteed ka
                muuqda meel lama-degaan ah oo kale, waxa naga soo hor baxay, dhul doog
                ah oo cagaar la widhwidhaya. Waa ‘Dooxadii Doogga ahayd ee Beerta
                Lo’da’, halkaasi oo Abdilahi Farah uu ku rakibay qaabka iyo qalabka
                casriga ah ee beeraha lagu waraabiyo, qaabkaasi oo awodsiiyey in uu
                beeri karo noocyada kala duwan ee daaqa, caleen iyo raashin kala duwan
                oo loo dhigo lo’da beerta lagu dhaqo, waxanu midho iyo iniin tijaabo ah
                ka soo iibsaday Kenya iyo<br />
                Sudan. Nooca lo’da loo yaqaan Holstein ee midabkeedu iskugu dhafan yahay
                madow iyo caddaan, oo kuula ekaanaysa sidii waxay dhex tuban tahay
                beerihii daaqa cagaaran ee Yurub oo kale, waxa uu ka keenay Ethiopia oo
                dhulka la soo mariyey, waxanu lagu tallaalay oo lagu mudey meni amma
                biyo laga keenay Maraykan. Faransiiskana waxa looga keenay qalabkan
                casriga ah ee farsamada sare ee yaalla dhismahan nadiifta ah ee
                dhalaalaya ee lo’da lagaga lisso caanaha.<br />
                Markii aan weydiiyey Cabdillaahi oo aan isagu hore ugu lahayn khibrad
                iyo waayo-aragnnimo xirfadda beeraha halka iyo sida uu ku keenay
                fikraddan iyo farsamadan qaabkan waraabinta dhulka, qodista ceelasha,
                beerista iyo kaydinta raashinka lo’da ee nafaqada leh, iyo samaynta
                beer-lo’aaddani, waxa uu kaga kacay qosol, waxanu ii sheegay inuu inta
                badan ka ogaadey, kana bartay Internet-ka. Jawaabtiisu waxay u taagnayd
                oo ka muuqatey dareenka halyeynnimada ee sida qayaxan caadada u ah reer
                Somaliland. Waxa uu ii sheegay in fikraddan ah inuu sameeyo beer-lo’aad
                ay markii ugu horraysay ku soo dhacday markii aabbihii ay ku soo baxday
                cilladda lafo-jajabka oo ka timaadda macdanta loo yaqaan Calcium oo
                jidku waayo amma ka yaraata, cilladdaasi oo ku badan Somaliland. Waxanu
                intaasi ku daray in hammiga iyo ujeeddada weyn ee ku dhaqaajisay
                hawshani, inay ahyd inuu wax ka hagaajiyo caafimaadka dadweynaha dalka,
                oo uu u helo caano lo’aad. Waxa kale oo suurtogal ah in Abdillahi Faarax
                uu rajaynayey inuu lacag badan ka heli doono hawshan uu u badheedhay ee
                beer-lo’aadda.<br />
                Qaar kale oo reer Somaliland ah, waxa suurtogal ah in hammigooda iyo
                ujeeddadoodu ay u badan tahay in ay ka imanaysa damiir banii’aadminnimo
                iyo dareen baraarug oo ah inay mas’uuliyad iska saaraan wax-ka- qabasho
                dhibaato dadweyne. Adan Ismail, oo ah dhakhtar xagga cudurrada maskaxda
                iyo dhimirka ah, oo ka shaqeeya dalka Canada, waxa uu u huraa
                waqitigiisa muddo toddobaadyo ah inuu halkan yimaaddo sannad kasta, oo
                uu lacag la’aan ku daaweeyo dadka maskaxda amma dhimirka wax ka qaba ee
                jooga Somaliland, waayo dalkan ma joogaan dhakhaatiir dabiibta
                canuunnada maskaxda iyo dhimirka. Afadii hore ee uu qabi jirey
                Madaxweyne Cigaal, Edna Adan Ismail, oo ah dhakhtarad umuliso ah, waxay
                ka fadhiisatay shaqadeedii ay ka haysey Qaramada Midoobey, waxayna
                Hargeysa ka samaysay cusbitaal haweenku ku umulaan, halkaasi oo ay
                weliba ku tababarto dhakhtarro iyo kalkaaliyayaal caafimaad oo
                umulisooyin ah. Waxyna igu tidhi:<br />
                Waxan ku hammiyi jirey in aan dhiso cusbitaal ilaa markii aan 11 jir
                ahaa. Mid waxan ka bilaabay dhismihiisii magaalada Muqdishu, laakiin
                waxa la burburiyey markii dagaalladu ay qarxeen. Markii aan gaadhay
                da’dii hawlgabka ee shaqada laga fadhiisanayey, ayaa waxan goostay in
                aan mar kale isku dayo dhisme cusbitaal oo markan aan ka sameeyo
                dalkayga hooyo ee Somaliland. Waxa la i siiyey dhul aad u ballaadhan oo
                ahaan jirey xabaalo iyo qashin-qub, markii danbena meel wax lagu laayo
                oo lagu toogto dadka dilka lagu fulinayo ee maxaabiista siyaasadda.
                Dadku aad ayay u necbaayeen oo ay u karhi jireen goobtan, laakiin immika
                way jecel yihiin. Lacagtaydii xaqa iyo gunnada hawlgabka iyo hantidaydii
                kale ayaan ku kharash-gareeyey dhismihii cusbitaalkan, halkii aan meel
                kale degi lahaa ee aan iska ciyaari lahaa turub ilaa inta aan ku
                dawakhayo.<br />
                Iyada oo ay socdaan dhammaan mashaariicdan gaarka ahi, dawladda
                Somaliland waa mid kooban oo taag daran. Sabatuna waa dalkani oo aan
                haysan aqoonsi caalami ah. Ma heli karo deyn debadeed oo buuran oo uu ku
                bixiyo kaabayaasha dhaqaalaha iyo qaybaha kale ee horumarinta.
                Dhibaatadanna waxay madluun ka dhigtay, oo warwar ku haysaa
                Madaxweynaha, Ahmed Siilaanyo, oo yidhi:<br />
                Waxannu u baahannahay aqoonsi dibadeed, waayo waa sida qudha ee aannu
                xubin buuxa uga noqon karno mujtamaca amma duwalka caalamka. Kama
                qaybgeli karno shirarka ay soo abaabulaan ee ay qabanayaan Qaramada
                Midoobey iyo ururrada kale. Kama faa’iidaysan karo barnaamijyada iyo
                mashaariicda Baanka Adduunka iyo hey’adaha kale ee caalamiga ah. Wax
                badan ayaa nagu seega aqoonsi la’aanta.<br />
                Samir badan ayaannu arrintani u yeelannay, waxanan rajeynayaa in aannu u
                aayi doonno samirkaasi oo aanu abaalkiisa heli doonno. Haddii aannu
                helno aqoonsi caalami ah inta aan anigu madaxweynaha ahay, waxannu
                samayn doonnaa dabbaldeggii ugu weynaa ee weligii soo mara
                adduunka.<br />
                Reer Somaliland waxay u muuqdaan inay aad uga roon yihiin oo ay ugu
                badinayso ka maqnaanshaha shirarka caalamiga ah, amma haddii si kale loo
                dhigo, inay u aayeen oo ay u fiican tahay inayna ka mid noqon hababka ku
                tiirsan mucaawanada. Waxay ka midaysan yihiin, sida weyn ee ay ugu
                dhegan yihiin , una doonayaan inay helaan aqoonsi caalami ah. raallina
                kuma aha inay sidan ku sii jiraan, ka sakow carqaladaha badan ee ka
                hortaagan, oo ay sii ahaadaan mujtamac shaqaynaya oo ka jira dal aan la
                qoonsanayn. Waa wax suurtogal ah haddaii la aqoonsan lahaa, in
                Somaliland ay ka bilaabanto kala daadsanaan oo hanti lagu khasaariyo
                waxyaabo dheeraad ah oo magaca dawladnnimo amma qarannimadu ay la
                imanayso oo ku ladhan. Tusaale ahaan, waxa laga yaabaa inay damcaan inay
                safaarad weyn ka furtaan meel ka mid degaannada bilicdasan ee heerka
                sare ah, ee qaaliga ah ee magaalada London, halka imika uu ka yahay
                maqsin qudha oo ku dhex yaal suuq aan bilic lahayn oo ka tirsan xaafad
                gabowdey oo ka mid ah xaafadaha Bariga London. Mark Bradbury, buuggiisa
                uu ka qoray Somaliland, waxa uu ku sheegayaa inay jiri karaan dhinacyo
                badan oo laga eegi karo doodda ku saabsan bal in Somaliland ay wax ka
                taransan lahayd iyo in kale, mucaawanooyin dheeraad ah oo debadeed oo ay
                hesho:<br />
                Sababta oo ah faragelinta xagga milateri iyo tan banii’aadminnimo ee
                Koonfurta ee natiijada xumi ka timid, waxa timid dood odhanaysa in
                Somaliland ay u ayday oo ka faa’iidaysatay inay ahaato mid bannaanka ka
                joogta oo ’ka madaxbannaan ku- xidhnaansho mucaawano’. Dood taasi ka
                duwan ayaa iman karta, oo ah in mujtamaca caalamiga ah ay seegtay
                fursadda ah in uu ka shidaal qaato habka muwaafaqada amma heshiiska
                siyaasadeed ee<br />
                Somaliland ee xoojinta mabaadi’da maamul- wanaagga. Haddii heerka kooban
                ee caalamiga ah amma mucaawanooyinka xaddidan ee loo fidiyo somaliland
                ay dib u dhigeen dib-u-soo-kaabashadii muuqan lahayd ee xagga dhaqaalaha
                iyo siyaasadda ee dalkaasi, markaasi waxa la odhan karaa dhinaca kale
                inay ku kacday qiime amma la timid saamayn banii’aadminnimo. Mana aha
                wax sahlan oo suurtogal ah in si sugan loo xisaabiyo saamayntaasi.
                Haddana maqnaanshaha faragelin weyn oo debadeed waxay keentay in
                siyaasadda guduhu ay hoos ka soo dhisanto, iyada oo aanay hageyn saamayn
                ka timaadda imkaaniyaad, amma taageero iyo ajandooyin
                debadadeed.22<br />
                waxa jira sabab Somaliland qiil uga dhiganayso inay xaq u leedahay
                madaxbannaani. Sida uu qabo xeerka Ururka Midowga Afrika, xuduudaha
                dalaku waa inay ku ekaadaan xuduudihii ay lahaayeen ee loo qeexay
                waqtigii ay gobannimada qaateen ee ay madax bannaanadeen. Maxmiyaddii
                hore ee Ingiriiska ee Somaliland waxay dhawr maalmood ahayd dal
                madaxbannaan oo leh xuduudo gooniya oo sugan, ka hor intii aanay la
                midoobin dalkii loo yaqaanney Soomaaliya italiana ee Koonfurta oo ahayd
                mustacmarad Talyaani. Hasse ahaatee waxa carqalad weyn oo aan la dhaafi
                karin ku noqotay mawqifka Dawladda Ku-meel-gaadhka ah ee Muqdishu oo si
                aan leexleexad lahayn uga horjeedda madaxbannaanida Somaliland.
                Dawladaha ajanebigu waxay beryahan danbe wax ka bedeleen mawqifkoodii
                hore ay ugu dhegganaan jireen ee ku aaddanaa Somaliland. Maraykanku waxa
                uu ku dhawaaqay sanadkii 2010 inuu taageero dheeraad ah siinayo
                dalkaasi. Ingiriiska ayaa isna bedeley mawqifkiisii amma sidii uu ula
                macaamilayey. Inta badan dalalka aduunku waxay ku doodaan in uu yahay
                Ururka Midowga Afrika kan ay la gudboon tahay in uu go’aan ka gaadho
                waxa laga yeelayo Somaliland ee arrinteedu ay noqonayso. Marka loo eego
                awod-darrida iyo guud ahaan inta badan wax- ku-ool la’aanta ururkaasi,
                lagama yaabo dadweynaha Somaliland inay beryahaasi arkaan wax isbedel ah
                oo dhakhso ah oo ku yimaad sida ay haatan yihiin amma xaaladda ay ku
                sugan yihiin.<br />
                Sabata ay dad sidaas u badan oo reer Somaliland ah oo qurba-jooga ahaa
                ay ugu noqonayeen dhulkoodii, una awodeen inay ku dhiiradaan bilaabidda
                mashariic xiiso leh oo lafahooda iyo guud ahaanba dalka ay wax ugu
                qabanayaan, waxa weeye in ilaa 1991-kii ay Somaliland dib u dhisaysey
                dhaqaalaheeda, mujtamaceeda, iyo dawladdeedaba, taasi oo ka duwan
                xaaladaha ka jirey Soomaaliya. Dib-u-dhiskani waxay u samaynaysay oo uu
                u socda si gaabis ah oo qun-yar-socod ah, kuna salaysan habkooda iyo
                qaabkooda, si xeelad ahna looga guurayey nidaamkii siyaasadeed ee ku
                dhisnaa qaab-beeleedka, loona gudbayey qaab ugu danbayntii ah hab
                diimoqoraadi ah oo soomaaliyeed oo ku dhisan axsaab badan. Sababta oo ah
                in aan Somaliland debadda lagaga keenin qaababka reer-Galbeedka ee
                nabadaynta iyo dib-u-dhiska, Somaliland waxay siyaabo badan uga
                badbaaddey waxa ku dhacay ee ay ku danbeysey Soomaaliya.
                Waayo-aragnnimada tusaale ee Somaliland waxay muujisay oo ay soo
                bandhigtay in haddii dadka loo dhaafo inay iyagu maamushaan arrimahooda,
                in Soomaalidu ay awod u leedaay inay samysantaan qaran dawli ah oo isagu
                isku tiirsan oo iskii wax u qabsan kara.<br />
                Ka bacdi markii Somaliland ay ka goosatay Soomaaliya, 18-kii bishii May
                ee 1991-kii, taasi oo sabab u noqotay inay ka sabata baxdo fargelin
                debadeed, dadka reer-Somaliland waxay dib ugu noqdeen oo ay hoos ugu
                dhaadheceen dhaqankoodii, iyaga oo dhisay nidaam bilawgii ku qotomey
                siyaasad hab-beeleed iyo qaddarinta hoggaanka iyo talada odayaasha,
                laakiin marba marka ka danbaysa la sii waafajinayo oo la isla
                qabadsiinayo qaababka casriga ah ee siyaasadda. Waxa la qabtay shirar
                badan oo is-xigxigey oo ay yeesheen beeluhu, shirarkaasi oo ergooyinku
                ka kala socdey dhammaan qaybaha mujtamacaasi ay ka doodeen, kana wada
                tashadeen, qaab-siyaasadeedka la qaadanayo, iyo sida loo qaybsanayo
                awodda xukunka. Iyadoo ka duwan ‘shirarkii dib-u-heshiinta’ ee faraha
                badnaa ee debadaha laga soo abaabulay ee loo qabtay Soomaaliya laga soo
                bilaao 1991-kii, kuwan Somaliland ee hoos iyo gudaha ka soo asaasmay ee
                cidda qabsatay iyo cidda loo qabtay ay soomaali ahaayeen, waxa ka soo
                baxay hab lagu dhaqmi karo oo wax-ku-ool ah oo<br />
                cuntama, ficil ahaanna runtii shaqaynaya oo la dabbiqi karo. Shirarkaasi
                siyaaasadeed ee Somaliland waxay iskugu soo biyo shubteen aakhirkii,
                shirweynihii magaalada Borama sanadkii 1993, kaasi oo socdey muddo afar
                bilood ah, kuna dhammaaday magacaabidda madaxweynihii labaad ee
                Somaliland, uguna xilli dheeraa, Mohamed Ibrahim Egal. Mark Bradbury
                waxa uu qabaa in ahmiyadda shirkaasi saamayntiisu aanay ku ekayn oo
                qudha xuduudaha Somaliland, laakiin ay aad uga durugsan tahay: ’<br />
                Shiiirweynihii Borama ee 1993 ma koobayn astaynta xaaladaha siyaasadeed
                ee Somaliland oo qudha, laakiin waxa kale oo uu tusaale u ahaa hab
                nabadayneed oo dadweyne oo dhaqan ah oo gudaha ka soo asaasma, qaabkaasi
                oo wax u dhigmaa ay ku yar yihiin Afrikada maanta.23<br />
                Bradbbury waxa uu ku doodayaa in tiirka aasaasiga u ah guulaysiga
                Somaliland uu yahay in dawladnnimadu ay ka soo bilaabantay aasaaska
                hoose ee mujtamaca amma dadweynaha, taasi oo si weyn uga geddisan qaabka
                Soomaaliya ay ku socotey: ’ Haddii aynnu dib u xusno<br />
                sifihii ay Virginia Luling ka bixisay Soomaaliya 1980- yadii, ee ay ku
                tilmaantay ” dawlad ka dul laallaadda dadweyne aan weligood dhisan
                lahayn dawlad noocaas ah, amma aan dalban lahayn iyada oo kale oo aan ku
                iman rabitaankooda”, haddii sifahaasi la barbardhigo oo loo eego , tan
                Somaliland waxay u muuqanaysaa mid ku dhisan, kana timid dadweynaha, ee
                aanay ahayn mid dusha lagaga keenay.”24<br />
                Waxa loo dejiyey Somaliland nidaam dawli ah oo iskugu dhafan noocyo kala
                duwan. Waxa la isku milay oo uu iskugu jiraa qaababka dawliga ah ee
                reer- Galbeedka iyo kuwa dhaqanka ee arrimaha ijtimaaciga iyo
                siyaasadda. Tani waxay ka muuqataa oo laga dhex arki karaa hey’addaha
                sharci-dejinta amma golayaasha Somaliland oo iskugu jira qaababka
                dhaqanka iyo kuwa casriga ah. Golaha Guurtidu waxa uu ka kooban yahay
                Odayaasha beelaha, halka aqalka baarlamaanka amma golaha wakiilladu uu
                ka kooban yahay mudanayaal la soo doorto. Is-waafajinta qaababkani
                dhaqanka Soomaalida ee golaha odayaasha ee loo yaqaan Guurtida ee lagu
                daray qaabkii dawliga ahaa, lana siiyey golahaasi guurtida kaalin cad oo
                hawlaha iyo mas’uuliyaadka ay gudanayaan, kuwaasi oo ay ku jirto
                xallinta khilaafaadka gudaha, arrimahani waxay u suurtogeliyeen in
                Somaliland ay ka faa’iidaysato oo ay adeegsato qaababkii hore u jirey ee
                dhaqanka ee is-maamulka, oo aanay iska indha-tirin amma burinin
                habakaas. Golaha Guurtida ee lagu soo daray nidaamkii siyaasiga ahaa,
                waxay suurtogelisay in si wax-ku-ool ah oo cuntanta loo adeegsado
                odayaasha ugu mudan mujtamaca ee laga danbeeyo, lana maqlo talooyinkooda
                waayo-aranimo ee xallinta khilaafaadka. Tani waxay ka mid tahay sababaha
                keenay in aanay khilaafaadkii faraha badnaa ee gudaha ee dalkaasi inta
                badan aanay isku rogin, amma ay far-ku-tiris ahaayeen, dagaallo buuxa oo
                dhex mara beelaha. Haddana golaha guurtida ee mudanka odayaashaa
                dadweynaha ee lagu soo daray nidaamkii dawliga ahaa, waxa kale oo si
                sugan loo habeeye in qaabka siyaasiga ahi uu matilo oo ay ka dhex
                muuqdaan beelaha dalkaasi. Aasaasi ahaanna, habka dawliga ahi waa
                isbahaysi awod-qaybsi oo ka kooban beelaha waaweyn ee dalkaasi, iyada oo
                beeluhu ay kuraas amma wakiillo ay ku leeyihiin aqalka sare iyo kan
                hoose labadaba, kuraastaasi oo tiradoodu ku salaysan tahay qorshe amma
                qaab hore loo dejiyey oo loo cayimay.<br />
                Si haddaba qaabkaasi isku-jirka ah ee Somaliland uu u hirgalo, una
                xuubsiibto nidaam dawli ah oo loo dhan yahay laguna wada jiro, tani
                waxay u baahatay in la helo hoggaan adag oo isku kalsoon. Tani waxa aad
                loogu sii baahday gaar ahaan xilliyadii hore ee ay jilicsanayd ee
                halistu ay jirtey, markii Somaliland ay bilawga ahayd ee ay iskeed ugu
                dhawaaqday jamhuuriyad socod-barad ah, Soomaaliya oo si weyn liddi ugu
                ahyd gooni-u-goosashada Somaliland-na ay ka holcayeen dagaallo
                sokeeye.<br />
                Ninka haddaba yeeshay geesinnimadii uu ugu badheedhi lahaa in uu
                hoggaamiyo Somaliland sannadihii ay dhallaanka ahayd ee ay debecsanayd
                waxa uu noqday madaxweyne Mohamed Ibrahim Egal oo ahaa siyaasi leh
                waayo-aragnnimo iyo heybad shakhsiyadeed, oo waqtigaas looga baahnaa oo
                muhim u ahaa si Somaliland ay u sii jirto oo ay u hanaqaaddo. Waxa uu
                yaqaanney sida looga hortago ee la iskaga caabbiyo kuwa iska ka soo
                horjeeda ee dhallila ee debadda iyo gudahaba.<br />
                Waxa uu ka badbaadi karayey siyaasadihii Soomaalida ee qasnaa, isagoo
                hore u soo kala qabtay mansabyo siyaasadeed oo sarsare, oo ay ku jirto
                ra’iisal- wasaare, iyo isagoo waqti badan ku jirey xabsiga xilligii
                xukunkii Mohamed Siyaad Barre. Waxa uu ahaa nin xariif ah oo xeelado
                badan, toos ah oo aan u habran cidna, oo hadallo iyo kaftan qayaxan. Ma
                ahayn nin u dhaqma hadba sida laga filayo ee ay tahay munaasabadda lagu
                jiraa. Mar aan la kulmay sannaddii 1994 oo lagu jirey xilliyo gaar ahaan
                adag, oo miliishiyooyin ka soo horjeedaa ay joogeen agagaarka
                magaalo-madaxda, dagaallo qabaa’ilna ay ka socdeen qaybo ka tirsan
                Somaliland, waxa uu u dhaqmayey sidii nin aan waxaasba danaynayn oo
                aanay damqayn, una muuqda in isku-kalsoonidiisa oo qudhihi ay ku filan
                tahay cadowgiisa oo meesha ka baxa.<br />
                Cigaal waxa uu joogey muddo ku filan in uu soo saaro Somaliland,
                dadweynaheedana ku beero isku-kalsooni ah inay iyagu wax qabsan karaan
                oo ay istaagi karaan. Markii uu dhintay 2002-dii, Somaliland waxay
                jirtey 11 sano, waxayna muddadaasi noqotay dal iskii wax u qabsan kara
                oo isku tiirsan, iyada oo dib ay ugu soo noqdeen boqollaal kun oo
                qaxooti ahaa oo ka yaacay dagaalladii 1980-maadkii, haatanna dib ugu soo
                noqday si ay u helaan nolol fiican.<br />
                Habkii loogu gudbayey madaxtooyo cusub waxa uu ahaa mid si caadi oo aan
                dhib lahayn u dhacay, sababta oo ah in marka horeba uu jirey qaab hore
                loo dejiyey oo ku saabsanaa qofka xilka qabanaya ee loo magacaabi karo,
                go’aankaasi oo ka mid ah awodaha waaweyn ee la siiyey aqalka sare ee
                Golaha Guurtida.<br />
                Markii loo magacaabay Dahir Riyaale Kaahin madaxweynannimada, dalku wuxu
                galay marxaladdii labaad xagga horumarka siyaasadda, waxana si caadi ah
                loogu gudbay hab xaddidan oo ku dhisan nidaamka diimoqoraadiyadda
                axsaabta badan. Somaliland waxay dabbaqday oo ay u gurguuranaysay sida
                ‘diinka’ oo kale, si ay u gaadho nidaam siyaasadeed oo loo dhan yahay,
                waxayna u socotay si tartiib-tartiib ah, laakiin ay hubto halka ay u
                socoto. Laba iyo tobankii sano ee ugu horreeyey intii ay jirtey
                Somaliland, gebi ahaanba ma jirin wax axsaab ah oo siyaasadeed.<br />
                Ka dibna, si looga hortago ururro siyaasadeed oo ku abtirsada beelo
                dabadana ku haya dano qabaa’il, waxa la xaddidey tirada axsaabta oo lagu
                koobay saddex; kuwaasi oo kala ahaa Kulmiye, Ururka Diimoqoraadiga ah ee
                Ummadaha Bahoobey (UDUB), iyo Ururka Caddaaladda iyo Daryeelka
                Dadweynaha (UCIDD).<br />
                Dastuurka dalkaasi waxa uu ka mamnuucayaa axsaabtu inay ku dhisnaadaan
                qabyaalad amma gobolaysi. Markii la gaadhay sanaddii 2011, waxa socdey
                doodo ku saabsan in la sameeyo hab kordhinaya ka wada qaybgalka
                siyaasadda. Qaabkani waxa uu dhinacyo badan kala mid yahay kii Uganda oo
                kale, oo madaxweyne Yuweri Museveni oo markii ugu horraysay ku bilaabay
                inuu soo rogo hab aan sidiisaba ku dhisnayn wax axsaab ah, kaasi oo
                markii danbe la ogolaaday in uu si tartiib-tartiib ah iskugu bedeley oo
                looga gudbo nidaamka dimoqoraaddiyada ee axsaabta badan, iyada oo
                dalkaasi uu ka soo baxayey sannado badan oo ay ka jireen khilaafyo iyo
                naxariisdarro siyaasadeed. Tijaabadan Uganda waxay ahayd mid bilawgii si
                fiican loogu guulaystay, laakiin markii danbe kharribantay, markii uu
                Museveni xukunka ku sii dhegganaaday.<br />
                Dawladda Somaliland, mararka qaar ururrada xuquuqda aadamigu waxay ku
                eedeyn jireyn dulqaad la’aan iyo inay ku kacayso wax-cadaadin. Bishii
                July ee 2007- dii, waxa la qabqabtay madaxdii urur siyaasadeed oo
                marakaasi samaysmay, ururkaasi oo la odhan jirey Qaran. Waxana
                wasaaradda arrimaha guduhu ay ku eedaysay inay khatar gelinayaan
                nabadgelyada qaranka. Saddex ka mid ah madaxdii ururka Qaran ayaa markii
                danbe la xidhay iyada oo aan maxkamad la geyn.<br />
                Doorashadii madaxweynennimada ee bishii April 2003, Dahir Riyaale Kaahin
                waxa uu ku helay aqlabiyad aad u yar oo ahayd siddeetan cod oo qudha oo
                uu dheeraaday qofkii ugu weynaa dadkii isaga la tartamayey, oo ahaa
                musharraxii ka socdey xisbiga Kulmiye. In kasta oo ay jireen eedaymo ku
                saabsan musumaasuq iyo falal wax- isweydaarin ah, haddana Somaliland
                kama dhicin qas iyo dhiig daataa. Riyaale waxa uu sii ahaaday
                madaxweynihii dalka xilli labaad. Doodo kulul ayaa ka dhacay
                baarlamaanka, mararka qaarna gacan-ka-hadal. Laakiin hadda Somaliland
                waxay awoddey inay daboolka ku hayso oo ay halkaa ku ekaadaan
                khilaafyada siyaasadeed, taasi oo macnaheedu noqon karo in ay soo
                baxayso oo looga gudbayo diimoqoraadiyad caafimaad qabta oo xoog leh, oo
                afkaarta kala geddisan macnaheedu aanay ahayn inay isku rogaan dagaal
                gacan- ka-hadal ah.<br />
                Waxa jirey xilliyo ay taagnaayeen xiisado waaweyn oo siyaasadeed, laga
                soo bilaabo sannaddii 2008-dii ilaa 2010-kii, markii doorashooyinkii la
                filayey ay kolba dib u sii dhaceen, sababta oo ahayd dhibaatooyin la
                xidhiidhey liiskii diiwaangelinta cod-bixiyayaasha iyo arrimo kale oo
                murugsanaa. Markii aakhirkii ay suurtowdey in la qabto doorashadii
                sanadkii 2010-kii, dadweynaha waxa ka go’naa inay dhiibtaan codkooda,
                waxayna galeen safaf dhaadheer oo ay tubnaayeen milicda saacado badan,
                iyaga oo aan waxba ka soo qaadin oo iska indhatiray hanjaabadihii iyo
                digniintii ururka al-Shabaab ee ahaa in aan loo soo bixin oo aan laga
                qayb geli doorashooyinkaasi. Hoggaamiyihii xisbiga mucaaradka ah ee
                Kulmiye ayaa doorashadaasi ku helay aqlabiyad kooban. Iyada oo ka
                geddisan sida ay yeeleen hoggaamiyayaashii dalal kale oo Afrikaan ah oo
                ka horumarsan Somaliland, lehna nidaamyo diimoqoraddi ah, sida Ivory
                Coast, Zimbabwe iyo Kenya, madaxweynihii waqtigaasi waxa uu aqbalay
                natiijadii ka soo baxday doorashadaasi, waxanu awoddii xukunka ku
                wareejiyey Ahmed Mohamed Siilaanyo oo noqday madaxweynihii afraad ee
                dalkaasi muudadii labaatanka sano ahayd ee Somaliland ay jirtey.<br />
                Somaliland ma aha meel aan lahayn mashaakilkeeda. Gobollada Sool, Sanaag
                iyo Cayn ayaa ah kuwa uu ka jiro khilaaf ka dhexeeya Puntland, mararna
                ay ka dhacaan dagaallo goosgoos oo dhex mara labada dhinac. Waxa kale oo
                gobolladaasi ka jirta kooxda mucaaradka ah ee SSC, kuwaasi oo u
                dagaallamaya sidii gobolladaasi ay dib ula midayn lahaayen Soomaaliya.
                Somaliland waxa kale oo wax ka soo gaadheen dagaallada ay wadaan kooxaha
                Islaamiyiintu. Hoggaamiyaha al-Shabaab, Ahmed Abdi Godane, waa nin reer
                Somaliland ah. Hey’adaha nabad-sugidduna waxay sheegaan inay jiraan
                xubno qarsoon oo ka tirsan taageerayaasha al-Shabaab oo ku dhex
                dhuumanaya dalka dhexdiisa. Bishii October ee 2008, al-Shabaab waxay
                magaalada Hargeysa ka dhex fulisay sadderx qarax oo ismiidaamin ahaa oo
                ay mar ku wada qaadday qasriga madaxtooyada, xarumaha Barnaamujka
                Horumarinta ee Qaramada Midoobey (UNDP), iyo xafiiskii ilaalinta danaha
                Ethiopia. Isla markaasi waxay ka dhex fulisay Puntland laba weerar. Waxa
                ku dhintay weerarradaasi oo lagu diley dad ilaa soddon qof ah.<br />
                Sarkaal sare oo ka tirsan waaxda nabadgelyada ee Somaliland waxa uu ii
                sheegay in bileyska iyo milateriga dalku ay yihiin kuwa taag daran oo
                aan wax ka qaban karayn khataraha waaweyn ee ku iman kara nabadgelyada.
                Waxa uu sheegay in ciidamada nabadgelyadu ay yihiin kuwa la lumiyey oo
                musuqmaasuq kharribey: ‘sharciga halkan ka shaqeeyaa waa konton<br />
                doollar oo Maraykan ah’, ayuu yidhi. Hargeisa waxa uu ku tilmaamay inay
                tahay ‘albaabka loo sii maro Muqdishu’, waxanu intaasi ku daray in
                Islaamiyiinta xagjirka ah qaarkood ay ka soo galaan gobolka dhinaca
                Somaliland oo ay marin ka dhigtaan, halkaasi oo aan inta badan laga
                yaabin in laga shakiyo. Dhibaato kale oo sarkaalkaasi ii sheegay waxa
                weeye in Somaliland ay haatan ku sugan yihiin dhallinyaro Soomaaliyeed
                oo mashaakil kala kulmay xagga sharci, gaar ahaan mukhaadaraadka amma
                maandooriyayaasha, dalalkii ay joogi jireen ee Ingiriiska, Holland,
                Denmark, iyo dalalka kale ee Yurub. Waxa uu yidhi dhallinyaraasi waxay
                ku dhex milmeen ddweynihii halkan ee gudaha, iyaga oo la yimid
                falal-denbiyeedyo ay dalka soo geliyaan.<br />
                Arrinta ah jiritaanka ‘laba Soomaaliyeed’ waxay keenaysaa su’aalo muhiim
                ah oo la isweydiiyo. Maxay ku dhacday in in ka badan labaatan sano ka
                bacdi, in Qaramada Midoobey iyo dawladaha ugu awodda badan adduunku ay
                weli sii wadaan inay siiyaan hanti, aqoonsi, iyo taageeraba dawladda
                ‘dhexe’ ee Muqdishu oo mararka qaar maamulkeedu aanu dhaafsiisnayn wax
                ka baxsan dhawr degmo oo ka tirsan magaalo-madaxda, weligeedna aan wada
                gaadhin Soomaaliya oo dhan? Maxay uga gaabiyeen inay ka shidaal qaataan
                tusaalaha iyo waayo-aragnnimada Somaliland, oo ay u garan waayeen in,
                halka la samaynayo faragelin debadeed oo fara badan, in malaha ay
                habboon tahay in la yareeyo, oo sidaasi ay tahay sida loogu qaatey?</p>
            <p>7 Dumar ka tirsan booliska Somaliland (Mary Harper)<br />
                Iyada oo imika Ingiriiska iyo Maraykanu ay siinayaan Somaliland iyo
                gobollada kale ee deggan ee Soomaaliyeed taageero dheeraad ah, waxa iman
                karta khatar kale oo soo biirta oo ah in laga yaabo in lacagayowga la
                geynayo dhulalkaasi ay keenaan dhibaatooyin kale.<br />
                Somaliland waxa qarqiyey oo ka buuxa hey’adaha aan dawliga ahayn (NGOs).
                Markii aan baabuur ku dhex maray magaalada Hargeisa, calaamadaha iyo
                boodhdhka aan arkay waxay u badnaayeen, marka laga reebo xayeysiisyada
                sharikadaha isgaadhsiinta iyo kambaniyada telifoonnada gacanta ee
                moobiillada, boodhadka shaacinaya magacyada hey’adaha aan dawliga ahayn
                ee gudaha (NGOs) iyo kuwa caalamiga ah, iyo hey’adaha Jamciyadda
                Qaruumaha ka dhaxaysa ee jooga dalka. Waxan qoray liis koobaya magacyada
                aan ku arkay laba jid amma waddo oo qudha: Action Against Poverty,
                Somaliland Youth Peer Education Group, Handicap International, UNESCO,
                Mercy Corps, FAO,<br />
                UNDP … Markii aan dhex luugeeyey xaafadaha kale ee liita ee saboolka ah
                ee magaaladana, dadku inta ay i joojiyaan, ayay i weydiinayeen, ‘NGO-gee
                ayaad ka tirsan tahay amma ka socotaa? Maxaad noo siddaa?’<br />
                Dhibaato kale oo walaac leh oo ay la imanayaan hey’adahan caalamiga ah
                ee horumarintu ee soo badanayaa waa dadkii aqoonta iyo kartida lahaa ee
                Somaliland oo ku qulqulaya hey’adahaasi, kana tegaya hey’adihii gudaha
                iyo ururradii waddaniga ahaa, iyaga oo u xilanaya mushaharka sare, iyo
                magaca laga yaabo inay ku helaan inay u shaqeeyaan Qaramada Midoobey
                (UN), amma hey’ad kale oo caalami ah. Dad dhawr ah oo reer Somaliland
                ah, oo sannado badan ku qaatay dib-u- dhiskii dalkooda, iyaga oo aan
                helin mucaawano sidaaya oo debadeed, waxay ii sheegeen inay ka baqayaan
                in NGO-yadan badan ee dalka qarqiyeen ay dhici karto inay tirtiraan
                niyaddi iyo isku-tashigii ahaa in dadku ay iskood ‘wax u qabsan karaan’,
                kuna bedelaan dhaqan ah in aad cid kale ku tiirsanaatid oo aanad adigu
                waxba qabsan.<br />
                Waxyaabaha cuntama ee Somaliland ay dhaqan gelisey, gaar ahaanna
                abuuritaanka nidaam siyaasi ah oo shaqaynaya, waa wax ay kaga dayan
                karaan gobollada kale ee Soomaaliya ee ismaamulka hoose lihi. Laakiin
                haddii taasi lafteeda lagu sii talax tago oo lagu fogaado, waxay keeni
                kartaan inay samaysmaan dhawr dawladood oo kale oo Soomaaliyeed, iyo in
                guud ahaanba Soomaaliya ay si rasmi ah u kala burburto amma u kala
                qaybsanto. Waxa kale oo suurtagal ah in Somaliland ay ka mid noqoto
                dawlad Soomaaliyeed oo laakiin ku dhisan hab guud oo federaal qaab sare
                ah, oo nidaamka siyaasadeed ee Somalilandna uu noqdo mid ay kaga daydaan
                oo ay qaataan maammullada gobollada kale. Laakiin tani lagama yaabo inay
                dhacdo, waayo<br />
                Somaliland ma doonayso inta suurtogal ah inay wax ku sidaaya ku darsato
                Soomaaliya, ugu yaraan marka loo eego sida xaaladdeedu ay haatan tahay.
                Ismail Mohamed Hurre, oo lagu naanayso Boobaa, horena u ahaan jirey
                wasiirka arrimaha debadda ee dawladdii ku-meelgaadhka ahayd ee
                Soomaaliya, waa nin asalkiisu ka soo jeeda Somaliland.. Laakiin markii
                aan la kulmay sannaddii 2010-kii, waxa uu dhawr sannaba degganaa
                huteelka Andalus ee magaalada Nairobi. In kasta oo uu asal ahaan ka soo
                horjeedo fikradda gooni-isku-taagga amma madaxbannaanida Somaliland,
                haddana waxa uu qabaa in magaala-madaxda Hargeisa ay noqon karto
                xaruntii awodda xukunka ee Soomaaliya oo dhan:<br />
                Somaliland waxay immika taagan tahay heer ay xukumi karto Soomaaliya oo
                dhan. Somaliland haatan waa meel nabad ah oo bed qabta, laakiin haddii
                xaaladda Muqdishu ay sidaas ku sii jirto oo ay ku sii socoto, qaskaas
                iyo dagaalladaasi waxa uu aakhirka saamayn doonaa oo uu gaadhi doonaa
                Hargeisa, ha noqoto xilli dhaw amma xilli danbe. Qayb keliya kama jiri
                karto nabad iyo degganaansho aan ka jirin kuwa kale. Soomaalidu waxay
                noqonaysaa mid amma wada dhibaataysan, amma wada tanaadda oo horumar
                wada samaysa. Waxannu nahay ummad qudha oo qaran ah. Qolooyinka amma
                beeluhu ma noqon karaa qaran. Ummadda Soomaaliyeed ee Geeska Afrika waa
                dal gebi ahaan mid ah. Kama rajo qabno oo ma sugeynno in dib loo abuuro
                qaran Soomaaliyeed oo ka kooban shantii xiddigood. Taasi waxay
                noqonaysaa riyo fog oo cirka jirta. Waa in aan ku xisaabtanna xaqaa’iqa
                maanta jira, labada qaybood ee dadweynaha deggani ay boqolkiiba-boqol
                yihiin Soomaali. Labadaas qaybood mustaqbalkooda iyo aayahooda danbe waa
                isku mid oo waa mid ay wadaagaan, nabad iyo nabad la’aan labadaba.<br />
                Sannadkii 2011, xubno ka tirsan baarlamaanka fahdigiisu yahay magaalada
                Muqdishu iyo Soomaali kale oo reer-Koonfureed ah oo muhim ah, ayaa waxa
                ka muuqatay inay ka gunuunacayaan amma ka murmayaan suurtogalnnimada in
                Somlia oo dhan laga xukumo Hargeisa. Tiro yar ayaa xataa sheegtay inay
                jeclaan<br />
                lahaayeen in madaxweynaha Somaliland, Ahmed Silaanyo, in uu la wareego
                xukunka dhammaan dhulka Soomaalida.<br />
                Sida uu ugu tilmaamay Michael Walls qoraalkiisii ‘Soo-ifbixitaanka
                Somaliland’ ee 2009, Soomaaliya waxa horyaal waxyaabo badan oo ay ka
                baran karto Somaliland, oo ku saabsan sida ay uga gudbi karto meel
                dagaallo ay burburiyeen, una gudbi karto qaab- dawladeed shaqaynaya oo
                wax-ku-ool ah:<br />
                Xilligan xaaladaha ka jira dhulalka Koonfurta iyo Badhtamaha Soomaaliya
                ay yihiin qaar ugu wacnaan kara in quus laga taagnaado, waxa muhiim ah
                in la aqoonsado oo la isku dayo in wax laga barto xaqiiqada taal
                Somaliland ee ka duwan xaaladahaasi, halkaasi oo imkaaniyaadkii gudaha,
                si habboon oo wax-ku-ool ah loogu adeegsadey sidii loo heli lahaa nabad
                waarta iyo hab u muuqada nidaam diimoqoraadi ah oo shaqaynaya.25<br />
                Guusha Somaliland waxa xuddun u ah qaababkeeda siyaasadeed ee
                isku-dhafka ah ee sida firfircoon u shaqaynaya, kuwaasi oo meelaynaya oo
                tixgelinaya hab- beeleedka iyo hoggaankii dhaqanka, laakiin aan u
                ogolaanayn inay yeeshaan awodda buuxda iyo gacanta sare ee siyaasadda.
                Suxufiga Raage Omaar oo ah nin ka soo jeeda Somaliland, sida uu ku qoray
                maqaalad ku soo baxaday jariidadda the Guardian 6-dii July ee 2010 oo
                cunwaankeedu ahaa ‘Jihaad-doonka albaabka kugu xiga jooga’, waxa uu isna
                qabaa inay tahay wax lala yaabo in dawladaha debaddu aanay ilaa hadda si
                buuxda ugu soo jeesan Somaliland, marka loo eego siyaasadahooga ku
                aaddan Soomaaliya, laakiin ay ka door bideen inay xoogga saaraan dalalka
                kale ee la deriska ah Soomaaliya:<br />
                Dawladda go’doonka ah ee Muqdishu ee Qaramada Midoobay ay ilaaliso, ma
                haysato cid kale oo ay iskaashadaan oo leh ciidan nabadgelyo oo xoog
                leh, hey’ado iyo waaxyo ku dhisan hab dimoqoraaddi ah, iyo aqoon dheer
                xagga dhaqanka Soomaalida, luqada, nidaamk beelaha iyo siyaasadda
                intaba. Ilaa hadda, dawladaha reer- galbeedku, waxay ka dhawrayeen
                dalalka Ethiopia,<br />
                Kenya, Uganda iyo kuwa kale inay noqdaan bahda ugu weyn ee ay
                iskaashadaan, iyaga oo indhaha ka lalinaya oo aan tixgelinayn cidda ay
                kaashan lahaayeen ee dan toos ahi ay ugu jirto in nabad iyo xassillooni
                laga sameeyo Muqdishu, lana joojiyo faafitaanka caaddifadda waddaniyadda
                ee is-ballaadhinta.26<br />
                Waaya-aragnnimada Somaliland waxay ugu yaraan keenaysaa tusaale rajo oo
                ay yeeshaan, kana fii’deystaan qaybaha kale ee Soomaaliya ee ku
                guuldarraystay inay ka sabatabaxaan dagaallo iyo deganaansho la’aan aan
                dhammaad lahayn oo soo noqnoqonaya. Dhinacyada ay iskaga midka yihiin ee
                ay wadaagaan gobolladaasi ayaa ka badan oo ka weyn waxyaabaha ay ku kala
                geddisan yihiin; haddii Somaliland ay wax qabsatayna, sidoo kale
                Soomaaliya iyana waxbay qabsan kartaa. Labadaba waxa burburiyey
                dagaallo, labadaba waxa si qoto dheer oo murugsan uga ka jira
                hab-beeleedyo dhaqan ah oo loo kala qaybsamo, labadabana waxa ka jira
                dadweyne leh hal-abuur, ku- dhac iyo dhiirranaan. Xaqiiqada ah in xataa
                qaybihii Soomaaliya ee ay ugu badnaayeen qaska iyo dagaalladu, in haatan
                ay awodeen inay horumar dhaqaale oo degdeg ah ka sameeyaan dhinacyada
                qaar oo ay ku jiraan xoolaha nool, sharikadaha xawaaladaha lacagaha iyo
                kuwa isgaadhsiinta, waxay noqonaysaa oo soo kordhinaysaa in dawladnnimo
                ‘fashilanta’ amma guudaraysta aan loo qaadan Karin in macnaheedu yahay
                dal fashilmay.<br />
                Magacaygu waa Geeddow Cali. Waxan ku noolahay meel ka mid ah xeebaha
                Soomaaliyeed ee Badweynta Hindiya. Waxan jecelahay in aan la iigu
                yeedhin ‘budhcad’ ee la iigu yeedho xubin ka tirsan ‘ciidanka ilaalada
                xeebaha’.<br />
                Dhulkayaga si fiican ayaannu ugu noolaan jirney, laakiin duruufaha ayaa
                nagu kallifay in aannu noqonno waxa haatan aannu nahay. Waxannu ahaan
                jirney kalluumaysato, noloshayadiina waxa khatar geliyey ajanebi soo
                galay badahayagii oo kalluunkayagii qaatay. Sidaa awgeedna, waxan
                go’aansannay in aannu arrintaasi wax ka qabanno, waana sababtaa
                ujeedadaa aannu u samaynnay ururkan ‘Ciidamada Ilaalada Xeebaha’.<br />
                Waxannu soo qabannaa maraakiibta soo gasha badahayaga. Waxannu ka
                qaadnnaa ‘khidmad amma cashuur’, waxanannu ka codsannaa in aanay dib
                noogu soo noqon. Lacagtaas waxannu ku isticmaalnaa in aannu dib ugu soo
                iibsanno qalabkii ay naga burburiyeen ajanebiga nagu soo duuley, iyo in
                aannu magdhaw ka siinno qoysaskii dadkii naga tirsanaa ee ay dileen amma
                dhaawaceen. Aniga noloshaydu aad ayay u fiican tahay imika, laakiin waxa
                jira dad ka tirsan ‘Ilaalada Xeebaha’ oo ku nool xaalado aad u
                liita.<br />
                Waxan maqlay in la nagu sheego in aannu ku xidhannahay ururro waawaeyn
                oo caalami ah oo dembiilayaal ah. Waxaas waa wax aan waxba ka jirin gebi
                ahaan oo been ah, in kasta oo aannu jecel nahay in aannu taageero ka
                helno cid kasta oo dhinacayaga ah oo ka horjeesata gardarrada
                Maraykanka.<br />
                Hadda ka hor waxannu ogaan jirney oo keliya meesha ay joogaan
                maraakiibta ajanebiga ah ee maraya agagaarka xeebahayaga, laakiin
                maalmahani ciidamadan soo duuley ayaa aad u kordhiyey ilaaladii.
                Laakkiin dan kama lihin taas oo kama werwerno, waayo waxannu samaynay
                farsamooyin kale oo aannu ku ogaan karno, kuna soo qabsan karno
                maraakiibta maraysa meel kasta, xattaa kuwa maraaya agagaarka Cummaan,
                India, iyo Madagascar.<br />
                Adduunka intiisa kale waxa ka dhaadhacsan oo ay noo haystaan in aannu
                nahay dad xun. Waxay noo haystaan denbiilayaal in aannu nahay. Laakiin
                ma jirto cid qudha oo inta ay noo timid wax na weydiisey. Duruufahan
                waxa keenay, ma jirin wax kale oo aanu samayn karanney amma ku
                bedelanno; waxa la nagu khasbay in aannu noqonno ‘Ciidamada Ilaalada
                Xeebaha’, waxana noogu wacan ajanebigan nagu soo duuley. Sidaas ayaanan
                ku sii wadeynna oo ku jireynna ilaa inta la noo imanayo ee wax la na
                weydiinayo, dhibaatooyinkayagana la garawsanayo. (Geeddow Cali, February
                2011).<br />
                Soo-ifbixitaanka budhcad-badeedda ka dillaacday Soomaaliya, laga soo
                bilaabo badhtamihii sannadkii 2000, waxay soo jeedisey adduunka oo ku
                baraarugay dhibaatadani, una daneeyey si ka weyn oo ka badan sidii loo
                danayn jirey wax kasta oo kale oo ka mid ah xaaladaha dalkaasi.
                Jaraa’idka ayaa ka qoray maqaalado iyo bogaga aad u fara badan, qalabka
                warbaahintuna waxa uu siiyey waqti dheeraad ah oo ka badan inta la siiyo
                mawaadiicda kale, in kasta oo falalkani budhcad-badeeddu ay yihiin
                hawlgallo ay ku lug leeyihiin qayb yar oo keliya oo ka tirsan
                dadweynaha, haddana ay yihiin arrimahaasi oo dhammi kuwo guud ahaan ka
                bixinaya Soomaaliya sawir amma muuqaal aan sax wada ahayn.<br />
                Warbaahinta reer-Galbeedku waxay harraad weyn oo aan la haqabtiri karayn
                u qabaan wararka iyo sheekooyinka la xidhiidha ee ka hadlaya arrimaha
                budhcad-badeedka. Waa arrin yeelan karta waxyaabo la daneeyo oo si
                lab-la-kac ah oo caruurnnimo loo xiiseeyo, laakiin dhinaca kalena ah
                naxarii-darro xanuun badan oo ku- talax-tag ah.<br />
                Doonyo yaryar oo dheereeya oo ay saran yihiin kooxo Soomaali ah oo
                dhuudhuuban oo wada caato ah, oo la luudaya qoryo ku culus iyaga, ayaa
                ku wareega badweynta Hindia, si ay u ugaadhsadaan maraakiibta. Waxay
                qaataan oo ay adeegsadaan qalab yaryar oo fudud, sida xadhko wata
                qadhabatooyin la sudho meelaha la rabo in la fanto amma la fuulo,
                sallaan amma jaranjarooyin, si ay u fuulaan oo ay u qabsadaan
                maraakiibta waaweyn ee raran iyo shaqaalaha la socda, ugana qaataan
                lacag madax-furasho ah oo malaayiin doollar ah, madax-furashadaasi oo
                marka la bixiyo oo keliya ka bacdi ay sii daayaan dadkii la-haystayaasha
                ahaa iyo maraakiibtii. Waxa dhacda is-rasaasayn iyo taxshiirado la
                is-weydaarsado, weerarro iyo hawlgallo la isku dayo in dadkaasi iyo
                maraakiibtaasi lagu soo furto, iyo hawgallo ku danbeeya khasaare iyo
                dhibaatootin naxdin iyo murugo leh oo ka yimaadda.<br />
                Waa wax u ekaan kara filimada Hollywood ee la jilo iyo sheekooyinka
                khatarta ah ee qar-iska-xuurnnimada, laakiin waa wax run ah oo
                jira.1<br />
                Budhcad-badeedda Soomaalida, waxa ka abuurmay dhaqaale cusub, kaasi oo
                aan u keenin budhcadda afduubta maraakiibta oo keliya lacagyow aad u
                fara badan, laakiin sidoo kale dhakhli badan iyaguna ka hela oo ay ku
                qabaan kuwa soo abaabula ee ka danbeeya hawlgalladaasi iyo kuwa gacanta
                dhexe amma dillaaliinta ah ee u qaabilsan gorgortanka. Qaar kalena waxay
                siyaabo kale lacago uga helaan farsamooyinka noqday shaqo iyo xirfad
                lagu xoogsado oo wax lagu helo ee hawlaha la xidhiidha budhcad- badeedda
                iyo sidii wax looga qaban lahaa dhibaatadaasi.<br />
                Waxa la abuuray sharikado cusub oo xagga nabadgelyada ah oo ka ilaaliya
                maraakiibta weerarrada budhcad-badeedda. Waxa lagu dhaqaaqay sidii loo
                samayn lahaa, loona iibgelin lahaa, qalabka ka- hortagga budhcadbadedda,
                kuwaasi oo ay ku jiraan xayndaabyo silig amma taar ah oo koranto lagu
                xidho oo lagu wareejiyo dheegga maraakiibta, tuunbooyin amma dhuumo
                waaweyn oo lagu furo budhcadda iyo qoryo madaafiic ah oo qaylo dheer oo
                aan loo adkaysan Karin, oo lagaga sasiyo, la iskaga waabiyo ciddii looga
                shakiyo inay weerar yihiin ee ku soo dhawaata maraakiibtaasi. Waxa soo
                baxay noocyo cusub oo ah khubaro, la-taliyayaal, caymis, qareenno,
                wakiillo, shaqaale iyo ciidammo gaar ah oo xagga nabadgelyada ah, iyo
                dillaaliin qaabilsan wada hadallada gorgortanka lacagta madax-furashada,
                dhammaan kooxahaasi oo budhcad-badeedda Soomaaliya ay u noqotay shaqo ay
                lacagayow fiican iyo nolol ka heli karaan.<br />
                Heerarka caymiska ee maraakiibta ka gooshaysa xeebaha Soomaaliya, waxay
                kor u kaceen toban-laab markii budhcad-badeeddu ka bilaabantay
                soohdimahaasi.2</p>
            <p>Khariidad 4.1 Meelaha ay gaadheen weerarrada budhcad- badeedda
                Soomaalidu, 2005 – 2010<br />
                Ka sakow dhammaan khubaradan cusub, iyo joogitaanka ciidammo caalami ah
                ee ilaaliya xeebaha Soomaaliya, haddana waxa sii korodhay
                budhcad-badeeddii<br />
                gobolkaas, in kasta oo tirada weerarrada ay qaadaan ay yihiin qaar
                isbedelaya oo ku xidhan hadba xilliga lagu jiro. Bishii Oktoobar ee
                2009, waxa la afduubay siddeed markab iyo 170 shaqaale ah oo ay
                qafaasheen budhcad-badeeddu. Bishii April ee 2011-kiina, sida laga soo
                xigtay tirakoob ay samaysay hey’adda caalamiga ah ee ka-hortagga
                budhcad-badeedda ee Ecoterra, tirada maraakiibta la qabsaday waxay
                gaadhay ilaa konton, iyo shaqaale ka badan siddeed boqol oo qof.3<br />
                Soomaalidu waxay noqdeen kuwa ugu firfircoon, uguna badan xagga
                ku-guuleysiga hawlgallada qafaalashada, marka loo eego budhcad-badeedda
                adduunka. Sida uu sheegay Xafiiska Badaha Caalamiga ah (International
                Maritime Bureau), guud ahaan tirada maraakiibta adduunka oo dhan laga
                afduubay sannadkii 2010 waxay dhammayd 53 markab, 49 kuwaas ka mid ahna
                waxa qabsaday budhcad-badeed Soomaali ah. Isna machad Maraykan ah oo la
                yidhaa One Earth Future, waxa uu 2010-kii ku qiyaasay in falalka
                budhcad-badeedda, oo intooda badan ka dhaca xeebaha Soomaaliya, inay ku
                kacaan kharash dhan inta u dhaxaysa toddoba ilaa laba-iyo-toban bilyan
                oo dollar oo kaga baxa dhaqaalaha caalamiga ah.4<br />
                Waxay u muuqataa in sida qudha ee looga hortegi karo, loona hubin karo
                in budhcad-badeeddu aanay soo weerarin maraakiibta ka gooshaysa xeebaha
                Soomaaliya, inay tahay in maraakiibtaasi la raaciyo ciidammo iyo
                maraakiib ah kuwa dagaalka ee badda oo la oo ilaaliya. Hawgallada noocan
                ah, waxa gaar ahaan loo abaabulay maraakiibta Barnaamijka Cunnada
                Adduunka ee Qaramada Midoobey (WFP) ee raashinka gargaarka ah u qaada
                Soomaaliya, kana taga dekadda Mombassa ee Kenya, maraakiibtaasi oo ilaa
                hadda ka badbaadey weerarrada budhcad-badeedda. Laakiin ma noqonayso wax
                suurtogal ah in markab kasta oo ka mid ah tobannaanka kun ee markab ee
                sannad kasta mara soohdimahaasi, in loo sameeyo oo la raaciyo ciidammo
                ilaaliya.<br />
                Ciidamada caalamiga ah ee ilaalinta badahaasi, ayaa ka sameeyey Khooriga
                Cadmeed aag marin ah oo bedqaba amma ka fayow budhcad-badeedda oo ay
                mari karaan maraakiibtu, khoorigaasi oo la sii mariyo boqolkiiba-
                shan-iyo-soddon saliidda adduunka. Khoorigaasina waxa loo yaqaan meel
                halis ah oo u nugul budhcad-badeedda amma ‘Hoygii Budhcad-badeedda’,
                sababta oo ah weerararda badan ee ay halkaasi ka soo qaadaan.<br />
                Tallaabooyinkani, budhcad-badeeddu waxay kaga jawaabeen iyaga oo bedeley
                xeeladihii iyo hababkii ay adeegsan jireen ee ay wax ku soo qafaalan
                jireen. Halkii ay awal ka isticmaali jireen doonyo yaryar oo ay ka soo
                kaxaystaan Soomaaliya oo ay wax ku weeraraan, waxay sameeyeen inay marka
                hore soo qabsadaan maraakiib heer dhexe ah oo ay ku rartaan qalabka iyo
                doonyaha dheereeya, kuna tagaan meelo fogfog oo ah badweynta Hindiya,
                ilaa Sychelles, India iyo Madagascar, kana qaadaan duullaankooda
                hakaasi. Sannadkii 2011, hawlgallada budhcad-badeedda Soomaalidu waxay
                gaadheen dhul iyo meelo aad u ballaadhan oo baaxad weyn – ilaa afar
                milyan oo kiiloomitir oo dhinac walba iska leeg oo badweynta ah. Dhulka
                baaxaddaasi lihina waa mid aad ugu culus oo aan suurtogal ahayn in
                ciidamada caalamaiga ah ee ilaalada baduhu inay la wada socdaan oo ay ka
                warhayaan, iskaba daa inay ilaaliyaan oo ay kormeeraane. Adeegsiga
                maraakiibtaasi heerka dhexe ah ee ay marka hore soo qabsadaan
                budhcad-badeeddu, kuna shaqaystaan inta badan isla shaqaalihii
                maraakiibtaasi, waxay awodsiisay budhcad-badeeddu inay sii wadan karaan
                hawgalladooda sanadka oo dhan, sababta oo ah maraakiibtaasi waaweyni waa
                qaar u adkaysan kara badaha kacsan iyo hawada kharriban.<br />
                Mid ka mid ah weerarradii ugu cajiibsanaa, uguna dhiirranaa waxa uu
                dhacay bishii November ee 2008, markii koox yar oo ah budhca-badeed
                Soomaaliyeed ay afduubeen markabkii Sirius Star, marabkaasi oo ahaa
                nooca ugu waaweyn ee qaada saliidda, lagana lahaa dalka Saudi Arabia, oo
                dhererkiisa iyo baaxaddiisa lagu qiyaasay iuu le’egaa ilaa sadex garoon
                oo kuwa kubada cagta ah oo la isku wada daray. Waxaa la weeraray isaga
                oo marayaa meel 450 mayl-badeed u jira oo kaga beegan dhinaca
                koonfur-bari ee xeebta Kenya. Waxanu waqtigaasi ahaa markabkii ugu
                weynaa ee weligii budhcad-badeed u gacan-gala ee ay qabsato.<br />
                Markabkaasi Sirius Star, oo ka soo kicitimay dalka Saudi Arabia una
                socdey Maraykan, waxa uu sidey saliid qiimaheedu dhan yahay $100,000,000
                (boqol milyan oo doollar oo Maraykan ah), taasi oo ka badan rubuc, amma
                afar meelood marka loo qaybiyo meel ahaan, guud ahaan saliidda Saudi
                Arabia ay soo saarto maalintii. Wararkii ku saabsanaa afduubka
                markabkaasi waxay saameeyeen suuqyadii dhaqaalaha ee adduunka, waxayna
                sababeen in qiimihii saliidda qaydhiin ee suuqyada adduunku ay kor u
                kacaan.<br />
                Weerarradaasi qaawan ee noocan ah, waxa suurtogelinaya budhcad-badeedda
                oo mararka qaar awodi kara inay fuulaan maraakiibta, iyada oo aan laga
                warhelin oo aanay ogaan shaqaalaha maraakiibtaasi. Waxay eegtaan meesha
                ugu gaaban dheegga markabka , mara uu biyaha ku dhex jiro ee ay ka fanan
                karaan, iyaga oo watta marka ay u soo dhawaadaan maraakiibta, doonyo
                yarar oo aad u dheereeya, inta badanna ku soo dhex duunta xilliyada
                habeenkii ee madowga ama gudcurka ah. Waxayna sudhaan dheegga markabka,
                xadhko leh qadhabatooyin iyo sallaan amma jaranjarooyin, waxayna si
                degdeg a u fantaan oo ay u fuulaan markabka. Iyada oo aanay sideedaba
                hubaysnayn<br />
                shaqaalaha maraakiibku, budhcad-badeeddu waxay yeelanayaan gacanta, sare
                marka ay fulaan ee ay tagaan markabka dhexdiisa, waayo iyagu waxay
                sitaan hubkoodii iyo qoryohoogii.<br />
                Waxa ii suurtogashay in aan helo lambarka telifoon aan kala xidhiidhi
                karo markabkaasi Sirius Star, laakiin waxa dhacday in mar kasta oo
                saaxiibadayda Soomaalidu, ama aniga laftaydu, in mar kasta oo aanu isku
                dayno in aannu garaacno oo uu noo galo lambarkii telifoonka ee markabku,
                in budhcad-badeeddu ay nagu jarayeen oo ay gooyaan, isla marka aannu u
                sheegno in aannu ka tirsannaay oo aannu ka soo wacanno BBC-da. Waxannu
                isku daynay in aannu kula hadalno af- Ingiriisi, af-Soomaali, iyo
                af-Carabi intaba, laakiin kumaannu guulaysan in la nala hadlo.<br />
                Waxay noqotay arrin madaxa iga qabsatay oo ay igaga dhegtay in aan mar
                uun la hadlo budhcad-badeedda, lambarkoodiina waxan gashaday
                telifoonkayga moobiilka, maalin kastana waxan garaaci jirey oo aan wici
                jirey dhawr jeer. Gabadh aan dhalay ayaa aragtay sida aan ugu xiiqay ee
                aan ugu dedaalayo in aan garaaco oo aan la xidhiidho. Galab roon da’ayo
                oo Axad ah magaalada London, ayaa waxan ka doonay gabadhii xaflad
                dhalasho oo ay tagtay, oo aan ka soo qaaday, waxase dhexda naga helay
                saxmad weyn oo aan socon kari weyney waddadii. Gabadhii waxay bilawday
                inay kolba iga cadhaysiiso, iyada oo i weydiinaysa inay ii garaacdo oo
                ay wacdo budhcad-badeeddii.<br />
                Markii aan khaati iska taagey, ayaan aakhirkii is- dhiibay,
                telifoonkiina xaggeyda u tuuray, iyadoo fadhida xagga danbe ee
                baabuurka. Waxanan ku idhi:’Wuxu ku jiraa lambarkoodu oo aad ka heli
                kartaa liiska magacyada xarafka “P” oo u taagan Budhcad- badeed’.
                Lambarkii ayay garaacday, waxayna bilawday sheeko-baraley. Sheeko xiiso
                leh oo mucjiso ah ayaa la sii wadey, halkaasi oo aakhirkii ay ku
                guulaysatay inay ku qanciso budhcad-badeeddii inay ila hadlaan, waxayna
                u sheegtay in aan anigu soo wici doono maalinta soo socota ee berri
                ah.<br />
                Subaxii danbe, aniga iyo qof Soomaali ah oo aannu wada shaqaynno ayaa
                garaacay lambarkii. Budhcad- badeeddu way filayeen telifoonkayagan,
                waxayna naga codsadeen in aannu ku soo celinno, si ay noogu dhiibaan oo
                aanu ula hadalno horjoogaha kooxda oo ay noo sheegeen in uu hurdo,
                sababta oo ah inuu soo jeeday habeennimadii oo dhan oo uu gaadh ka hayey
                amma ilaalinayey dadkii la-haystayaasha ahaa. Waxan garaacnay waqtigii
                la nala ballamay ee la noo qabtay, waxana na salaamay horjoogihii
                kooxdaas budhcad- badeedda, kaasi oo magaciisa noogu sheegay ‘Dubbad’.
                Waxa uu u hadlayey sidii nin deggan, qabana isku kalsooni, aadna ugu
                faraxsan in uu nala hadlo. Waxa uu u muuqdey in uu ku wareeray buugga
                diiwaagelinta markabka iyo agab kale ee uu ka dhex helay markabka. Sida
                ka muuqatay hadalladiisiina, waxa caddaan ah in isaga iyo kooxdiisa
                budhcad-badeeddu ay la yaabeen inta uu le’eg yahay markabkan u soo gacan
                galay, weynida baaxaddiisa iyo dhererka xad-dhaaf.<br />
                Dubbad waa uu sheegay in aanu isagu si toos ah ugu dhex jirin wax
                wadahadallo amma gorgortan ah oo ku saabsan siideynta markabkani Sirius
                Star, iyo sidoo kale in aanu la socon oo wax fikrad ah ka haysan tirada
                lacagta madax-furashada ah ee lagu xidhay. Waxaa uu noo sheegay in
                sababta qudha ee ay u qabsadeen markabkani saliidda inay tahay lacag,
                iyo in uu raalli ku noqonaya waxa uu ku tilmaamay ‘qiimaha caadiga ah’
                ee madax-furashada laga bixiyo siideynta markab kasta, qiimahaasi oo
                waqtigaas ahaa ilaa laba milyan oo doollar. Waxa uu ku nuuxnuuxsaday in
                shaqaalaha markabka saaran oo dhan shan iyo labaaan qof oo isugu jira
                Polish, Croatian, Sucuudi, Filipino iyo Ingiriis, inay yihiin badeecad
                agtooda qaali ka ah, oo qiime sare ugu fadhida, oo faa’iidada ugu jirta
                ee ay ka helaaan shaqalahaasi oo nool, ay aad uga badan tahay tan ay ka
                heli lahaayeen iyaga oo dhintay amma meyd ah. Wanu yidhi: ‘Shaqaaluhu ma
                aha maxaabiis meel ku xidhan. Way socsocon karaan oo kolba goob ayay
                tegi karaan, meel kasta iyo mar kasta oo ay doonaan. Xattaa waxay ku
                seexan karaa sariirahoodii caadiga ahaa, waxanan u ogolaannay inay
                haystaan furayaashoodii. Waxa qudha ee ka maqani waa xorriyaddoodii,
                inay ka daadegi karaan amma ka tegi karaa markabka dhexdiisa.’<br />
                Dubbad waxa uu faahfaahin ka bixiyey in, in kasta oo uu ogsoon yahay
                saamaynta xun ee caalamiga ah ee ay yeelatay falalka budhcad-badeedda ka
                soo baxday xeebaha Soomaaliya, in haddana aanay jirin wax kale oo ay ku
                bedelan karayeen amma samayn karayeen. Waxanu yidhi:<br />
                Si buuxda ayaan u ognahay cawaaqibka ka dhalanaya, laakiin waxa loo
                baahan yahay in adduunku fahmo dhibaatada na haysata ee na hortaal,
                halkan Soomaaliya. Siddeed iyo toban sano, halkan kama jirin wax nabad
                ah. Ma jirto wax nolol ah oo lagu haysto halkan. Khayraadkii ugu
                danbeeyey ee Soomaalidu haysteen waxa uu ahaa badda, laakiin maraakiib
                shisheeye ah ayaa boobtay oo guratay dhammaan kalluunkayagii. Waana
                taasi ta na badday ee nagu kalliftey in aannu ku kacno
                budhcad-badeednnimo, si aannu u noolaanno.<br />
                Ka dibna waxa telifoonkii loo dhiibey kabtankii markabka, Marek Nishky,
                oo ah nin Polish ah. Waxanu yidhi: ‘Waannu iska fiicanahay, guud ahaan.
                Dhammaan shaqaalihii iyo saraakiishuba, xaaladdoodu waa fiican tahay. Ma
                jirto wax amma sabab aannu u cabannaa. Waxa la noo ogolaaday oo la na
                siiyey fursad aanu kula xidhiidhno oo aannu kula hadalno qoysaskayagii.
                Sida<br />
                aad adiguba garan kartana, taasi waa waxa noogu muhiimsan ee noogu weyn
                immika.’<br />
                Lacag madax-furasho ah oo dhan $25 milyan oo doollar oo Maraykan ah ayay
                markii hore dalbadeen in loo bixiyo baadifad, si loo sii daayo markabaas
                Sirius Star, laakiin laba bilood ka bacdi markii afduubkaasi uu dhacay,
                waxa markabkii lagu sii daayey, sida la sheegay, $3 milyan oo doollar oo
                Maraykank ah. Lacagtaasi madax-furashada ah waxa la sii saaray diyaarad
                nooca fudud ah, waxa loo duuliyey xaggii uu joogey markabkii. Lacagtii
                naqadka ahayd oo ku jirta jawaan lagu xidhay baarashuudka hawada, nooc
                yar oo midabkiisu cassaan yahay, ayaa diyaaraddii ay ka soo tuurtay
                xagga sare ee cirka, kuna soo riddey markabka dushiisii.<br />
                Hasse ahaatee arrintii ma noqon mid ay calfadaan oo aahkirkii ay u
                aayaan budhcad-badeeddii. Sida laga soo xigtay qaraabadoodii, duufaanno
                ayaa dhexda ka helay intii ay ku soo socdeen Soomaaliya, iyaga oo wattey
                doonni yar. Doonnidii ayaana la rogmatey, waxana la sheegay in shan ka
                mid ah budhcad-badeeddii ay hanfadeen oo baddu liqday, saddexdii kalena
                ay soo gaadheen xeebta, iyaga oo aan waxba ka haysan saamigii iyo
                qaybihii ay ka heleen lacagtii baadifadda ahayd, lacagtaasi oo la
                sheegay in baddii kacsanayd ay qaadday. Nin adeer u ah qof ka mid ah
                budhcad-badeeddi baddu liqday ayaa sheegay in meydkiisii aakhirkii laga
                helay xeebta oo uu ku soo caaryey, jeebkiisiina laga soo saaray bac ay
                ku jirto lacag dhan $153,000 oo doollar oo Maraykan ah, taasi oo ahayd
                waxa qudha ee ka hadhay amma laga arkay saddexdii milyan ee doollar ee
                madax-furashada ahaa.’5<br />
                Khuraafaadka iyo Khaladaadka (Myths and misconceptions)<br />
                Waxa jira sheekooyin badan oo aan waxba ka jirin iyo khuraafaadkh la
                faafiyey oo la xidhiidha budhcad- badeedda Soomaalida. Sheekooyinkaas
                qaar ka mid ah waxa abuuray oo faafsaday budhcad-badeedda laftooda,
                qaarna warbaahinta, oo inta badan meelo soke oo fudud wax ka eegta, una
                dhigtay arrimaha taagan, qaab xasaasi ah oo buunbuunis ah, iyo weliba
                qaybo kale oo ay faafiyeen khubarada xagga nabadgelyada ee ajanebiga ah
                iyo dhinacyada kale ee ka faa’iidaysta dhibaatadan, kuna tiirsan
                sii-jiritaankeeda.<br />
                Sheekooyinka khayaalka ah ee la sameeyey ee hadda socda waxa ka mid ah
                in dhammaan budhcad-badeeddu ay ahaayeen dad kalluumaysato ah oo lagu
                kallifay inay bedelaan mihnaddoodii amma shaqadoodii, sababtuna ay tahay
                maraakiibta kalluumaysiga ee ajanebiga ah oo kalluunkii ka dhammeeyey
                biyaha Soomaalida. In kasta oo shaki la’aan kalluunkii Soomaaliya ay
                muddo dheer bililiqaysanayeen oo ay yareeyeen amma madhiyeen
                kalluumaysato debadda kaga timid, haddana ‘biliiliqadaasi ay ku kacayaan
                maraakiibta shisheeyuhu’, waxay noqotay jawaabta caadada ay ka dhigteen
                budhcad-badeedda Soomaalidu marka ay ka hadlayaan sababaha ugu wacan
                falalka ay ku kacaan, iyaga oo guud ahaan isku deyaya inay qiil u
                raadiyaan waxyaabaha ay samaynayaan.<br />
                Sida Geeddow Cali oo kale, kaasi oo lagu xusay bilawgii cutubkan,
                budhcad-badeed badan ayaa isku tilmaama inay yihiin ‘Ilaalada Xeebaha’,
                oo ay daafacayaan xeebahooda, kana daafacayaan doonyaha kalluumaysiga
                iyo maraakiibta shisheeyaha ee wasakhda suntan ah ku aasaya badda, iyo
                in wixii ku soo xad- gudba ay ka qaadaan ‘lacag’ ganaax ah. Marka loo
                eego afkan ay ku hadlayaan, waxay u muuqdaan inay isku deyayaan inay ka
                dhigaan falalka ay ku kacayaan qaar aan denbi ahayn ee bannaan. Mid ka
                mid ah budhcad- badeedda oo magaciisa ku sheegay ‘Xassan’, waxa uu ka
                hawlgeli jirey dekedda Xaradheere, intii aanay xoogagga Islaamiyiinta
                ahi ka qabsan magaalada sannadkii 2010-kii, waxanu yidhi:<br />
                Waxan ahaan jirey nin kalluumaysato ah, laakiin waxa biyahayagii soo
                galay maraakiib kalluumaysi oo naga qaatay dhammaan kalluunkayagii.
                Dhawr sano ka hor, waxa halkan iman jirey in ka badan toddoba boqol oo
                markab oo ajanebi ah, kuwaasi oo kalluunka kala bixi jirey biyaha
                Soomaalida. Hadda, wax kalluun ah oo ku hadhay halkani ma jiro oo laga
                helayaa – waxba noogamay tegin.<br />
                Markii ay waxaasi nagu sameeyeen, annaguna waxannu go’aansannay in aannu
                iyaga caydhsanno oo aannu ugaadhsanno, taasi midhaheedii ayaannu imika
                guranaynnaa oo aan u aynay. Shaqa fiican ayaannu runtii ka qabannay
                ajanebigan khaatarta iyo cidhiidhiga ku hayey noloshayadii, waayo imika
                waxannu helnay faa’iidadii go’aankii aannu ku gaadhnay in aannu iyaga ku
                jeesanno oo wax ka qabanno.<br />
                Waxannu go’aansannay in ajanebiga aannu ka waabinno oo ka celinno
                kalluunkayagii, haatanna iyaga ayaannu kalluumaysanaynaa. Hadda, dadka
                qudha ee ka faa’iideysta ‘kalluumaysiga’ waa annaga oo ah ‘Ilaalada
                Xeebaha’, waayo waxannu ‘kalluumaysannaa’ oo soo dabanna dad aannu
                madax- fuarsho u qabsanno oo la-haystayaal noo noqda.<br />
                Budhcad-badeed badan oo Soomaali ah ayaa xumaan u qaata oo ka xanaaqa in
                loogu yeedho magaca ‘budhcad- badeed’. Qaarkood waxay rumaysan yihiin in
                magacaasi ku bannaan yahay maraakiibta shisheeyaha ee soo gasha biyaha
                Soomaalida. Waxan la hadlay oo kale bishii July ee 2011, nin
                budhcad-badeed ah, amma sida uu isku tilmaamay ka tirsan ciidamada
                ‘Ilaalada Xeebaha’, oo magaciisa la yidhaa Daahir, oo joogey magaalada
                Hobyo ee ku taal xeebta, ninkaas oo igu yidhi:<br />
                Horta, adduunka su’aal ayaan weydiinayaa. Yaa budhcad-badeed ah? Ma
                maraakiibta kalluumaysiga iyo kuwa dagaalka ee badahayaga soo galay ee
                wax kasta naga gurtay, kalluunkayagii, khayraadkayagii, xorriyaddayadii
                iyo wax kasta? Misse annaga, dadkan ilaashanaya xeebahoodii? Su’aasha
                aan weydiinayo caalamku waa taas. Waana taasi su’aasha u baahan in laga
                jawaabaa.<br />
                Maamullada ka jira Soomaaliya laftoodu, waxay mararka qaar ka qayb
                qaateen sheekooyinka khuraafaadka ah ee laga faafiyey waxyaabaha ka
                dhacaya xeebaha Soomaaliya oo loo ekeysiiyey wax aan u dhigmin amma u
                qalmin budhcad-badeednnimo. Bishii January ee 2011, baarlamaanka
                Soomaalidu waxa uu diidey in uu ansixiyo sharci mamnuucayey
                budcad-badeednnimada. Qaar ka mid ah xubnaha mudanayaasha baarlamaanka
                ayaa ku sifeeyey budhcad-badeeddu inay yihiin ‘geesiyaal’ ka celinaya
                biyaha Soomaalida maraakiibta shisheeye; waxayna sheegeen inayna ahayn
                budhcad-badeed, laakiin ay yihiin ciidammo aan rasmi ahayn oo ilaalada
                xeebaha ah.<br />
                Warbaahinta qaar ayaa iyaguna ku tilmaamay in budhcad-badeeddu ay la mid
                yihiin oo ay u dhigmaan maanta sheekooyinkii ‘Robin Hoods’ oo kale (waa
                sheekooyin khayaal ahaa oo la abuuray, kuna saabsanaa nin Ingiriis ah oo
                dayro ah, oo qarnigii 12-aad dhici jirey dadka taajiriinta amma
                maalqabeennada ah, si uu u caawiyo dadka saboolka); waxana lagala mid
                dhigay falalka budhcad-badeedda in wixii ay ka dhacaan<br />
                maalqabeenka, inay ku taageerayaan fuqarada, iyada oo run ahaantii sida
                ka sii sugani ee ka sii habbooni ay noqon karto in loogu yeedho
                denbiilayaal. Qof budhcad-badeed ah oo la yidhaa Aadan, ayaa isagu ka
                daacadsanaa kuwa kale ee saaxiibadiis ah, mar uu ka hadlayey
                ujeeddooyinkiisa: ‘Budhcad-badeeddu dhammaan<br />
                waa dad xun oo kharriban. Waa kooxo heshiis ku ah oo qudha inay dhacaan
                maraakiibta badaha.’6<br />
                Baadhitaan uu sameeyey 2009-kii aqoonyahan u dhashay dalka Norway, oo
                mgaciisa la yidhaa Stig Jarle, oo uu ku sameeyey budhcad-badeedda
                Soomaalida, waxa uu ku doodayaa in haddii ujeedada keliya ee hawlgallada
                budhcad-badeeddu amma ‘Ilaalada Xeebuhu’ ay tahay inay ka ilaaliyaan
                biyaha Soomaalida maraakiibta kalluumaysiga ee sharcidarrada ah oo
                keliya, in markaasi ay weerari lahaayeen oo kelia doonyaha kalluumaysiga
                oo qudha, ee aanay beegsadeyn maraakiibta ganacsiga ee sidda shixnadaha
                iyo badeecadaha, saxiimadaha amma doonayaha yaryar ee tamashalaha iyo
                dalxiiska, iyo maraakiibta sidda saliidda. Waxanu ku yidhi
                qoraalkiisa:<br />
                Iyada oo ay dhici karto in budhcad-badeeddu ay run ahaantii cabsi
                geliyaan maraakiibta kalluumaysiga, oo ay iska hortaagaan kalluumaysiga
                aan sharciga ahayn, haddana bartilmaameedyada ay beegsadaan
                budhcad-badeeddu waxay si cad u muujinayaan in waxa ay u xishaan ee
                muhiimka u ahi uu yahay faa’iidada lacageed ee ka soo gelaysa
                falalkaasi, kaasi oo uga muhiimsan wax kasta amma ujeeddo kale oo kasta
                oo la xidhiidha ka-hortagga kalluumaysiga sharcidarrada ah. Guud ahaan
                Maraakiibta ay qabsadeen budhcad- badeeddu ma ahayn maraakiib
                kalluumaysi oo si sharcidarro ah u kalluumaysanayey, laakiin waxay
                ahaayeen maraakiib caadi ah oo xamuul ah, oo marayey biyaha Soomaaliya,
                kuwa Yemen, amma biyaha caalamiga ah.7<br />
                Marka siyaabaha qaar loo eego, hawlgallada budhcad- badeeddu waxay ka
                xannibeen oo ay horjoogsadeen shaqadii kalluumasatadii gudaha ee
                Soomaalidu, halkii ay ka celin lahaayeen maraakiibta iyo doonyaha
                kalluumaysiga ee ajanebiga, una suurtogelin lahaayeen in Soomaalidu ay
                si nabad ah u kalluumaysato.</p>
            <p>Mararka qaarna, waxayba ka cabsiiyaan oo ay didiyaan kalluumaysatada
                Soomaalida, mararna ciidamada caalamiga ah ee ilaalada badaha iyo
                maraakiibta kale ayaa ku khaldama kalluumaystada Soomaalida oo mooda
                inay yihiin budhcad-badeed, iyaga oo ku fura dhuumo aad u xoog weyn iyo
                taxshiirado, amma kala wareega oo ka qaada qalabkooda, amma xidhxidha,
                amma ka dhex gala oo joojiya shaqadoodii iyo meheradoodii. Waxa kale oo
                jirta in lacagta faraha badan ee madax- furashada ah ee ay helaan
                budhcad-badeeddu, inay la weynaato oo ay soo jiidato kalluumaysatada
                kale, oo ay damac iyo hunguri geliso, iskagana tagaan shaqooyinkoodii
                hore ee kalluumaysiga, si ay ugu biiraan budhcad-badeedda oo iyaga
                lagtoodu ka mid noqdaan. Wararka laga helo tuulooyinka ay joogaan
                budhcad-badeeddu ayaa sheegay doonyo kalluumaysi oo lagaga tegey xeebaha
                oo halkaas ku burburay, kuwaasi oo ay iskaga tegeen dadkii hore u lahaan
                jirey oo imika helay doonyo dheereeya oo casri ah oo ay u kaxaysataan
                badda, kuna ugaadhsadaan dad ay soo qafaashaan oo ay soo afduubtaan,
                halkii ay ka raadsan lahaayeen kalluun. Xabsiga magaalada Hargeysa,
                waxan kula kulmay nin budhcad-badeed ahaan jirey oo la soo qabtay, oo la
                yidhaa Ismaaciil Elix. Waxa uu iiga sheekeeyey sida uu maalin qudha isku
                bedeley ee uu u go’aansaday in uu joojiyo shaqadiisii ahayd
                kalluumaysato, waxanu tegey suuqa Boosaaso oo uu ka soo iibsadey qori
                AK-47 ah, qori baasuuke ah, iyo doonni nooca dheereeya ah. Hawgalkii ugu
                horreeyey ee budhcad-badeednnimo ee uu galo ayaa lagu soo qabtay, waxana
                lagu xukamay shan-iyo-toban sano oo xadhig ah. Kama muuqan wax murugo ah
                oo ii muujinaya in uu ka xun yahay waxyaabaha uu sameeyey, in kasta oo
                uu lumiyey dhammaan xidhiidhka qoyskiisa iyo qaraabadiisa, sannado badan
                oo ka mid ah cimrigiisiina uu ku jiri doono xabsi ku yaal meel guud
                ahaan ahaan loo arko dhul shisheeye.<br />
                Budhcad-badeednnimadu waxay noqotay wax laga helo lacag badan oo
                malaayiin doollar ah,oo laga bixiyo sii-deynta maraakiibta iyo
                shaqaalaha, taasi oo in muddo ahba soo jiidanaysay dad badan oo aan
                ahayn iyagu kalluumysato, siina noqonaysay hawl iyo farsamo aad u heer
                sarraysa oo denbiilannimo oo lagu shaqaysto. Hasse ahaatee,
                kalluumaysatada lafteedii ayaa noqotay qayb weyn oo muhim ah oo ka qayb
                gasha hawlgal kasta oo ay fulinayaan kooxaha budhcad- badeedku, sababta
                oo ah aqoonta iyo waayo-aragnimada ay u leeyihiin badda, kaxaynta iyo ku
                shaqaynta doonyaha iyo qalabka kale ee badda. Budhcad- badeednnimadu
                waxay noqotay shaqo weyn oo la doorbido, iyada oo laga heli kara
                lacagayow badan oo xad-dhaaf ah. Dadka ku ladnaaday ee ka helay wax
                bandan, waxa ka mid ah ninkan budhcad-badeedka ah ee magaciisa la yidhaa
                Xassan oo yidhi: ‘Xaaladdayda<br />
                dhaqaale waa mid aad iyo aad u fiican. Xattaa sannadkan oo dhan uma
                baahni in aan ku noqdo baddii, waayo waxan qabsaday kal-hore, hal
                markab. Lacagtii aan ka helayna waxan gashaday meel kale oo runtii aad u
                fiican. Arrimahayguna aad ayay u fiican yihiin. Noloshayduna aad iyo aad
                ayay uga roon tahay oo ay uga fiican tahay imika markii aan ahaan jirey
                kalluumaysatada.’<br />
                In kasta oo la bixiyo sannad kasta tobannaan milyan oo dollar oo
                madax-furasho ah, haddana waxa aad u adag oo aan suurtogal ahayn in la
                helo tiro sugan amma xisaabta saxda ah ee lacgta soo gasha guud ahaan
                kuwa ku lug leh budhcad-badeednimada Soomaalida, iyo sida lacagtaasi loo
                qaybsado. Waxa aad loo adkeeyey in la dabageli karo oo la raadraaci karo
                lacagayowga madax-furashada ah, iyadoo ay jirto xaqiiqada ah in
                budhcad-badeeddu ay isticmaalaan habab wax badan soo- jireen ahaa oo la
                mariyo lacagahaasi, loona yaqaan xawaaladaha, kuwaasi oo ku dhisan
                is-aaminaad iyo<br />
                wada-xidhiidh afka ah, iyada oo aanay jirin wax qoraal ah oo waraaqo ah
                oo la kala qaato, amma kombuyuutar la geliyo oo la tixraaci karaa.<br />
                Madaxa Xafiiska Dalalka Afrikada Bari u qaabilsan Barnaamijka
                Gacansiinta Badmareennada, oo ah ninka la yidhaa Andrew Mwangura, waxa
                uu la socda hadba hawlgallada budcad-badeedda ee xeebaha Soomaalida,
                waxanu la xidhiidhaa oo waanwaan la gala budhcad- badeedda. Waxa uu ii
                soo diraa farriimo amma dhambaallo qoraal ah oo uu si sugan iigu
                sheegayo meesha iyo waqtiga la afduubay markab, xattaa saacado badan ka
                hor inta aanay wararkaasi helin wakaaladaha wararku, ee aanay baahin.
                Waxanu sheegay ninkaasi in budhcad-badeedda iyagu fuliya weerarka ee
                qabsadaa maraakiibtaasi, in ayna run ahaantii iyagu ka wada war hayn oo
                aanay wada helin dhammaan lacagyowga madax-furashada ah ee la bixiyo.
                Waxanu yidhi: ‘Iyagu<br />
                waxay yihiin oo qudha askartii amma ciidankii lugta. Waa dhallinyaro,
                inta bandanna aan ahayn rag muddakar ah, hubaal ahaanna ma wada helaan
                oo gacmahooda kuma wada danbayso dhammaan kacagtaasi.’8<br />
                Suuq dhaqaale oo yar ayaa ka abuurmay hawhlahaasi budhcad-badeednimada,
                oo wax ka soo galaan dadweynaha ku nool tuulooyinka xeebaha waqooyi-bari
                iyo badhtamaha Soomaaliya, iyo weliba kuwa ka sii shisheeya.<br />
                Waxay u muuqataa inayna jirin wax xeerar ah amma nidaam ah oo laga siman
                yahay oo ku saabsan sida lacagtaasi loo qaybiyo ee ay ku kala danbayso,
                iyo wararka amma macluumaadka la xidhiidha arrimahani oo aad loo
                ilaaliyo, loona qariyo, sababta oo ah dadka ku lug leh falalkan
                denbiilannimada ah oo aan doonayn inay bixiyaan xog sugan iyo macluumaad
                buuxa oo faahfaahsan. Sida loo kala qaybiyo lacagayowga loo qaato
                madaxfurashada, waxa lagu xusay warbixin ay soo saartay Jamciyadda
                Qaruumaha ka Dhaxaysaa, warbixintaasi oo ku dhisnayd warar laga soo
                ururiyey oo laga soo xigtey budhcad-badeed joogta magaalada Eyl ee ku
                taal dhinaca waqooyi-bari ee gobolka Puntland, magaaladaasi oo wax badan
                saldhig weyn u ahayd budhcad-badeedda. Waxayna u dhignayd sidatan:<br />
                Miliishiyada badda (Budhcad-badeedda tooska wax u afduubka ee hawshaasi
                fuliya) – boqolkiiba 30<br />
                Miliishiyada berriga/dhulka (kooxaha hubaysan ee jooga amma kontoroola
                degaannada berriga ee budhcad-badeedd u ah saldhig ay ka soo lollaystaan
                amma duulaan) – boqolkiiba 10<br />
                Dadweynaha degaanka (odayaasha iyo saraakiisha maamulka ee degaanka) –
                boqolkiina 10<br />
                Maalgeliyayaasha laga sii qaato lacagaha deymanka ee iyo biilasha –
                boqolkiiba 20<br />
                Hoggaamiyayaasha iyo dillaaliinta waaweyn ee ka danbeeya
                budhcad-badeedda – boqolkiiba 30<br />
                Sida uu soo xigtey ee uu qoray isna Jeffrey Gettleman oo qoraalkiisaas
                lagu soo saaray jariidadda New York times bishii Oktoobar ee 2008, nin
                la yidhaa Faarax Ismaacii Iid, oo lagu xukumay shan-iyo-toban sano oo
                xabsi ah, oo uu ku galabsaday falal budhcad- badeednnimo, waxa uu isagu
                sheegay oo uu bixinayaa sawir waxoogaa ka duwan taasi, sida loo kala
                qaybiyo lacagtaasi:<br />
                Miliishiyada badda (Budhcad-badeedda tooska wax u afduubka ee hawshaasi
                fuliya) – boqolkiiba 30<br />
                Horjoogaha hoggaamiya kooxda budhcad-badeedda – boqolkiiba 20<br />
                Maalgeliyayaasha hawlgallada soo socda, oo ay ku jiraan hubka,
                shidaalka, iyo sigaarka – boqolkiiba 20<br />
                Saraakiisha dawladda – boqolkiiba 30, 9<br />
                Qofka ugu horreeya budhcad-badeedda ee ugu hor-fuula markabka la
                afduubayo, waxa la sheegay inuu helo oo la siiyo amma libin-laab qaybtii
                saami ahaan uu u heli lahaa lacagtaas, amma baabuur; kuwa kalena waxay
                qaataan saamiyo isleeg. Haddii la dilo amma la dhaawaco qof ka mid ah
                budhcad-badeeddaasi, qoyskiisii waxa la siiyaa magdhaw dhaqaale amma
                lacageed.<br />
                Waxa jirey eedaymmo la xidhiidha in qaar ka tirsan saraakiisha dawladdu
                inay wax ka helaan lacagayowgaasi budhcad-badeednimada, gaar ahaanna
                Puntland, halkaasi oo la sheego in dakhliga soo gala budhcad-badeedda ee
                sannad kasta ka soo gala lacagaha madax-furashad ahi, in uu ka badan
                yahay miisaaniyadda gobolka oo dhan oo ilaa $20 milyan oo doollar oo
                Maraykan ah. Agaasiimaha guud ee wasaaradda kalluumaysiga iyo dekedaha,
                Cabdi-Waxiid Jowhar, ayaa qiray sannadkii 2008 oo sheegay ‘inay jiraan
                dad dawladda ka tirsan oo la shaqeeya budhcad- badeedda.’10 Waxa la
                eryey oo shaqadii laga fadhiisiyey ku-xigeenkii taliyaha ciidanka
                booliska ee Puntland, sababo la xidhiidha eedaymo loo soo jeediyey oo
                ahaa in uu ku xidhan yahay budhcad- badeedda. Warbixin ay soo saartay
                guddida Qaramada Midoobey u qaabilsan la-socodka arrimaha Soomaaliya,
                sannadkii 2010, waxa lagu sheegay in:<br />
                Ka bacdi laba iyo toban sano oo horumar ilaa heer cuntamaa uu ka jirey
                Puntland, marka loo eego<br />
                gobollada kale, in haddana maamulka cusub ee dhawaanta la sameeyey ee
                Abdirahman Mohamed ‘Faroole’, in uu ku wado oo uu ku sii riixayo
                Puntland sidii iyo habkii ay ku noqon lahayd dal iyo maamul denbiile ah.
                Baadhitaannada ay sameeyeen guddidaasi la-socodka arrimaha Soomaaliya,
                oo salka ku haya waraysiyo lala yeeshay dad xogogaal ah oo u
                dhuun-daloola arrimaha budhcad- badeedda, wada-hadallada iyo gorgortanka
                lacagaha madax-furashada ee la bixiyo iyo sida loo kala qaybiyo amma loo
                kala bixiyo, waxay xaqiijiyeen in mas’uuliyiin sarsare oo ka tirsan
                Puntland, oo uu ku jiro Madaxweyne Faroole iyo xubno ka tirsan golihiisa
                wasiirrada oo uu ka mid yahay gaar ahaan wasiirka arrimaha gudaha,
                General Abdullahi Ahmed Jama ‘Ilkajiir’ iyo wasiirka xagga amniga gudaha
                General Abdillahi Ahmed Saiid Samatar, inay wax ka helaan lacagyowga
                budhcad-badeedda amma madax-furashada afduubyada.11<br />
                Lacagta madax-furashada waxa kale oo waxoogaa ka mid ahi uu gaadhaa
                dadku ku nool tuulooyinka ay joogaan budhcad-badeeddu. Sida ay sheegtay
                wakaaladda wararka ee AP bishii November ee 2008, haweeney magaceeda la
                yidhaa Shamso Moalim oo deggan magaalada Xaradheere oo hore u ahaan
                jirtey saldhig budhcad-badeed, waxay ka hadashay sida budhcad-badeddu ay
                wax uga bedeleen duruufihii nololeed ee qoyskeeda, waxayna tidhi:
                ‘Ka<br />
                sakow halka iyo meesha lacagtaasi ka timaaddo, amma ha ahaato xaaraan
                sharcidarro ah amma yayna ahaane, waxan odhan karaa nolol ayay soo
                gelisey oo ka bilawday magaaladayada. Caruurtayadu haatan kama warwaraan
                waxay cunaan, Subaxdii waxay tagaan dugsi- quraanka islaamiga ah,
                galabtiina waxay dheelaan ciyaarta kubadda cagta. Waa mabsuud oo waa
                faraxsan yihiin.’12<br />
                Dadka deggan tuulooyinka ay joogaan budhcad- badeeddu, waxay ka hadleen
                sida markasta oo lala yimaaddo xeebahooda markabka la soo afduubay, sida
                suuqu ugu cammirmo ee budhcad-badeeddu ay u yimaaddaan ee ay ugu soo
                degaan, si ay u iibsadaan shidaal, biyo, cabbitaan fudud, riyo, ido amma
                wanan, bariis, baasto, iyo sigaar. Haweeney tukaan ku haysta Xaradheere,
                oo la yidhaa Sahra Sheikh Dahir, ayaa iyana tidhi:’Budhcad-badeeddu
                annaga ayay nagu tiirsan yihiin, annaguna waxannu ku qabnaa faa’iido’.13
                Meel kale oo iyana dakhli ka soo galo dadweynaha degaannada ay ka
                taliyaan budhcad-badeddu, waxa weeye diyaargaraynta iyo iibka cunno gaar
                ah oo loo sameeyo dadka la-haystayaasha ah ee madax- furashada loo
                haysto, kuwaasi oo inta badan aan jeclaysan amma aan ka helin
                cunno-Soomaalida.<br />
                Heerka-nolosha (Lifestyle)<br />
                Wax badan ayaa laga sheegay sida budhcad- badeednnimadu ay bashbash iyo
                barwaaqo ugu keentay nolosha dadweynahaha iyo tuulooyinka ku yaal
                xeebaha ay joogaan. Hasse ahaatee, iyadoo ay ku kallifto in
                budhcad-badeeddu mar kasta ay bedelaan saldhigyadoodii oo ay ka
                guurguuraan, tuulooyinkaasi waxay noqdaan marka danbe kuwa ay ka dhacdo
                busaarad iyo baaba’, lacagtii inteeda badan la gashadu magaalo-madaxyada
                gobollada iyo magaalooyinka kale ee waaweyn. Dakhliga ka soo baxa
                budhcad-badeednnimada Soomaalida, waxa kale oo la sheegay in uu qayb ka
                qaatay horumarka weyn ee la-yaabka leh ee uu sameeyey ganacsiga iyo
                hantida kale ee xaafadda Eastleigh ee magaalada Nairobi, xaafaddaasi oo
                inta badan ay Soomaalidu degaan, iyo weliba lacagta naqadka ah ee
                Soomaalidu ku iibsato guryo qaali ah oo ku yaal xaafadaha ugu fiican
                caasimadda ee heerka sare ah ee lagu raaxaysto. Qawmiyadda Soomaalida ee
                Kenya ayaa si weyn u beenisa wararkani.<br />
                Kor-u-kaca hantida magaalo-madaxda Puntland ee Garoowe, iyo magaalada
                kale ee ugu weyn ee dekadda ah ee Boosaaso oo cammirmay, waxa loo aanayn
                karaa oo si cad loogu xidhiidhin karaa hantidaasi inay tahay mid ka
                timid budhcad-badeedda. Guryo waaweyn oo cusub oo fillooyin ah, oo
                Soomaalidu ugu yeedho ‘qasriyo’, ayaa la dhistay oo lagu soo wareejiyey
                deyrar waaweyn oo dhaadheer. Budhcad-badeedda qaar ayaa jecel inay si
                muuqata amma is-tus-ah oo xad-dhaaf oo aan xisaabtan lahayn, inay wax u
                kharash-gareeyaan, una noolaadaan, iyaga oo iibsadaa baabuurta xarrakada
                iyo Land Cruiser-ro qaali ah. Ragga Soomaalidu waxay ku cawdaan in
                budhcad-badeeddu ay qaali-gareeyeen oo ay sicir-barar ku rideen guurkii,
                iyaga oo gabdhaha cusub ee ay guursanayaan ka bixiyaa yarad iyo gabbaati
                aad u fara badan, isla markaasin sameeya xaflado aroos oo socda dhawr
                maalmood, oo la martiqaado fannaaniinta iyo kooxaha muusikada ee ugu
                fiican, casuumado raashin ah iyo waxyaabo kale.<br />
                Dad badan ayaa ii sheegay in budhcad-badeeddu ay si xun u cabbaan
                khamriga, si weynna u cunaan qaadka iyo mukhaadaraadka kale ee adag oo
                ay qaataan, ulana yimaaddaan fusuq iyo balwado dhaqan-xumo ah oo
                kharribaya mujtamaca ay ku dhex noolyihiin. Waxase dhici karta in
                eedaymahani ay ka mid yiihin cuqdadaha iyo ‘sheekooyinka khurafaadka’ ah
                ee laga faafiyo budhcad-badeedda, iyo hab ay Soamaalida aan iyagu ku lug
                lahayn hawlaha budhcad-badeeddu ay iskaga fogeeyaan oo isku
                barraxaan.<br />
                Ka sakow baabuurta casriga ah, guryaha cusub, iyo xafladaha aroosyada ee
                ka-badbadiska ah, lacagtaasi waxa badh dib loogu maalgeliyaa hawlgallada
                budhcad- badeednnimada lafteeda. Budhcad-badeeddu waxay ka
                qalin-jebiyeen oo ay ka dallaceen inay sii ahaadaan kalluuaysato caadi
                ah oo masaakiin ah, oo watta doonyo xunxun oo kharaab ah iyo qoryo
                daxalaystay, waxayna u dallaceen inay helaan qalab farsamo sare iyo hub
                casri ah, iyo doonyo qaali ah oo ay kaxaystaan. Mid ka mid ah sababaha u
                suurtogeliya in budhcad-badeeddu ay gaadhaan boqolaal kiloomitir oo
                badda gudaheeda ah, waxa weeye inay heli karaan qalabka lagu helo
                adeegyada Sattelite-ka ee wax lagula socdo, iyo doonyo dheereeya oo ka
                xoog badan kuwii hore. Ka sakow cunaqabataynta xagga hubka ee Qaramada
                Midoobey ay ku soo rogtay Soomaaliya, haddana budhcad-badeeddu wax
                dhibaato ah kalamay kulmin inay helaan oo gacmahooda uu soo galo hub aad
                u fara badan iyo rasaas. Dagaalladii sokeeye ee labaatanka sano iyaguna
                ka socdey dalkaasi, waxay keeneen in hub badan uu ku faafo dalka. Dalka
                Yemen oo isna waxoogaa xagga Khooriga Cadmeed ka xiga, ayaa laga helaa
                hub, shidaal, iyo qalab kale oo muhiim u ah budhcad- badeedda. Marba
                marka ka danbaysa ee budhcad- badeeddnimadu ay sii daba-dheeraataba,
                budhcad- badeeddu waxay sii helayaan khibrad iyo waayo- aragnnimo
                dheeraad ah, waxayna la imanayaan tabo iyo xeelado hor leh oo ay ku soo
                qabsadaan maraakiibta waaweyn, shaqaalaha iyo badeecadaha qaaliga ah ee
                maraakiibtaasi ay sidaan.<br />
                Qaab-dhismeedka (Structure)<br />
                Horumarka sii kordhaya ee budhcad-badeeddu ay ka samaynayaan xagga
                qalabka casriga ah ee ay adeegsadaan iyo qaababka heerka sare ah ee
                hawlgalladoodu u abaabulan yihiin, ayaa dhaliya tuhunka ah inay
                suurtogal tahay inay ku xidhan yihiin kooxo caalami ah oo dembiilayaal
                ah.<br />
                Bishii February ee 2011, haweeneyda madax ka ah hey’adda mukhaabaraadka
                ee ka-hortagga budhcad- badeedda ee dawladda Maraykanka, Donna Lee
                Hopkins,<br />
                shir jaraa’id oo ay ku qabatay magaaladan London, waxay ku sheegtay in
                isbedel dib-u-habayneed oo buuxaa uu ku dhacay budhcad-badeeddii
                Soomaalida oo ay si buuxda ugu xuub siibteen abaabul heer sare ah,
                sannadahan danbe. Waxayna tidhi: ‘Budhcad-badeedda<br />
                Soomaalidu way ka koreen sidii hore ee ay haayeen kooxo kala geddisan oo
                teelteel ah, oo iyaga iyo dhibaatadooduba ku kooban tahay gudaha oo
                keliya, oo ku eg uun dadka xeebaha oo diiddan kalluumaysiga
                sharci-darrada ah … waxayna noqdeen shabakad si weyn iskugu xidhan oo
                awod leh, oo ka shishaysa xeebahaasi oo caalami ah, oo abaabulan,
                noqotayna shirkad qawlaysato oo ay ku bahoobeen denbiilayaal.’14<br />
                Waxayna intaasi ku dartay in deganaansho la’aanta ka jirta gobolkaasi
                iyo marinnada baayacmushtarka oo halis ku jira, in labadaasi dhibaato oo
                isbiirsaday ay abuureen xaalad ah ‘jawigii qasnaa ee ku bannaanaa’
                budhcad-badeedda Soomaalida ee ay u baahnaayeen, waxayna digniin ku
                bixisay in khatar loogu jiro in dhibaatadani ay noqoto oo ay ku dambayso
                mid waxba laga qaban kari waayo.<br />
                Tilmaanta haweeneydani waxay si weyn oo fog uga duwan tahay tii uu soo
                bandhigay ee uu bixiyey Stig Jarle Hansen ee uu ku dooday in
                budhcad-badeedda Soomaalidu ay yihiin kooxo yaryar oo aan sidaa u sii
                ridneyn oo ku kooban gudaha oo keliya:<br />
                Khuraafaadka ka jira ee laga faafiyey budhcad- badeedda Khooriga Weyn ee
                Cadmeed ayaa ah wax fara badan, laakiin kooxa caadiga ah ee budhcad-
                badeeddu waa qaar ku dhisan jufo-jufo amma jilibbo, oo si liidata oo
                heer hoose ah u qalabaysan, kana kooban kalluumaysatadii hore. Sidaa
                awgeed, budhcad-badeeddu waa qaar baahsan oo aan lahayn abaabul iyo
                maamul dhexe oo aan is- haysan amma aan xidhiidhsanayn, kana fog sida ay
                qabaan ee ay soo jeediyaan dad badani, oo ah in budhcad-badeeddu ay
                yihiin kooxo si heer sare ah u dhisan amma u abaabulan oo u hawl gala.
                Dadka maalgeliya ee iyaga ka danbeeyaana waxay u dhisan yihiin qaab u eg
                qaababka ay u dhisan yihiin uun maalgeliyayaasha Soomaalida ee
                adduunku.15<br />
                Hansen waxa uu soo jeedinayaa oo ay la tahay in budhcad-badeeddu aanay
                lahayn qaab rasmi ah amma nidaamsan oo ay ku dhisan yihiin, iyo in
                ‘kooxda budhcad-badeedda’ ahi ay mararka qaar ka kooban tahay wax aan ka
                badnayn hal qoys:<br />
                Koox kasta oo ah budhcad-badeed, caadi ahaan waa koox aan sidaa u
                midaysnayn oo la socota qofka watta ee soo urursaday, badiyaana qofkaasi
                hoggaamiyaha ahi waxa uu hore u ahaan jirey oo uu soo maray
                budhcad-badeed, kaasi oo lacagtii hore ee uu soo helay haatan dib u
                maalgelinaya hawlgallo cusub oo budhcad-badeednnimo. Shaqadiisuna inta
                badan waa ninkii dhaqaalaha hayey ee kharaska keenyayey … Baaxadda iyo
                tirada kooxaha budhcad-badeedkuna waa kala geddisan yihiin oo waxay
                noqon karaan qaar ka kooban min hal-hal qoys oo keliya, oo kala ah
                odaygii amma aabbihii, wiilkii, iyo doonni yar, kuwaasi oo raadinaya
                masruufkii iyo wax ay ku nollaadaan, amma kooxo ballaadhan oo gaadhaya
                ilaa 200 oo xubnood.16<br />
                Ka sakow sida uu u dhigayo Hansen ee ugu tilmaamayo in budhcad-badedduu
                aanay lahayn wax nidaam ah oo habaysan, waraysiyo baadhitaan oo aan
                sameeyey sannadkii 2011, oo aan la yeeshay qaar ka tirsan kooxo kala
                geddisan oo budhcad-badeed ah, waxa iiga soo baxay inay leeyihiin xeerar
                anshax oo adag oo qoraal ah oo ay ku dhaqmaan. Xeerarkaasi waa kuwa kala
                geddisan oo ku xidhan hadba kooxda samaysatay ee ay khuseeyaan. Waxa ku
                jira xeerarkaasi kuwa ku<br />
                saabsan sida loola dhaqmayo dadka la haystayaasha ah ee la qabsado, iyo
                qaababka kala geddisan ee loo weerari karo maraakiibta, iyada oo
                maraakiibta qaar, gaar ahaanna kuwa Kuuriyada Waqooyi, la ogol yahay in
                weerarro kulul oo dheeraad ah loo adeegsado oo lagu qaadi karo. Sida uu
                ii sheegay nin ka mid ah budhcad- badeedda oo la yidhaa Dahir, oo igu
                yidhi: ‘waxannu<br />
                leenahay xeerar kala geddisan oo aannu ugu talagalnay dalalka kala
                geddisan. Tusaale ahaan haddii aannu la kulanno markab laga leeyahay
                Kuuriyada Koonfureed, waxannu ku qaadnaa weerar ba’an oo kulul. Waxay ku
                xidhan tahay hadba sida ay noola macaamilaan ee ay noola dhaqmaan
                maraakiibtaasi shisheeyuhu. Si xun ayay noola dhaqmaan Kuuriyaanka
                Koonfureed iyo Hindidu oo way nala dagaallamaan, si ka daran kuwa kale.
                Annaguna waxannu ku qaadnaa dagaal adag oo xoog leh oo ah waxa ay naga
                galabsadeen.’<br />
                Dhammaan kooxaha budhcad-badeeddu waxay leeyihiin xeerar iyo qaabab lagu
                ciqaabo xubnaha iyaga ka tirsan ee jebiya anshaxa u yaalla, waxana ku
                jira xadhig la xidho qofka, khasiraad amma ganaax iyo eri laga caydhiyo
                kooxda oo laga saaro. Kuwa dhawra ee sida daacadnnimada ah ugu
                hoggaansama sharciyadaasi, waxa la siiyaa abaalmarin, iyaga oo mutaystay
                magac iyo sharaf lagu ixtiraamo, iyo weliba mararka qaar hadiyado iyo
                lacag dhiirrigelin ah.17<br />
                Xidhiidhka Kooxaha Islaamiyiinta ee xagjirka ah<br />
                (Links with radical Islamists)<br />
                Warbaahinta qaar iyo warbixinno kale ayaa sheega in budhcad-badeeddu ay
                ku xidhan yihiin ururrada al- Shabaaab iyo kooxaha kale ee xagjirka ah,
                una yihiin kooxaha Islaamiyiinta ah ilo muhiim ah oo dhaqaale amma
                lacageed. Waa laga yaaba in budhcad-badeeddu ay siiyaan khidmad amma
                cashuuro kooxaha Islaamiyiinta ah ee ka taliya degaannada ay ka
                hawlgalaan, laakiin xidhiihdhka ka dhexeeyaa uma muuqdo mid ka sii fog
                intaasi.<br />
                Marka qudha ee wax laga qabtay budhcad-badeedda ee la kontoroolay waxay
                ahayd sannadkii 2006, markaasi oo Midowgii Maxkamadaha Islaamiga ahi
                (UIC) ay hayeen awodda xukunka ee goboollada Koonfurta iyo badhtamaha
                Soomaaliya intooda badan. Midowgii Maxkamaduhu (UIC) waxay sheegeen oo
                ay soo rogeen in budhcad- badeednnimadu ay tahay shay xaaraan ah oo ka
                horjeedda shareecada iyo caqiidada Islaamka. Waxayna weerarro ku qaadeen
                dekedaha ay ka ololaystaan budhcad-badeeddu, waxayna ku guulaysteen inay
                guud ahaan iyo gebi ahaanba ka tirtiraan budhcad- badeednnimada dalka oo
                dhan. Koox kale oo Islaamiyiin ah oo iyana weerar ku qaadday
                budhcad-badeeddu waxay ahayd kooxdii Xisbul Islaam. Sannadkii 2010,
                waxay ka saareen oo ay ka caydhiyeen budhcad-badeeddii, magaalada
                Xaradheere oo ka mid ahayd meelaha saldhigyada waaweyn u ah ee haystaan,
                iyaga oo ku eedeeyey in falalkooda iyo waxyaabaha ay ku dhaqmayaan ay
                yihiin kuwa ka baxsan diinta oo ka soo horjeeda Islaamnimada. Waxa jirey
                warar xiiso leh oo ka hadlayey budhcad-badeed fara badan oo gaadhaya
                inta u dhaxaysa saddex boqol ilaa afar boqol oo baxsad ah, oo dhinaca
                miyiga amma kaymaha u yaacay, iyaga oo ku raran hubkoodii, oo qaarkood
                ay lugaynayaan, qaar kalena ay wataan baabuur Land Cruiser-ra ah. Markii
                danbe waxay degeen magaalada dekedda ah ee Hobyo oo waqooyiga ka xigta
                Xaradheere.<br />
                Inta ay xaaladda Soomaaliya tahay mid qasan oo aan degganaynna, waxa
                suurtogal ah in budhcad badeeddu ay helaan saldhig kale oo kolba ay u
                guuraan oo ay degaan, oo ka mid ah xeebta dheer.<br />
                Ma ahayd sida kale ee ugu habboon? (The best option?)<br />
                Dawladaha waaweyn ee adduunka, waxay ku noqotay arrin aanay filayn oo
                ku-soo-booddo ah soo- iftixibaankii budhcad-badeedda ka bilaabantay
                Soomaaliya. Ma jirin markaasi qaab iyo hab la adeegsado oo loogu talo
                galay in si wax-ku-ool loogaga hortago dhibaatadaas, taasi oo macnaheedu
                noqday in budhcad- badeeddu ay fulin karaan hawgalladooda iyaga oo aan
                ka werwerin wax khatar ah oo ay la kulmi karaan, isla markaasina ay
                ogyihiin in meesha ay ugu jirto fursad weyn oo ay wax badan ka heli
                karaan. Sida ay wakaaladda wararka ee Reuters ka soo xigatey bishii
                November ee 2008, Taliyaha guutada shanaad ee Ciidammada Badda ee
                Maraykanka, Vice-Admiral William Gortney, waxa uu gartay amma aqoonsaday
                sababaha budhcad-badeednimadu ay u noqotay wax si weyn u soo jiidata
                Soomaalida, waxanu yidhi:’Ma jirto sabab aad ugu biiri weydo oo aad u
                noqon weydo budhcad-badeed. Markabka aan doonayo in aan qabsado oo aan
                weerara, ma aha mid isagu aniga i soo tuukanayo oo xabad igu soo ridaya,
                waana mid aan lacag ku heli doono. Ima xidhi karaan oo maba hayaan
                meeshii la igu xukumi lahaa ee maxkamad la igu saari lahaa.’18<br />
                Vice-Admiral Gortney aragtidiisan, waxa kale oo isna la qaba Patrick
                Cullen oo ah khabiir dhinaca arrimaha nabadgelyada, oo ka tirsan
                Jaamicadda Culuunta Dhaqaalaha ee London:’Budhcad-badeednnimadu waa
                shaqo iyo xirfad heer sare ah oo fiican haddii aad ka hawl gelayso dal
                faqiir ah oo aan nidaam iyo sharci lahayn sida Soomaaliya oo kale. Marka
                la isbarbar dhigo khatarta, iyo dhinaca kale faaii’dada ka soo gelaysa
                ee meesha ku jirta ee loogu badheedhayaana waa mid aad u badan oo
                weyn.’19<br />
                Budhcad-badeeddnimada, waxa si toos ah iyo si dadban labadaba u kaaliyey
                deeqaha debadda. Barnaamijyada iyo mashaariicda loogu talo galay in wax
                lagaga qabto oo lagu yareeyo saboolnimada haysata dadka ku nool xeebaha,
                ayaa ugu dedaalay sidii ay ugu heli lahaayeen ee ay ugu keeni lahaayeen
                dadkaasi saboolka ah doonyo kalluumaysi, doonayahaasi oo laakiin ay si
                kastaba u dhacday in aan lagu isticmaalin amma aan loogaga faa’iideysan
                ujeedooyinkii loogu talo galay. Waxa kale oo la sameeyey amma la
                hagaajiyo kaabayaal ay ka mid yihiinka dekado yaryar oo macmal ah,
                kuwaasi oo iyagana laga yaabo in laga faa’iideyteen oo ay caawiyeen.
                Tusaalaha ugu fiican ee la soo qaadan karo sida khaldan ee loo leexiyey
                mucaawanadii debadda ee marka hore laga lahaa ujeedada fiican, ee ay
                aakhirkii uga faa’iideysteen dad khalad ah oo aan ahayn kuwii loogu talo
                galay, waxa ka mid ah arrin ka dhacday Puntland, halkaasi oo shirkad
                Ingiriis ah oo xagga ammaanka qaabilsan, oo la yidhaa Hard Security UK
                ay ka waddey tababarro la siinayo ciidanka ilaalada xeebaha ee gudaha,
                doonyo iyo qalab kale oo ay ku hawl galaan ciidamadaas, una adeegsadaan
                ilaalinta badda oo ay ka ilaaliyaan budhcad-badeedda iyo maraakiibta
                kalluumaysiga sharcidarrada ah ee ajanebiga ah. In kasta oo bilawgii uu
                mashruucaasi ahaa mid lagu guulaystay oo si fiican u hirgalay, haddana
                shirkaddii Hard UK waxay degaannadaasi ka baxday sannadihii 2000, ka dib
                markii halkaasi uu ka qarxay khilaaf dagaal oo gudaha. In badan oo ka
                tirsan ‘ilaaladii xeebaha’ ee cusbaa ee sida fiican loo tababaray, ayaa
                si dhakhso ah u bedeley shaqooyinkoodii oo noqday budhcad-badeed, una
                adeegsaday qalabkoodii cusbaa iyo khibraddii ay heleen, si ka geddisan
                oo aad uga duwan ujeedadii markii hore laga lahaa ee loogu talo
                galay.<br />
                Maxaa lagu samayn karaa marka la soo qabto qof budhcad-badeed ah? (What
                do you do with a pirate when you catch one?)<br />
                Dihbaatooyinka waaweyn ee la xidhiidha budhcad- badeedda Soomaalida,
                waxa ka mid ah sida la odhan karo ee loo maarayn lahaa budhcad-badeedda
                marka la soo qabto. Xeerka caalamiga ah ee Qaramada Midoobey ee ka
                dejisan sharciyada baduhu waxa uu dhigayaa oo ku macnaynayaa
                budhcad-badeednnimadu inay tahay denbi caalami ah meel kasta, waxanu u
                ogolaanayaa dal kasta amma qaran kasta oo madaxbannaan oo dawli ahi,
                xaqa uu u leeyahay in uu soo qabqabto, dacwadan ku soo oogo oo uu
                maxkamad saaro budhcad-badeedda. Laakiin dalal badan waxa ka maqan oo
                aanay lahayn sharciyadii gaarka ahaa ee loo adeegsan lahaa
                arrimahani.<br />
                Waxa kale oo jahawareer ka jira dalka xaqa u yeelanaya in uu
                sharciyadiisa iyo awoddiisa ku fuliyo oo uu ku qaado
                budhcad-badeeddaasi; waayo waxa laga yaabaa in markabku uu sito oo uu ku
                dal-maraayo calan gooni ah, laakiin isla markabkaasi in dal kale laga
                leeyahay, iyo in uu sito badeecado iyo shixnado loo wado dalal kale oo
                dhawr ah, iyo in shaqaalaha saaran dhalashadoodu ay iskugu jirto dalal
                kala gooni ah.<br />
                Waxa kale oo iyana meesha ku jirta oo muhim ah dalka laga leeyahay ee uu
                ka tirsan yahay markabka dagaal ee soo qabtay budhcad-badeeddaas.<br />
                Bilawgii, waxa dhici jirtey in la iska sii daayo badankooda
                budhcad-badeedda ay qabtaan maraakiibta dagaalka ee shisheeyuhu. Dalal
                badan oo ku jira hawlgalka caalamiga ah ee ilaalinta badaha ayaa raaci
                jirey oo ku dhaqmi jirey siyaasadda ah ‘soo qabo oo sii daa’, sababta oo
                ah in la qaso oo la curyaamiyo budhcad-badeedda, halkii la marin lahaa
                qaabab iyo habab adag oo dhibaato badan oo maxkamado lagu saaro. Tusaale
                ahaan, bishii September ee 2008, markab dagaal oo laga leeyahay dalka
                Denmark ayaa soo qabtay toban qof oo lagu tuhmey inay yihiin
                budhcad-badeed, iyaga oo maraya Khooriga Cadmeed, oo sitta garnayllada
                basuukayaasha iyo sallaan dheer. Ka dib markii la hayey muddo toddobaad
                ah, mas’uuliyiintii reer Denmark waxay go’aansadeen inayna haysan wax
                awod sharciyeed ah oo ay ku maxkamadeeyaan dadkaasi, sida awgeedna waxay
                kala wareegeen qalabkii ay siteen, waxayna geeyeen dadkii xaggaa iyo
                xeebaha Soomaaliya oo ay ku daadiyeen.<br />
                Bishii April ee 2009, ciidammo ka socda dalka Holland oo ka tirsan
                ciidamada ilaalada ee gaashaabuurta NATO, ayaa soo qabtay toddoba
                budhcad- badeed ah oo Soomaali ah, hasse ahaatee way iska sii daayeen,
                iyaga iyo doonnidoodiiba, iyo weliba shidaal ku filan oo ay sii siiyeen,
                si ay iyaga oo bedqaba oo nabad ah ay u gaadhaan dhulkoodii oo ay dib
                ugu noqdaan. Afhayeen u hadlay ciidamada badda ee NATO oo la yidhaa
                Taliye Chris Davies, waxa uu sheegay in sharci ahaan aanay jirin wax
                kale oo la samayn karayey: ‘Waa arrin la xidhiidha xagga sharciyadda iyo
                sharci-dejinta. Budhcad-badeeddu waxay ahaayeen qaar bilawgii la soo
                qabtay oo rumaan ahaan loo hayey, waxana laga qaaday hubkii oo waxa laga
                dhigay dad aan waxba samayn karayn oo aan lahayn awod. Dib ayaana loo
                celiyey budhcad-badeeddaasi oo la sii saaray doonnidoodii, lana sii
                siiyey raashin iyo daruuriyaad kale oo taakulayn ah.’20<br />
                Laakiin waxa jirey budhcad-badeed kale oo aan iyagu sidaa u sii nasiib
                badnayn. Qaar ka mid ah kuwaasi, waxa loo dhiibay oo lagu wareejiyey
                maamulka Puntland, halkaasi oo lagu xidhay xabsiyo buux- dhaafay. Mid ka
                mid ah budhcad-badeeddaasi, muddo toddoba bilood ah ayuu ku qaatay oo
                lagu dhex hayey markab dagaal oo Maraykan ah, waayo ma jirin cid go’aan
                ka gaadhi karaysay waxa ay tahay in lagu sameeyo amma sida la odhanayo.
                Qaar kale, waxay u gacan galeen ciidamada ilaalada badda ee Yemen oo
                qabqabtay, maxkamadna lagu saaray dalkaas Yemen, oo lagu xukumay
                dil.<br />
                Markii muddo laga soo wareegey, waxa jirtey haddana in qaar ka tirsan
                budhcad-badeeddaasi in loo qaaday xabsiyo ku kala yaal dalalka
                Faransiiska, dalalka Netherlands, Maraykanka iyo meelo kale, halkaasi oo
                qaarkood bilo ay ku sugayeen in maxkamad la geeyo, iyada oo la
                diyaarinayey shariciyadii loo baahnaa.<br />
                Kiiskii amma dacwaddii maxkamadeed ee ugu horraysay ee lagu qaado
                qaaradda Yurubna, waxa laga furay maxkamad ku taal dalka Holland, bishii
                May ee 2010. Sida ay ku tilmaantay jaridadda Daily Telegrah oo soo
                xiganaysa Collin Freeman oo wax ka qoray dacwaddaasi maxkamadeed, bishii
                June ee 2010, dadkaasi oo ahaa shan qof oo Soomaali ah, waxa la soo
                fadhiisiyey qolka maxkamad ku taal magaalada Rotterdam, iyaga oo ‘xidhan
                dhar la soo ergisey, una muuqda in si weyn ay iskugu buuqsan yihiin oo
                ay jahawareersan yihiin, oo dhinacna u muuqda inay caajisan yihiin oo ay
                ka jajaban tahay, dhinacna faraxsan.’21 Shantaasi qof ee Soomaalida ah,
                waxa loo haystay oo lagu soo ogay dacwad, iyaga oo loo cuskanayo
                sharciyo ‘budhcad- badeednimada’ oo markii hore la dejiyey qarnigii
                toddoba-iyo-tobnaad. Dadkan la heystey ee eedaysanayaasha ahaa waxay ku
                doodeen inay kalluumaysanayeen, wax xabbado ahna in aanay ridin. Hasse
                ahaatee qaar ka tirsan shaqaalihii markabka oo Turki ah, oo saarnaa
                markabkaasi Holland oo ah nooca xamuulka oo ka diiwaan-gashan
                jasiiradaha Antilles, ayaa waxa ay ku fureen markhaati ah in raggaasi ay
                u soo dhawaadeen markabka, iyaga oo watta doonni aad u dheeraynaysa oo
                si xawli leh u socota, soona ridaya taxshiirado iyo basuukayaal ay la
                soo eegteen dheegga sare ee markabka. Soomaalidii waxa lagu helay inay
                galeen denbigaasi, mid kastana waxa lagu xukumay shan sanadood oo xabsi
                ah.<br />
                Dalka Maraykanka, intii ka danbaysay sannadkii 1820- kii, dadkii ugu
                horreeyey ee xeer-beegti Maraykan ahi ay ku qaaddo kuna hesho denbi ah
                fal dudhcad-badeed, waxa ay noqdeen shan Soomaali ah, oo bishii March ee
                2011-kii lagu xukumay xabsi-daa’im amma madaxaa-ha-ku furo. Waxay
                sameeyeen khalad xun oo halis weyn ah, oo ay ku khaldameen markab dagaal
                oo Maraykan ah oo ku jira hawlgal ah ka-hortag budhcad-badeed, una
                qaateen in uu yahay markab xamuul oo ganacsi.<br />
                Dalalka reer-Galbeedka, waxa kale oo ay dhibaato ka haysataa cabsida ay
                ka qabaan in budhcad-badeeddaasi marka ay dhamaystaan xukunkii xabsida,
                inay isku deyi doonaan inay is-dhiibaan oo ay dalbadaan magangelyo.
                Budhcad-badeeddii ku xidhnayd dalka Holland, waxa la sheegay inay aad
                ugu faraxsanaayeen inay markii ugu horraysay noloshooda helaan musqulo
                biyo leh, laydh amma koranto afar-iyo-labaatanka-saacadood ah, iyo
                furaashyo raaxo badan. Looyar amma qareen u doodayey mid ka mid ah
                budhcad-badeedda, waxa uu ka hadalay nolosha raaxada ah ee xabsiyada
                Holland dhexdeeda, marka loo eego xaaladihii hore ee nololeed ee
                budhcad-badeeddan: ‘Markii ugu horraysay ee aan la<br />
                hadlo amma wax weydiiyey eedaysanihii aan wakiilka ka ahaa ee aan
                daafacayey, waxa uu ii sheegay in joogitaanka halkan ee imiku ay tahay
                jannadii oo kale. Markii ugu horraysey noloshiisa, marna ma uu dareemin
                wax khatar ah oo uu ka cabsado halkan,<br />
                Waxanu ku jirey xabsi casri ah oo leh suuli amma musqul iyo meel lagu
                qubeysto oo casri ah, kuwaas oo ah noocii ugu horreeyey ee uu abidkii
                helo noloshiisa.’ 22<br />
                Iyaga oo qaba noloshaasi raaxada leh, marka loo eego sidii hore ee ay
                ahaan jireen, ee ay helayaan shanto sano ee ay ku jiraan xabsiyadan
                Holland, kuna haystaan qolal amma maqsinno gaar u ah oo leh
                telefishankii, musqushii iyo meeshii qubeyska ee ay ku maydhan
                lahaayeen, haddana budhcad-badeeddaasi waxa si kastaba suurtogal u ah
                inay xaq u yeeshaan inay is-dhiibaan oo ay codsadaan in la siiyo
                magangelyo, isla marka muddadii xukunka xabsigu ka dhammaato.<br />
                Bishii March ee 2010, tirada guud ee maxaabiista budhcad-badeedda
                Soomaalidu waxay kor u dhaaftay siddeed boqol oo ku kala jira xabsiyada
                lix-iyo-toban dal oo kala duwan. Waxa jirey dedaallo badan oo kala
                geddisan oo la isku deyey in la sameeyo hab lagu midaynayo nidaamyada
                dacawadaha maxkamadeed ee la saarayo budhcad-badeedda iyo xabsiyada lagu
                haynayo, laakiin ilaa iyo hadda midna laguma guulaysan.<br />
                Sannadkii 2009-kii, dalalka Marayknka, Midowga Yurub, Canada iyo dalal
                kale ayaa heshiis la gaadhay dawladda Kenya, heshiiskaasi oo ahaa in
                dadka loo haysto budhcad-badeednimada loo wareejiyo magaalada Mombasa ee
                xeebta ku taal, halkaasina lagu hayo, laguna maxkamadeeyo. Hasse ahaatee
                bishii April ee 2010 ayay dawladda Kenya sheegtay in aanay aqbali doonin
                cid danbe oo loo haysto budhcad-badeednimo oo loo keeno, sababta oo ah
                in aanay haynin kharashkii iyo dhaqaalihii ku bixi lahaa ee loo baahnaa.
                Waxa kale oo ay intaasi ku dareen in hey’adaha caddaaladda ee Kenya
                imikaba ay qabaan kullays badan oo haysta oo aanay wada qaadi Karin,
                waxayna tibaaxeen in aanay doonayn in Kenya ay noqoto ‘Guantanamo-dii
                Budhcad- badeedda’. Ka dibna, lacagayow dheeraad ah oo debadda ah ayaa
                loo qoondeeyey maxkamad u gaar ah budhcad- badeedda oo laga sameeyey
                Mombasa, laakiin ila hadda hawshaasi ma noqon mid u hirgasha sidii laga
                rabey.<br />
                Sannadkii 2010-kii, dalka Sychelles oo budhcad- badeedda Soomaalidu si
                xun u saamaysay ayaa heshiis la saxeexday Jamciyadda Qaruumaha ka
                dhaxaysa, heshiiskaasi oo dhigaya in halkaasi lagu maxkamadeeyo dadka
                loo haysto falalka budhcad-badeednnimada. Hasse ahaatee jasiiraddaasi
                waxay leedahay oo ku yaalla hal xabsi oo qudha, umana qalabaysan
                xabsigaasi si qaadi kartaa oo ku filan daryeelka dhibaato iyo culays
                baaxaddaas weyn leh.<br />
                Waxa jirey talooyin la soo jeediyey oo ku saabsanaa in laga dhex sameeyo
                Somaliland iyo Puntland maxkamado iyo xabsiyo budhcad-badeed oo caalamku
                maalgeliyo, laakiin waqtigii la qorayey buuggani, kuwasi laftooda waxa
                ka horyimid carqalado amma dhibaatooyin.<br />
                Marka ay sii daba dheeraataba… (The longer it goes on…)<br />
                Mar kasta oo la sii xoojiyo raadcaysiga lagu soo qabqabnayo
                budhcad-badedda xeebaha Soomaalida, iyo mar kasta oo budhcad-badeed kale
                oo dheeraada la sii xukumo oo xabsiyada loo diro, waxa kale oo iyaguna
                sii kordhaya noocyada falalka iyo weerarrada budhcad- badeerddu ay ku
                kacayaan. Bilawgii, waxa aad u yaraa dilka amma dhaawaca loo geysto
                dadka la-haystayaasha ah ee la qafaasho, sababta oo ah inay uga faa’iido
                badan yihiin oo qiimo weyn ay ugu fadhiyaan budhcad- badeedka, inta
                la-haystyaashaasi nolol lagu hayo ee ay bedqabaan amma nool yihiin, ka
                sakow halkii laga dili lahaa amma ay noqon lahaayeen wax dhintay. Hasse
                ahaatee waxa dhacday in sannadihii u danbeeyey ay sii korhdaysay tirada
                dadka la-haystayaasha ah ee dhinta. Bishii February ee 2011, waxa la
                diley afar qof oo Maraykan ah oo la haystey, mar ay ciidammo Maraykan
                ahi ay qaadeen hawlgal ay doonayeen inay dadkaasi ku soo furtaan. Waxa
                khatar kale la sii geliyey xaaladihii xasaasiga ahaa ee awalba taagnaa,
                kuwaasi oo maraakiibta iyo dadka saaran ee shaqaalaha ah la soo deyn
                jirey ka dib marka madax-furasho la bixiyo, iyo budhcad-badeedda ay
                qabtaan ciidamada ilaalada badda ee caalamiga ahi oo la iska sii deyn
                jirey oo loo suurtogelin jirey amma loo ogolaan jirey inay dib ugu
                noqdaan dhulkoodii. Marka oo ay sii kordhaan tirooyinka budhcad-badeedda
                la dilo ee ay dilaan ciidammo nabadgelyo oo gaar ah amma ciidamada
                komaandoosta ee badda ee qaada weerarrada ay ku soo furanayaan
                maraakiibta, waxa dhinac kale suurtogal ah inay iyaguna sii kordhaan
                dilalka budhcad-badeeddu ay kula kacaan dadka la-haystayaasha ah.<br />
                Waxa kale oo sii kordha cadhada iyo gaca-ka-hadalka budhcad-badeedda,
                mararka wadahadalka iyo gorgortanka lacagta madax-furashadu ay sii
                jiitamaan amma burburaanba. Bishii January ee 2010, nin la yidhaa
                ‘Caddow’ oo ka mid ahaa budhcad-badeeddii haysatey lammaanihii
                Ingiriiska ahaa ee Paul iyo Rachel Chandler, waxa uu ii sheegay in waxa
                uu ku tilmaamay ‘wiilal yaryar’ oo ka tirsan kooxdihii, inay ‘ku qabteen
                lammaanahasi qoryihii ay haysteen, kuna garaaceen’, sababtana waxay
                ahayd ayuu yidhi inay ‘aad uga xanaaqeen oo ay ka cadhoodeen
                wadahadalladii lacagta madax-furashada oo wax horumar ah laga samayn
                waayey’.<br />
                Warbixin uu soo saaray machadka loo yaqaan One Earth Future Foundation
                sannadkii 2011-kii, waxa uu faafiyey oo kashifay sheekooyinka aan waxba
                ka jirin ee la isla dhex maro ee sheega in budhcad-badeedda wax qabsataa
                ay yihiin dad leh naxariis banii’aadminnimo. Waxayna tusaale u soo
                qaadanaysaa oo ay eegaysaa warbixintaasi, waayo-aragnimada argagaxa leh
                ee ay soo mareen iyo waxyaabaha la baday ee lagula dhaqmay shaqaalaha
                maraakiibta ee la qabsado, kuwaasi oo sharikadaha maraakiibta ee ay ka
                tirsan yihiin mar walba u sheegaan oo amar ku siiyaan shaqaalaha, in
                aanay bixin wax warar ah oo ku saabsan sidii loola dhaqmay iyo
                dhibaatooyinkii ay soo mareen. Sababtuna waxa weeye in sharikadahaasi ay
                ka baqanayaan in taasi ka cabsiiso oo ay ka joojiso in dadku ay
                shaqooyin u doontaan maraakiibta.<br />
                Warbixintu waxay ku tilmaamaysa wax ‘layaab leh’ oo laga argagaxo
                dhaawaca iyo dhibaatooyinka banii’aadminimo ee soo gaadha shaqaalaha
                maraakiibta ee la qafaasho, kuwaasi oo intooda badani ka yimaadda amma u
                kala dhashay dalalka Philippines, India iyo Bangladesh, oo warbaahinta
                caalamku aanay iyaga sidaa u danayn, si la mid ah sida ay u daneeyaan
                la- haystayaasha reer-Galbeedka ah. Kaija Hulburt oo bishii June ee 2011
                wax ka qoray dhibaatooyinka banii’aadminnimo ee ay geystaan
                budhcad-badeedda Somaalida, waxa qoraalladaasi ka mid ahaa:<br />
                Weerarrada (soo-furashada ah) lagu guuleysto iyo kuwa aan lagu guulaysan
                labaduba waxay khatar gelinayaan badmareennada oo halis ugu jira inay la
                kulmaan dhibaatooyin xanuun iyo argagax leh oo muddo dheer ku dhaca
                jidhkooda iyo maskaxdoodaba. Budhcad-badeedda Soomaalidu waa qaar si
                weyn u hubaysan, oo inta badan sitta qoryo, noocyada boobaha ah ee
                otomaatigga ah, gantaallo baasuukayaal ah, iyo waxyaabaha qarxa.
                Budhcad- badeeddu waxay weerar ku qaadaan maraakiibta, waxay
                faraxumeeyaan amma ku dacatiyaan oo ay gacan ula tagaan badmareennada,
                dadka la- haystayaasha ahna, waxay hoos-geeyaan oo ay u sameeyaan rag
                aad u hubaysan oo si buuxda u kontoroola, gaadhna ka haya oo
                waardiyeeya.<br />
                Dhammaan xaaladahani oo dhammi waa qaar keeni karaa inay sababaan
                dhaawacyo halis ah oo soo gaadha iyo xattaa dhimasho ku timaad
                badmareennada. Waxa intaasi dheer, saamaynta dhibaatooyinkaasi muddada
                dheer ay ku jiraan ay ku yeelanayaan ee ay u dhaawacayaan maskaxda iyo
                dareenka badmaaxyada, oo in kasta oo dhaawacaasi uu yahay mid aan isla
                markaaba si sahal ah loo ogaan Karin oo aan u muuqan, haddana ah mid
                riiqdiisa danbe ee uu ku reebayaa ay aad u xun tahay.23<br />
                Warbixintu waxay sheegtay in sannadkii 2010 oo keliya gudihiisii, in dad
                ka badan afar kun oo qof oo badmareenno ah lagula kacay weerarro
                hubaysan, qaar kalena laga dhigtay gaashaan banii’aadan. Waxana
                warbixintu intaasi ku dartay in marka la isku celceliyo, muddada la
                haysto dadkaasi ay noqonayso ilaa shan bilood. Waxa kale oo ay ka
                hadashay noocyada ciqaabta kala geddisan ee jidh-dilka ah ee lagula
                kaco, waxana ka mid ah ayay tidhi:<br />
                Dhuumo xoog leh oo biyo ah oo lagu furo la- haystayaasha, iyaga oo lagu
                dhex xidho qaboojiyayaasha markabka oo dusha lagaga qufulo, dadkaas oo
                lagu xidho dheegga sare ee markabka oo ay ku dhacdo qorrax amma milic
                aad u kulul oo lagu gubanayo, iyo la-haystayaasha oo inta la dedelo oo
                la foorariyo, madaxa hoos loogu rido oo la quusiyo badda … iyada oo laga
                soo deldelo tiirarka markabka iyo biraha qadhabatooyinka ah ee la sudho
                hilibka … la-haystayaasha oo inta la wada qaawiyo oo dharka laga dhigo,
                la iskugu keeno oo la soo tubo meel ka mid ah markabka dhexdiisa … iyo
                iyada oo lagula kaco dilal beenbeen ah oo ku-dheeldheelis ah.24<br />
                Warbixintu waxay soo xiganaysaa nin ah farsamayaqaan xagga matoorrada,
                oo lagu qabsaday markabkii MV Marida Marguerite ninkaasi oo yidhi:
                ‘Maalin ka mid<br />
                aha maalmaha, ayaa waxay i geeyeen xagga dusha ee markabka, waxayna iga
                xidheen gacmaha iyo lugaha oo ay garba-duub iskugu kay jebiyeen
                dhabarka, sidaasina aan ku jirey muddo laba saacadood ah. Waxa kale oo
                xiniinyaha ay igaga xidheen oo ay igu kiijiyeen waayir amma xadhig caag
                ah.’25<br />
                Sida ay ka soo xigatey jariidadda The Guardian, nin isna Hindi ah, oo
                hore loo qabsaday, magaciisana la yidhaa Dipendra Rathore, ninkaasi oo
                saarna markab la qabsaday bishii April ee 2010, waxa uu sheegay in weli
                ay sii haysato dhibaatada raadkii uu ku reebay argagixii uu soo
                maray:<br />
                Mar walba waxay nagu hayeen xaalad argagax iyo naxdin ah – si
                isdaabajoog ah ayay noo garaaci jireen, iyaga oo nala dhacaya biro
                dhaadheer … waxan arkay shaqaalihi saxiibaday ahaa oo lala dhacayo ulo,
                iyo xadhkaha korantada oo xiniinyaha lagaga xidhay, nin inta xadhko lagu
                xidhay laga soo deldalay tiirka sare ee markabka, halkaasina ka soo
                deldalnaa dhawr saacadood. Xattaa haddii aanan indhahayga ku arag oo
                aanan goobjoog ka ahayn ciqaabaha jidh-dilka ah, waxan maqlayey qaylada.
                Welina qayladii dhegahayga ayay ka sii yeedhaysaa ilaa
                maantadani.26<br />
                Marka loo eego waayo-aragnimada dhibaatooyinkani laga soo kasbaday,
                haddana talooyinka ay soo saaraan ciidamada badda ee Midowga Yurub ee ku
                qoran qoraalka cunwaankiisu uu yahay Sida looga badbaado amma looga
                sabatabaxo budhcad-badeedka xeebaha Soomaaliya<br />
                (Surviving Piracy off the Coast of Soomaaliya), talooyinka halkaasi ku
                yaal ayaa u muuqda wax kooban oo xaddidan. Waxana ka mid ah: ‘Haddii
                markabkaaga ay<br />
                budhcad-badeed qabsato, waa in aad ku talo gashaa inay dhici karto in
                lagu haysto muddo dheer.<br />
                Caadiyan, inta dadka la haystaa waxay u dhaxaysaa lix ilaa
                laba-iyo-toban toddobaad, laakiin waxa laga yaaba in intaasi ay wax
                badan ka sii dheeraato, iyada oo ku xidhan hadba sida loogu guulaysto
                wadahadallada gorgortanka.’ 27<br />
                Iyada oo aanay dawladda ku-meel-gaadhka ah ee Soomaaliya aanay xukumin
                oo aanay gaadhsiisnay degaannada ka tirsan dalka ee budhcad-badeednimadu
                ka jirto, suurtagal uma aha in dawladdu ay ka qaaddo tallaabooyin wax ku
                filan, oo wax lagaga qabanayo dhibaatadaas. Bishii Oktoobar ee 2009,
                ra’iisal- wasaarihii waqtigaas, Omar Sharmarke, waxa uu ii xaqiijiyey oo
                uu ku ballanqaaday in xukuumaddiisu ay ka dhammayn doonto oo laga
                tirtiri doono budhcad- badeedda xeebaha Soomaaliya oo dhan, labada sano
                ee soo socda gudahooda. Waxa uu ku gacansaydhay oo aanu waxba ka soo
                qaadin soo-jeedintaydii ahayd in laga yaabo in taasi ay ku noqoto hawl
                aad u cuslus oo dhibaato ku ah dawladda, maadaama ay awodda dawladdiisu
                xaddidan tahay, oo ay ku kooban tahay uun jidad yar oo ka tirsan
                magaalo-madaxda Muqdishu. Waxanu igu yidhi:’ Ma ahin waxa aan karti iyo
                awod lahayn, laakiin imkaaniyaadkii aannu wax kaga qaban kari lahayn
                dhibaatadani ayaanaan haysan oo aan dhammaan halkan wada ool. Waa
                sababtaa, sababta aannu debadda uga raadinaynno taageero iyo
                maalgelin.<br />
                Waannu titiri doonnaa budhcad-badeedda, annaga oo u adeegsanaynna
                dadweynaha iyo olole waci-gelineed, kuna xoojinaynna quwad
                milatetr.’<br />
                Sidii aan horeba u soo sheegnay, Midowgii Maxkamadaha Islaamiga ahi
                waxay awodeen inay wax ka qabtaan oo dhibaatadii budhcad-badeeddu ay aad
                u yaraato. Hansen waxa uu isna ka hadlayaa sida xukuumadda la magacbaday
                Jamhuuriyadda Somaliland ay guulo uga soo hoysey la-dagaallanka
                budhcad-badeedda:<br />
                Guulaha Somaliland ka gaadhay la-dagaallanka budhcad-badeednnimada ayaa
                ah wax weyn oo loo bogo oo aan la filayn … ka sakow ciidamadooda
                ilaalada xeebaha oo aad u taag daran, haddana weerarrada
                budhcad-badeedda ee ka dhacay qaybaha ku aaddan iyaga ee aagga dhaqaale
                ee badaha Soomaaliyeed, ayaa ahaa weerarro tiradoodu ay ka yar tahay
                qiyaastii mid amma hal labadii sanaba mar ka dhaca halkaasi, marka la
                eego guud ahaan tobankii sano ee ugu danbeeyey. Somaliland waxay si
                degdeg ah uga hortagtaa kooxaha budhcad- badeedda ee la soo sheego, ee
                wararkooda la isla<br />
                dhex maro, kooxahaasi oo ay soo qabqabtaan amma gacanta ku soo dhigaaan
                ka hor inta aanay is- abaanulin, amma xilliga ay diyaargaroobayaan ee
                weli aanay ku kicin wax hawlgal ah oo ay fuliyaan.28<br />
                Waa wax xiiso leh in Midowgii Maxkamadaha Islaamiga ah iyo xukuumadda
                Somaliland ay ku guulaysteen in wax laga qabto oo la yareeyo dhibaatada
                kaga timaadda budhcad-badeednnimada, si ka badan heerka wax- qabashada
                ciidamada caalamiga ah ee ilaalada badda xeebaha Soomlia oo kharsha aad
                u badani ku baxo, kuwaasi oo aan samayn oo qudha hawgallo wadajir ah oo
                ay iska kaashadaan ciidamada hawlgallada gaarka ah ee Ururka Midowga
                Yurub iyo gaashaanbuurta NATO,laakiin ay ka qaybqaataan maraakiib dagaal
                oo goonida ah, oo ka kala socda dalal ay ka mid yihiin Ruushka, Iran,
                India, China iyo Japan.<br />
                Tani waxay daliil amma caddayn u tahay in sida ugu habboon ee waxa
                lagaga qaban karo dhibaatada budhcad- badeedda, inay tahay xagga dhulka,
                iyada oo loo adeegsanayo inta badan qaababka iyo tabaha wax lagu xalliyo
                ee gudaha ee Soomaalida, kuwaasi oo lagu ladhi karo gacansiin iyo
                taageero debadeed.<br />
                Budhcad-badeeddu waxay keentay in caalamku uu fikrad khaldan oo aan wada
                sax ahayn uu ka qaatto Soomaaliya. Sawika guud ee laga haystaana waa dal
                ay abaaro ku habsadeen oo la degeen, oo ay haystaan kooxo ku xidhan
                al-Qaacida, oo budhcad-badeed gashay oo ay ku faaftay biyahooga amma
                badahooga.<br />
                Lama dafiri karo in kooxo marka sidaas loo eego ilaa heer koobani, in ay
                horseedeen oo ay sababeen dhibaatooyin khasaare oo ballaadhan. Laakiin
                haddana xaqiiqada ah in maamullo gudaha ah oo yaryar, oo awoddoodu ay
                kooban tahay marka la barbar dhigo kuwa kale, in ay keeneen oo ay heleen
                xal iyo farsamooyin wax-ku-ool ah oo shaqaynaya, taasi ayaa manaheedu uu
                yahay in dhinac kale looga wareegi karo, iyada oo laga shidaal qaadanayo
                amma wax laga baranayo tusaalooyinka waayo-aragnnimada Midowgii
                Maxkamadaha Islaamiga ah iyo Somaliland.<br />
                Faragelinta debadeed ee lagu samaynayey Soomaaliya, laga soo bilaabo
                dhicitaankii Siyaad Barre ee 1991- kii, waxay noqdeen qaar aan inta
                badan lagu gaadhin ujeeddooyinkii laga lahaa, sida aan loogu guulaysan
                ee ay ku danbeeyeen dedaalladii kale ee debadda ee isku deyayey in dib
                loogu dhiso dawladnnimadii, amma wax lagaga qabto dhibaatooyinka
                dalkaasi. Qaar maba yeelan wax saamayn ah, qaarna waxay uga sii dareen
                oo ay sii xumeeyeen xaaladihii halkaasi ka jirey. Sida ay tilmaamayso
                qoraaga Anna Lindley, ka sakow dhammaan wixii faragelin ahaa ee lagu
                sameeyey Soomaaliya, haddana Soomaalidu marna ma ogolaan inay noqdaan oo
                keliya madiidin ay ku adeegtaan ajanebigu:<br />
                Faragelinta debadeed waxay marar badan kaalin weyn ka qaadatay abuurista
                xaalado dagaal iyo burbur dawladnnimo. Soomaaliya, waxa jirey xilliyadii
                dagaalkii qaboobaa oo la maalgelinayey dhismaheeda milateri (taasi oo
                marna la bedeleyey, mararna lagala noqonayey oo la joojinayey),
                mucaawano caalami ah (oo marna si xad-dhaaf ah loo siinayey, mararna
                laga joojinayey), iyo dib-u-habayn koboca dhaqaalaha oo ku salaysan
                afkaarta casriga ah ee furfurnaanta amma liberaalka (oo ay ku jirto
                khaladaadka aragtidani laga fahmay). Dhammaan arrimahani waxay gacan ka
                geysteen inay deganaansho la’aan ku keenaan dawladnnimadii iyo
                qarannimadii, faragelintii caalamiga ahaydna waxay si cad ugu
                guuldarraysatay inay xal u hesho khilaafka Soomaaliya ilaa bilawgii
                muddo labaatan sano ah. Laakiin, ka sakow guuldarrada qorshayaashii loo
                dejiyey in isbedel lagaga sameeyo Soomaaliya, haddana nolosha Soomaalida
                ee gobolkaasi waxay ahayd mid socota, soona martay qaabab kala duwan oo
                ijtimaaci iyo dhaqaale, habab cusub oo siyaasadeed iyo isbedello.1<br />
                Dadka leh awodda siyaasadeed, ma aqbalaan in siyaasadahoogii ku aaddanaa
                Soomaaliya inay fashilmeen. Ra’iisal-wasaarihii hore ee dawladda
                Ingiriiska, Tony Blair, mar la weydiiyey bishii September ee 2010-kii in
                uu u arko in siyaasadihii reer-Galbeedka ee ku aaddanaa Soomaaliya iyo
                Yemen ay dhibaato ku keeneen reer-Galbeedka oo ay sii xoojiyeen uun
                ururka al- Qaacida iyo ururrada kale ee xagjirka ah, halkii ay ka
                daciifin lahaayeen, waxa uu ku jawaabay Tony Blair:<br />
                Marka kooxahan jooga Yemen iyo Soomaaliya ay gumaadayaan dadweynaha aan
                waxba galabsan, ma aha annaga kuwa ugu wacan ee ku kicinaya inay
                falalkaasi ku dhaqaaqaan. Waxa nala gudbooni waa in aannu ka qabanno.
                Waa dood aan qiime iyo macne ah lahayn in la yidhaado annaga ayaa ugu
                wacan oo<br />
                ku kallifaynna inay sidaas sameeyaan Ma<br />
                waafaqsanin oo ma aqbalayo hadalladan odhanaya siyaasadaha dalalka
                reer-Galbeedka ayaa sii xoojiyey ururradan Yemen iyo Soomaaliya.
                Siyaasadaha reer-Galbeedku waxay u qaabaysan yihiin oo loogu talo galay
                in laga hortago oo wax laga qabto xumaha iyo wixii khalad ah, wixii
                dib-u- socodnnimo, dammiir-xumo iyo dib-u-dhac ah.2<br />
                Soomaaliya waxay dhibaato weyn oo madax-xanuun ah ku ahayd quwadaha
                waaweyn ee debadda, xilliyo badan oo ka tirsanaa taariikhdeeda. Laga soo
                bilaabo horraantii 1900-kii, ciidamadii daraawiishta ee wadaadkii ‘Mad
                Mullah’, waxay qas kala hortegeen qorshayaashii isticmaarka, gaar
                ahaanna kuwii Ingiriiska. Faragelintii Maraykanka iyo Jamciyadda
                Qaruumaha ka Dhaxaysa ee 1990-yadii waxay noqdeen kuwa gaar ahaan
                yeeshay saamayn xun iyo xanuun weyn. Hawlgallo loogu talo galay bilawgii
                inay noqdaan<br />
                gurmad banii’aadminnimo, ayaa waxa ay ku danbeeyeen ciidamadii
                Maraykanka iyo Qaramada Midoobey inay ka mid noqdaan dhinacyadii
                dagaallameyey ee is-hayey, kuwaasi oo in badan oo ka tirsan dadkii loogu
                talo galay in ciidamadaasi ay u gurmadaan oo ay u gargaaraan, ay u
                arkeen isla ciidamadaasi qaar cadow ah. Waa markaas marka uu soo baxay
                hal-hayska amma ereyada ah ‘hawlgal leexday/isbedely’. Ereyadaas waxa
                soo saaray qoraaga Jim Hoagland oo wax ku qori jirey jariidadda the
                Washington Post, isaga oo wax ka qoray faragelintii Maraykanka ee 1993;
                waxana ugu horraantii lagu isticmaalay in lagu tilmaamo sida faragelin
                debadeed ay ugu danbayn karto wax gebi ahaanba ka geddisan, kana murug
                iyo mashaakil badan, wixii hore ee loogu talo galay amma ujeeddooyinkii
                marka hore laga lahaa in hawgalkaasi uu guto.3<br />
                Xilliyadii faragelintaasi debadeed ee burburku ka yimid, xoghayaha guud
                ee Qaramada Midoobey waxa ahaa Boutros Boutros-Ghali. 1996k-kii, waxa uu
                ka hadlay sida xaaladaha Soomaaliya ay u noqdeen kuwa ugu fool adag ee
                weligood la soo gudboonaaday Jamciyadda Qaruumaha ka Dhaxaysa, waxanu
                yidhi: ‘dedaalkii<br />
                Qaramada Midoobey ee ku saabsanaa sidii wax looga qaban lahaa
                dhibaatooyinka banii’aadminnimo ee Soomaaliya, sidii kor loogu qaadi
                lahaa dib-u- heshiisiinta kooxaha dagaallamaya iyo hroumarinta
                dib-u-heshiisiinta qaran, dedaalladani waxay horseedeen oo ay keeneen
                dhinaca kale hawlgalladii ugu qallafsanaa ee ugu fool adkaa, ugu hawl
                badnaa taariikhda Jamciyadda Qaruumaha ka Dhaxaysa kontonkii sano ee ay
                soo jirtey.’<br />
                Ka dib markii lagu guuldarraystay hawlgalladii kharashka badani ku baxay
                ee Qaramada Midoobey iyo Maraykanka, oo weji-gabax ku danbeeyey,
                quwadihii shisheeyaha iyo hey’adihii caalamiga ahaa intoodii badnayd
                waxay ka baxeen Soomaaliya. Qaybo ka tirsan dalkaasi waxay galeen
                xaalado nabadgelyo-la’aan amma deganaasho la’aan ah oo joogto ah,
                waxayna u kala jajabeen qaybo iyo kooxo kala geddisan oo mar walba
                isbedelaya, inta bandanna midba midka kale dagaal kula jiro. Qaybo kale
                oo dalkaasi ka tirsanaa goonidooda ayay u baxeen, qaybta ugu fogaatey ee
                tusaale loo soo qaadan karaana waxay noqotay Somaliland oo ku taal
                Waqooyi Galbeed oo iyadu ku dhawaaqday madaxbannaani, oo in kasta oo
                aanay helin guud ahaan wax mucaawano ah oo debadeed oo muuqda, haddana
                samaysay dib-u-dhis gaadhay in uu abuurmo hab siyaasadeed iyo mid
                dhaqaale oo shaqaynaya.<br />
                Sidii nabad iyo deganaansho waara looga dhalin lahaa Soomaaliya, waxay
                noqotay hawl aad u weyn, ilaa haddana aan maare loo helin oo hortaal
                dawladaha debadda ee siyaasadaha hoggaamiya. Sideedaba, labada waxa
                fudud in laga hadlo oo la tiriyo waxyaabaha ka qabsoomi waayey arrimaha
                Soomaaliya, marka loo eego wixii qabsoomay. Waxa guuldarraystay
                fargelintii ballaadhnayd ee milateri. Waxa kale oo fashilmay shirarkii
                durugsanaa ee dib-u-heshiisiinta ee lagu qabanayey dalalka debadda.
                Haddana lama hayo ilaa hadda wax dammaanad-qaad ah oo lagu kalsoonaan
                karo in hababka ka shaqeeyey Somaliland, iyo Puntland iyo
                maamul-goboleedyada kale oo ilaa heer ka yar marka la barbar dhigo
                Somaliland, in lagu dayan karo oo sidoo kalena lagu dabbiqi karo meelaha
                kale oo ay habakaasi ka shaqayn karaan. Waayo waxa dhici kartaa in
                haddii habkani la wada raaco, aakhirka ay suurtogal noqoto in dalku gebi
                ahaanba uu kala qaybqaybsamo, oo uu lumiyo guud ahaan jiritaankii qaran
                dawli ah.<br />
                Soomaaliya iyo ‘la-Dagaallanka Argagixisada’(Soomaaliya and the ‘War on
                Terror’)<br />
                Kor-u-kicitaankii dagaallada Islaamiyiinta ee gobolkaasi iyo meelaha
                kale ee adduunka ka tirsan, waxay Soomaaliya dib ugu soo celiyeen
                raadaarka amma indhaha caalamka. Dhacdooyinka ugu waaweyni waxay
                ahaayeen sanaddii 1998-kii, markii la duqeeyey ee la qarxiyey
                safaaradihii Maraykanka ee ku kala yaalley dalalka Kenya iyo Tanzania,
                iyo weerarlki al-Qaacida ay ku qaadday Maraykanka 11-kii bishii Sept
                2001, weerarradaas oo wax weyn ka bedeley sidii adduunku u dhaqmayey.
                Ururkii Islaamiyiinta Soomaalida ee al- Itixaad ayaa waxa lagu daray
                liiska Maraykanka ee ururrada lala xidhiidhiyo argagixisada. Waxa sidoo
                kale liiskaasi lagu daray shirkaddii xawaaladaha lacagta ee Soomaalida
                ee al-Barakaat. Laba bilood ka bacdi weerarkii 9/11, dawladda Maraykanku
                waxay amar ku bixisay in la xidho shirkaddii al-Barakaat. Maraykanku
                waxay ku eedeeyeen milkiilihii shirkaddaasi, Ahmed Ali Jimale, in uu
                yahay nin ay saaxiib yihiin oo taageera Osama Bin Laden, oo maamula
                lacagihiisa, una gudbiya lacagahaasi ururka al-Qaacida meel kasta oo
                adduunka looga baahdo. Sidii aan horeba u soo sheegnay, waxa la
                fadhiisiyey amma la xayiray koontooyinkii baananka ee shirkaddaas, taasi
                oo macnaheedu noqday in Somaalidii qurba-joogta ahayd aanay awodi Karin
                inay lacagayow u diraan qaraabadoodii iyo qoysaskoodii joogey Soomaaliya
                ee noloshoodu ku xidhnayd xawaladahaasi. Madaxweyne George W Bush waxa
                uu si weyn uga faa’iideystey adeegsiga siyaasadda hal-hayska
                ‘la-Dagaallanka Argagixisada’, markii bishii November ee 2001 uu ku
                dhawaaqay xidhitaankii al-Barakaat:<br />
                Xidhitaanka shabakadahan amma adeegyadani waxay keenayaan
                kala-dhantaalinta iyo joojinta hawlaha ururradan dilaaga ah. Tallaabadan
                maanta la qaaday waxay kala dhantaalaysaa isgaadhsiintii iyo
                taakulayntii al-Qaacida oo ay ka xannibayso hanti muhim ah oo ay heli
                jireen. Waxay inna siinaysaa xog iyo macluumaad muhim ah, waxayna
                farriin adag oo cad u diraysaa hey’adaha iyo sharikadaha lacagayowga ee
                adduunka; farriintaasi oo ah – in aad amma annaga nala jirtaan, amma la
                jirtaan argagixisada. Haddii ay noqoto in aad la jirtaan argagixisadana,
                waxad heli doontaan oo la idin marin doonaa abaalkiinna. Waxan la
                dagaallamaynnaa cadow ku dhuumanaya hogag ku yaal Afghanistan, iyo kuwo
                noo soo hoos gelaya mujtamacayaga amma dadweynahayaga. Waa cadow
                jiritaankiisu ku xidhan yahay oo qudha inay dhuumasho ku jiraan meel
                mugdi ah. Maanta waxan qaadnnay tallaabooyin kale oo muhim ah oo aan ku
                fashilinaynno cadowgaasi, bannaankana ku soo dhigaynno, kuna wiiqaynno
                awoddiisa uu khatar ku noqon karo Maraykanka iyo nolosha dadka aan
                denbiga lahayn.4<br />
                Muddo sannad ka yar ka dib, al-Barakaat waxa laga saaray liiskii
                argagixisada ee Maraykanka, markii la waayey xaqaa’iq amma caddaymo ku
                filan in loo cuskado inay marin u yihiin lacagayowga al-Qaacida. Laakiin
                tallaabadani waxay noqotay ciyi waa ka beryey oo waqtigii loo baahnaa la
                soo dhaafay. Maraykanku waxa uu fogeeyey oo uu dayriyey dad badan oo
                jooga Soomaaliya, isaga oo ka jaray amma joojiyey ilihii ay noloshoodu
                ku xidhnayd ee ay ku tiirsanayeen boqolaal kun oo ka tirsan dadweynuhu,
                iyo isaga oo is- raaciyey, una dhigay in xidhiidh dhow oo sokeeye ka
                dhexeeyo al-Itixaad, al-Barakaat, iyo dhinaca kale al-Qaacida.
                Xidhiidhinta ururradani lala xidhiidhiyey argagixisnnimada, Maraykanku
                waxa uu kaalin ka qaatay in haatan Soomaaliya si kale loo arko oo looga
                fikiro. Waxyaabaha ka dhaca dalkaasina waxa marba marka ka danbaysa laga
                dhex arkayey al-Qaacida iyo dagaallo Islaami ah. Taariikhdii ayaa dib
                loo qoray, waxana dib u qoray qaar ku dooday in al-Qaacida ay masuul ka
                ahayd oo ka danbaysey dilkii 18 askari oo ka tirsanaa milateriga
                Maraykanka ee magaalada Muqdishu sannadkii 1993. Dhacdooyinkii 9/11 iyo
                waxyaabihii ka dhashay ee ‘la-Dagaallanka Argagixisada’ waxay wax ka
                bedeleen oo ay qaabeeyeen siyaabihii Maraykanka iyo kuwa kaleba ay u
                arkayeen ee ay u waajahayeen Soomaaliya. Siyaabo bandanna, waxay noqotay
                meel lagu bilkeediyo amma tijaabiyo sida quwadaha adduunku ay wax uga
                qaban karaan ee ay uga hortegi karaan Islaamiyiinta xagjirka ah, gaar
                ahaanna joogitaankooda Afrika.<br />
                Istaraatijiyadii Hey’adda Nabad-Sugidda Qaranka ee Mraykanka ee 2002, ee
                xilliyadii maamulkii madaxweyne Bush, waxay muujinaysay wejiga cusub ee
                siyaasadda Maraykanka ee ku fool leh Afrika wixii ka danbeeyey dhacdadii
                9/11; siyaasaddaasi oo xoogga saaraysay dedaallada la xidhiidha
                la-dagaallanka iyo ka- hortagga argagixisada: ‘Afrika, rajada iyo
                fursadaha<br />
                ka jiri kara waxa barbar yaal cudurro,, dagaallo, iyo saboolnnimo ba’an.
                Kuwani waxay khatar ku yihiin laba arrimood labadaba, kuwaasi oo kala ah
                qiyamka suubban ee Maraykanka ee ah in la daryeelo heybadda
                bani’aadamka, iyo dhinaca kale mudnaanta istaraatijiyada Maraykanka ee
                ah la-dagaallanka argagixisada caalamiga ah.’5 Afar sano ka bacdi,
                istaraatijiyadii Maraykanka waa la sii bara- dheeraysiiyey oo kor ayaa
                loo qaaday. Afrika waxa lagu asteeyey amma tilmaamay inay tahay mid leh
                ‘mudnaan sare’. Qoraalkii qorshaha istaraatijiyadeed ee Nabad-Sigidda
                Qaranka ee Maraykanka ee sanaddii 2006-dii, waxa ku yaalley:
                ‘Nabadgelyada iyo<br />
                badbaadadeennu waxay ku xidhan tahay in lagala shaqeeyo Afrikaanka,
                xoojinta dawladaha jilicdasan ee sii fashilmaya oo la dabaqabateeyo iyo
                meelaha aan lahayn maamul dawli ah oo loo sameeyo hab iyo nidaam
                diimoqoraadi ah oo shaqeeya.’6<br />
                Soo-ifbixitaankii awodda Midowga Maxkamadaha Islaamiga ah (UIC), waxay
                ka dhignayd oo calaamad ay u ahayd isbedel kale oo ku yimaad siyaasaddii
                debadda ee ku waajahnayd Soomaaliya. Maraykanka iyo kuwa kaleba waxay u
                muuqdeen inay ku adkaatay inay fahmaan asalka maxkamadahaasi oo ku
                bilaabmay isbahaysi debecsan amma heer hoose ah oo ay samaysteen
                maxkamadihii shareecada oo ka dhashay gudaha. Maraykanku waxay u arkeen
                oo qudha khatar ku xidhan al-Qaacida.<br />
                Ururradii gudaha iyo dawladihii debadda ee ka soo horjeedey
                maxkamadahaasi UIC, gaar ahaann qabqablayaashii dagaalka ee Soomaalida
                iyo Ethiopia, waxay u isticmaaleen oo ay uga faa’iideysteen walaacaasi
                uu maraykanku ka qabey dhaqdhaqaqaasi maxkamadaha, sidii iyaga
                maslaxaddoodu ay ku jirtey. Qabqablayaashii dagaalka oo cabsi weyn ka
                qaaday awodda iyo sumcadda sii ballaadhanaysa ee maxkamaduhu, waxay sii
                huriyeen cabsidii Maraykanka ee ku saabsanayd khataraha Islaamiyiinta
                Soomaaliya ka iman kara oo sii kordhaya, iyaga oo u dhigaya in
                maxkamadaha Islaamiga ah ee UIC ay yihiin qaar soo saara oo lagu abuuro
                xagjirnnimada, iyo meel ay dhici karto inay iskugu tagaan oo ay ku
                ololaystaan kuwa jihad-doonka ahi. Maraykanku waxay qaateen fikraddaasi,
                waxayna taageereen abuuritaankii ay qabqablayaasha dagaalku samaysteen
                Isbahaysigii la- Dagaallanka Argagixisada iyo Dib-u-soo-celinta Nabadda.
                Isticmaalka ereyada ‘nabadda’ iyo ‘la- dagaallanka argagixisada’ ee
                magaca Isbahaysigaasi, waxay ahaayeen qaar xeelad iyo ujeeddooyin aan
                daacad ahayn ay ka wateen qabqablayaasha dagaalku, sida muuqatana ay ugu
                talo galeen inay ku helaan taageerada Maraykanka. Qabqablayaasha wax u
                darnaa iyaga oo ay si weyn u danaynayey inay dib u soo ceshadaan awoddii
                xukunka ee Maxkamadihii UIC ay la wareegeen, taasi ayaana runtii kala
                weyneyd la- dagaallanka ‘argagixiso’ amma dib-u-soo-celinta
                nabadda.<br />
                Si ahaan, waxa loo qaadan karaa in Maraykanka iyo dalalka ay isbahaysiga
                leeyihiin ay hore u go’aamiyeen in Soomaaliya ay tahay aag cusub oo
                al-<br />
                Qaacida ay ku jirto, dhawr sano ka hor xataa intii aanay taasi
                dhaboobin. Aragtidani waxa laga yaabay inay kaalin ka qaadatay
                soo-ifbixitaanka dhaqdhaqaaq islaami ah oo xagjir ah oo ka hanaqaada
                Soomaaliya. Aragtida loo arkay iyo la-dhaqanka loola dhaqmay Soomaalida
                sidii waxay yihiin argagixiso oo kale, waxa laga yaaba in taasi lafteedu
                ay gayeysiisay oo ay ku kalliftay in dadka qaar ee dalkaasi ay noqdaan
                xagjir. In Soomaaliya lagu shaabadeeyo magacaasi oo lala xidhiidhiyo
                argagixisadana, waxa laga yaabay in taasi lafteedu ay si dadban ugu
                noqotay xayeysiis iyo iidheh soo jiidata, kuna baraarujisa oo ay ku soo
                hirtaan dagaalyahannada jihad-doonka ah ee ajanabiga ah, ee doonaya inay
                hawlgalladooda ku faafiyaan adduunka, kuna yeeshaan lug iyo galaangal
                gobollada Afrika ee ka hooseeya Saxaaraha. Sida uu qoray caalimka
                culuunta Anthrooboolojiyada, Markus Virgil Hoehne, sananddii 2009,
                baadhitaan la sameeyey waxa ka soo baxay in laga yaabo in Maraykanku uu
                ku khaldanaa in uu ku degdego in Soomaaliya lagu tilmaamo amma laga
                dhigo meel soo dhaweysa oo ay ku gabbadaan argagixisada Islaamiyiinta
                ahi:<br />
                Iyadoo ka geddisan aragtidii laga qaatay iyo sida loo haysto Soomaaliya
                oo ah ‘meel madow oo khatar ah’ oo aan maamul iyo nidaam ka jirin, sida
                ay ku dhawaaqeen ee ay ku doodeen siyaasiyiinta iyo aqoonyahannada qaar,
                Barnaamijka Harmony ee Xarunta xog-baadhka la-Dagaallanka Argagixisada
                ee West Point (Akademiyada Sare ee Milateriga Maraykanka ee gobolka New
                York), waxa barnaamijkaasi uu dhawaan muujiyey in maqnaanshaha amma
                jiritaan la’aanta dawladeed ee Soomaaliya aanay ka dhignayn in si toos
                ah dalkaasi u noqday meel ay ku beeranto argagixisnnimada al- Qaacida.
                Xog-baadhayaashii warbixintaasi, oo ka duulayey warbixinno xagga
                mukhaabaraadka aha oo sir ahaa oo markan la ogolaaday in la akhristo
                amma la faafiyo, oo la xidhiidhey hawlgalladii al-Qaacida ee Geeska
                Afrika ee sannadihii 1990- yadii, waxay ku soo gabagabeeyeen in
                hawlgallada Islaamiyiintii ajanebiga ahaa ay kala kulmeen Soomaaliya
                dhibaatooyin la mid ah kuwii ka hor yimid hawlgalladii Qaramada Midoobey
                iyo faragelintii Maraykanka ee milateri iyo gargaarka banii’aadminnimo
                ee Soomaaliya, sanadihii u dhexeeyey (1992 – 1995): Dhinac ahaan waxa
                shaki iyo aammin-darro ku keenay inay yihiin ‘ajanebi’ wata dariiqooyin
                iyo mad-habo Islaami ah laakiin loo arko wax bidci ah oo aan caan ka
                ahayn amma aan laga aqoon Soomaaliya. Waxa kale oo dhibaato ku noqday
                nidaamka isbahaysiga beelaha iyo qabaa’ilka ee mar kasta isbedelaya,
                kaabayaasha iyo adeegyada dalka ee jilicdasan amma burbursan, badbaado
                la’aanta, iyo iyaga oo khatar ugu sugnaa faragelin debadeed, maadaama
                aanay jirin dawlad ilaalinaysa qarannimada dalkaasi iyo in aan la soo
                faragelin. Waxa kale oo ay halis ugu jireen in la sheego oo ashkhaas
                hoose oo denbiilayaal ah amma Soomaalida kaleba ay ‘lacag kaga qaataan’
                cadowga (Maraykanka).7<br />
                Soo-gelitaankii Itoobiya (The Ethiopian Invasion)<br />
                Isaga oo ka digtoon in mar kale la sameeyo faragelin burbur ka yimaaddo
                sidii tii horraantii 1990-yadii oo kale, Maraykanku waxa uu ka foojignaa
                in uu isagu qaado tallaabo weyn oo milateri oo toos ah oo uu ka qaado
                waxa loo arkayey khatarta al-Qaacida ee ka soo socota Soomaaliya. Waxase
                uu helay saaxiib kale oo u qummin kara danihiisa oo ah Ethiopia oo uu ka
                dhigay dal muhim ah oo qayb ka ah iskaashiga ‘la-Dagaallanka
                Argagixisada’, Ethiopia oo iyada lafteedu lid ku ahayd oo ka horjeeddey
                Midowgii Maxkamadaha Islaamiga ah. In kasta oo Ethiopia iyada lafteedu
                ay diyaar u ahayd iskaashigaasi, haddana waxay ahayd tan gaar ahaan ugu
                liidata ee la doorbidi karo amma ku bannaanaan karta ka qaybgalka
                iskaashigaasi, sababta oo ah cadaawadda taariikhda dheer ee ka dhaxaysa
                Soomaaliya iyo Ethiopia, oo faragelin kasta oo Ethiopia ay ku jirto ay
                dadweynaha Somalida intooda badani u arkayaan arrin xassaasi ah oo
                daandaansi weyn ah.<br />
                Iyadoo haysata taageerada Maraykanka, Ethiopia waxay si buuxda weerar
                ugu qaadday oo ay gashay Soomaaliya bishii December 2006, waxayna
                halkaas u dirtay oo galay ciidamo gaadhaya 14,000, waxayna duqayn xagga
                cirka ah ku qaadday goobo istaraatiji ah oo ku dhex yaalley magaalada
                Muqdishu. Isla markaasi, Maraykanku waxa uu isna xagga cirka ka garaacay
                dhawr jeer oo uu bartilmaameedsaday dad lagu tuhunsanaa inay yihiin
                saraakiil sarsare oo ka tirsan al-Qaacida iyo Islaamiyiinta kale oo uu
                sheegay inay ku dhuumanayaan Soomaaliya. Weerarradaas intooda badani ma
                asiibin oo la lama helin bartilmaameedyadii ay beegsanayeen, haddii ay
                xilligaasi kuba sugnaayeen dadkaasi la raacdaysanyey gudaha Soomaaliya.
                Waxase ku dhintay dad rayid ah oo ay ka mid yiihin reer-guuraa iyo
                xoolahoodii. Hawlgalladani waxay sii didiyeen oo ay sii fogeeyeen
                dadweynihii, waxana laga yaabaa inay qaar kale oo ka mid ah Soomaalidii
                ay ku sii riixeen amma ku kallifeen inay ku biiraan kooxihii xagjirka
                ahaa ee diinta ee dagaallamayey.<br />
                Kaaliyihii xoghayaha arrimaha debadda ee Maraykanka ee waqtigaas,
                Jendayi Frazer, ayaa gacan weyn ka geysatay qaabaynta iyo meelmarinta
                siyaasaddan, waxayna siyaasaddani ka mid noqotay dedaalladii ugu
                waaweynaa ee lagu hungoobay ee ku aaddana Soomaaliya, dhibaatada ugu
                weynina ka timid sanadihii la soo dhaafay ee u danbeeyey. Jendayi Frazer
                waxay sheegtay in Maxkamidihii Islaamiga ahaa (UIC) ay aad ugu
                xidhnaayeen Islaamiyiinta xagjirka ah, iyada oo ku eedaysay in
                al-Qaacida ay fogeysey oo ay meesha ka saartay xubnihii qunyar-socodka
                ahaa ee ururkii Maxkamadaha, isla markaasina ay al-Qaacida qabsatay oo
                ay la wareegtey hoggaankii dhaqdhaqaqaasi. Waxay sheegtay in Maxkamaduhu
                ay dhaqaale ka helaan Eritrea, Yemen, Masar, iyo Saudi Arabia. Waxayna
                ku eedaysay Eritrea inay jebisay qaraarkii cunaqabataynta caalamiga ah
                ee hubka ee lagu soo rogey Soomaaliya, iyadoo hub u dirtay Maxkamadihii
                Islaamiga ahaa (UIC). Mararka qaar waxay u muuqatey inay isku deyeyso in
                ay iyadu maamusho xaaladaha Soomaaliya oo ay si sii hoosaysa oo
                ku-talax-tag ah ay faraha ula dhex gelayso. Waxay si joogto ah uga
                hadlaysey wax kasta, waxayna ugu baaqi jirtey xubnaha qunyar-socodka ah
                ee ururku inay ku soo biiraan wadahadallada dib-u-heshiisiinta oo ay
                iska fogeeyaan kuwa ay ku tilmaami jirtey xagjirka.<br />
                Jendayi Frazer waxay noqotay qofka u taagan ee matila siyaasadda
                reer-Galbeedka ee ku aaddan Soomaaliya, taasina waxay keentay in
                hoggaamiyayaasha Islaamiyiintu ay weerar xagga afka ah ku qaadaan iyada.
                Sannaddii 2009, waxa Internetka la soo geliyey farriin amma cajalad cod
                ah oo la sheegay inay ka timid Osama bin Laden. Cajaladdaasi, waxa uu ku
                baaqayey in la rido madaxweynihii cusbaa ee markaas la doortay, Sheikh
                Sharif Sheikh Ahmed, oo uu ku tilmaamay aalad uu maraykanku ku
                adeeganayo. Bin Laden waxa uu sheegay in doorashada Sheikh Sharif ay ka
                danbaysay waxa uu ku tilmaamay ‘olole iyo talooyin’ ka yimid
                ‘haweeneydaas Maraykanka ah’.<br />
                Gelitaankii Ethioipia waxa uu ku guuleystay in uu awoddi xukunka ka
                tuuro Midowgii Maxkamadaha Islaamiga ah (UIC), laakiin halkii uu ka
                tirtiri lahaa xagjirnnimada Islaamiga ah, waxa uu horseeday inay
                abuurmaan oo ay soo baxaan kooxo kale oo ka sii fog, kana xagjirsan
                Midowgii Maxkamadaha. Kooxahaasi, kan ugu weyni waxa uu noqday garabkii
                miliishiyada maxkamadaha ee al-Shabaab ee uu hoggaaminayey Adan<br />
                Xaashi Ceyro oo lagu soo tababaray dalka Afghanistan. Halkii ay
                miliishiyadaasi iyaguna u carari lahaayeen dalka Eritrea, oo ay u
                baxsadeen xubno badan oo ka tirsanaa Midowgii Maxkamaduhu, waxay ku dhex
                milmeen oo ay ku kala dhex dhuunteen kaymaha ku yaal agagaarka xadka
                Kenya oo ay ku baaheen, halkaasi ayayna dib isaga soo abaabuleen iyaga
                oo ah xoog soo qaadi kara dagaallo ba’an. Al-shabaab, aakhirkii waxay
                qabsadeen gobolladii koonfurta iyo badhtamaha Soomaaliya intoodii
                badnayd, oo ay ku jiraan qaybo badan oo ka tirsan magaalada
                Muqdishu.<br />
                Waxa la barbar dhigi karaa Jabhaddii Islaamiga ahayd ee Badbaadinta ee
                Algeria (FIS)ee milaterigu iska hortaagey inay xukunka la wareegaan ka
                dib doorashooyinkii 1991-kii. Hawlgalladii ku saabsanaa in la tirtiro oo
                meesha laga saaro jabhaddaasi FIS, waxa ka dhalatay dhibaato weyn oo
                waxyeello hor leh la timid. Halkii laga filayey inay baaba’do, waxay
                isku bedeshey abaabul ka sii xagjirsan sidii hore. Waxa xigey toban sano
                oo ay socdeen dagaallo islaami ahi, kuwaasi oo lagu diley tobannaan kun
                oo qof, kuwaasi oo qaar badan oo ka mid ahaa la gawrcay. Arrimahani
                waxay keeneen in markii danbe ay soo baxdo oo ay abuuranto qaybta
                al-Qaacida ee dalalka Afrikada Waqooyi, ee loo yaqaan al-Qaacidada
                Gobolka Islaamiga ah ee Maghreb.<br />
                Gelitaankii Ethiopia iyo dagaalladii ka dhashay ee magaalada Muqdishu,
                waxay keeneen mid ka mid ah dhibaatooyinkii banii’aadminnimo ee ugu
                xumaa ee abid soo mara Soomaaliya. Intii u dhaxaysey sannadihii 2007 –
                2008, qiyaasti saddex-meelood labo ahaan dadweynihii magaaladu waxay
                noqdeen kuwa barabaxa oo ka qaxa halkaasi, in badanina waxay u yaaceen
                oo tegeen xerooyin xaaladdoodu ay aad u liidato oo ku yaal agagaarka
                amma duleedka magaalada Muqdishu, halkaasi oo mar kasta khataro waaweyni
                ka jireen sidii taakulayn gargaar loo gaadhsiin. Qaar kalena waxay u
                yaaceen oo ay ku biireen xeryaha qaxootiga awalba buux-dhaafka ahaa ee
                dalalka Kenya, Djibouti,Yemen, Somaliland iyo Puntland. Qaybo dhan oo ka
                tirsan magaalada Muqdisho waxay noqdeen qaar gebi ahaanba haawanaya oo
                dadkii rayidka ahaa iskaga wada baxay, waxayna qaybahaasi noqdeen meelo
                magaalada dhexdeeda ah ay ku dagaallamaan ciidamada Ethiopia, kuwa
                dawladda ku-meelgaadhka ah, miliishiyooyinka beelaha, iyo
                dagaalyahannada Islaamiyiinta ahi. Warqad warbixin ah oo loo diyaariyey
                sanadkii 2010 Machadka Daraasooyinka Siyaasadda Debadda ee xaruntiisu
                tahay dalka Maraykanka, ayaa qoraaga warbixintaasi, Bronwyn Bruton, waxa
                uu kaga hadlayaa sida gelintaankii Ethiopia uu u horseeday hawlgalladii
                Islaamiyiinta oo si dhakhso ah kor ugu kaca:<br />
                Joogitaankii TFG (Dawladda ku-Meel-gaadhka ah ee Federaalka) iyo gaar
                ahaan ciidamada Ethiopia waxay mar qudha dhaliyeen kacdoon kooxo xoog
                leh oo ka hawlgala magaalada Muqdishu. Maliishiyooyinkii al-Shabaab
                waxay heleen taageero ballaadhan oo dadweyne, iyagoo noqday dhaqdhaqaaq
                wax-iska-caabbin ah. Dagaalyahannada jihad-doonka ah ee ajanebiga ah, oo
                al-Qaacida ay ku jirto, waxay markiiba dareemeen in halkaas ay ku jirto
                fursad aan hore u soo marin oo ay ka faa’iidaysan karaan, kagana dhigi
                karaan dagaallada Soomaaliya kuwa caalami ah, waxayna si dhakhso ah
                taageero ula soo gaadheen al-Shabaab. Daraasiin ka kooban ajanebi
                jihad-doon ah ayaa soo galay Soomaaliya, oo soo waaridey amma la yimid
                xeeladihii dagaalka ee al-Qaacida. Waxa joogto noqday qaraxyada meelaha
                fogfog laga dhiraandhirriyo amma laga daaro, iyo kuwa is- miidaaminta ee
                is-qarxinta, ilaa labadii sano ee ku xigeyna, al-Shabaab waxay qabsadeen
                guud ahaan Koonfurta Soomaaliya badankeedii.8<br />
                Hawlgalkii oo Dhibaato ka timid (The mission backfires)<br />
                Waxa lagu doodi karaan inay ka roonaan lahayd haddii quwadaha ajanebigu
                ay la shaqayn lahaayeen Midowgii Maxkamadaha, halka ay ku dedaaleen inay
                meesha ka saaraan oo ay burburiyaan. Waayo, si kastaba ha ahaatee
                maxkamaduhu waxay suurtogeliyeen in dadweynuhu helo xassillooni iyo
                deganaansho ilaa heer ah iyo nidaam, muddadii koobnayd ee lixda bilood
                ahayd ee ay xukunka hayeen. Maxkamadaha waxa ku jirey xubno qunyar-socod
                ah iyo kuwa xagjir ah labadaba. Sinaba umay ahayn arrin la hubo in
                cabsida Maraykanku uu ka qabey Midowgii Maxkamadaha inay noqon lahayd
                wax aakhirka dhabowda oo soo baxda, haddii la baxnaani lahaa oo la sii
                ogolaan lahaa in Maxkamadahaasi ay sii jiraan oo ay xukunka sii hayaan,
                siina xoogeystaan. Sida uu qabo Professor Abdi Samatar oo ah aqoonyahan
                Soomaaliyeed, Midowgii Maxkamadaha Islaamiga ahaa (UIC) ‘waxay ahaayeen
                qaar diyaar u ah, doonayana inay la shaqeeyaan dawladda Maraykanka’9,
                laakiin taasi umay suurtoobin waayo waxa carqalad ku noqotay mawqifkii
                Jendayi Frazer iyo saraakiisha kale ee Maraykanka oo il colaadeed ku
                eegayey Maxkamadahaasi.<br />
                Waa wax aan la filayn in Sheikh Sharif Sheikh Ahmed, oo isagu ahaa
                hoggaamiyihii hore ee Midowgii Maxkamadaha Islaamiga ah, in loo doortay
                2009-kii madaxweynaha dawladdii ku-meel-gaadhka ahayd ee Soomaaliya ee
                caalamku taageerayey. Haddii haddaba mujtamaca caalamku ay diyaar u
                noqdeen inay la shaqeeyaan haatan isla Sheikh Sharif-kii oo weji cusub
                loo yeelay, loona dhiibay mansabkan cusub, waxa la isweydiin karaa
                sababta aan loo rabin in lala shaqeeyo markii uu hoggaaminayey Midowgii
                Maxkamadaha? Suurtogal ma noqon lahayd in Maxkamadihii Islaamiga ahaa
                inay raaci lahaayeen oo ay qaadan lahaayeen mawqif qunyar-socod ah oo
                dhexe haddii ay heli lahaayeen kalsoonida taageerada Qaramada Midoobey,
                Dawladda Maraykanka iyo quwadaha kale? Laakiin Sheikh Sharif Sheikh
                Ahmed waxa markan loo arkay in uu khayaameeyey qaddiyaddii oo la gatay,
                waxana xukunkiisii ku gacansaydhay Soomaali badan oo u arkay nin uun
                reer-Galbeedku wato oo uu ku adeeganayo.<br />
                Sida uu ku doodayo Bronwyn Bruton, waxa adag in la garowsado sababaha
                caalamku u sii wadey in uu siiyo aqoonsi caalami ah maamulladii
                ku-meel-gaadhka ahaa ee is-xigxigey, ee loogu aqoonsaday inay yihiin
                xukuumadaha sharciga ah ee Soomaaliya:<br />
                Siyaasadda hadda ee la siinayo dawladda ku-meel- gaadhka ah ee
                federaalka ah (TFG) taageeri milateri iyo mid diblomaasiyadeed, ma aha
                mid midho dhal ah. Haddana siyaasaddani waa hawl adag oo ku kacaysa
                qiime sare iyo kharash badan. Hawgallada milateri ee taagnaa ilaa bishii
                May 2009, hase ahaatee aan wax horumar ah laga samayn, waxay keeneen
                inay ka barakiciyaan magaalada Muqdishu dadweyne ka badan laba boqol oo
                kun – tanina waxay sii daba dheeraysay dhibaatooyin soo noqnoqonayey oo
                dadweyne iyo xagjirnnimo sii korodha. Waxa kale oo ay sii kordhisay
                culayskii iyo dhibaatooyinkii foosha xumaa ee argagaxa lahaa ee
                qaxootiga xadka Kenya. Hawlahani waxay noqdeen qaar ay ka imanayaan
                dhibaatooyin waaweyn oo ku kacaya qiime sare oo aan u qalmin in loo galo
                daafacaadda iyo badbaadinta dawlad ay yar tahay taageerada ay ku haysato
                gudaha, oo aan maamulin dalka, oo in kasta oo caalamku uu la dedaalay
                shantii sano ee u danbaysay, aan haddana ka samayn wax horumar ah xagga
                dhismaha hey’ado wax-ku-ool ah iyo awod milateri, si ay dalka u xukunto.
                Haddii aan la helin awod siyaasadeed oo gudaha ah oo wax-ku-ool ah oo
                badhi-taageerta, hawlgallada nabad- ilaalineed ee hadda ka jira halkaasi
                waxa laga yaaba inay ku danbeeyaan qaar aan midho dhalin oo aan
                wax-ku-ool noqon, sidii hawlgalladii hore ee gelitaankii ciidamada
                Ethiopia ee Soomaaliya, waxana dhici karta in aakhirka ay ku danbayso in
                ciidamadan imiku ay uga baxaan halkaasi si foolxun oo la mid ah sidii
                kuwii hore.10<br />
                Warbixin Guddiga la-Socodka Arrimaha Somalaia uu u diyaariyey Golaha
                Ammaanka ee Qaramada Midoobey sannadkii 2010, ayaa ahayd mid si weyn u
                duraysay oo u dhaliilaysey gaar ahaan hey’adaha iyo ciidamada
                nabadgelyada ee dawladda ku-meel-gaadhka ah: ‘In<br />
                kasta oo la siinayey tababarro debadeed iyo kaalmo, haddana ciidamada
                nabadgelyada ee dawladdu waxay yihiin qaar aan wax ku fillayn oo aan
                ahayn hawl- qabad, oo aan habaysanayn oo kala daadsan, oo ku dhaqma
                musuqmaasuq – ciidamadaas oo isugu jira miliishiyooyin madaxbannaan oo
                kala taabacsan saraakiisha sare ee dawladda, iyo saraakiil milateri oo
                faa’iido ku qaba dagaallada, kana dhega-adayga in la mideeyo ciidamada
                oo loo sameeyo hoggaan amma talis meel qudha ah.’11<br />
                Qaar ka mid ah dhibaatooyinka soo waajaha ciidamada dawladda Soomaalida,
                waxay ka muuqatay oo lagu soo qaaday dhambaal taar ah oo diblomaasiyiin
                Maraykan ahi ay direen 2009-kii, dhambaalkaas oo ay heshay wakaaladda
                wararka qarsoodiga ah ee Wikileaks, kuna faafisay bogagga Internetka ee
                website-keeda. Dhambaalku waxay uu ka hadlayaa ‘kulan kooban oo ka
                dhacay garoon diyaaradeed oo ku yaal magaalada Nairobi’, oo dhexmaray
                diblomaasi Maraykan ah iyo ra’iisal-wasaarihii hore ee Soomaaliya, Omar
                Abdirashid Ali Sharmarke.12 Arrinta weyn ee lagaga wada hadlay
                kulankaasi waxay ku saabsanayd baahida loo qabo qalabka raadiyayaasha
                isgaadhsiinta ee lagu wada hadlo. Mudane Sharmarke waxa uu u
                faahfaahinayaa diblomaasigaasi, dhibaatada ka timid la’aanta amma
                yaraanta qalabkaasi milateri ee baahida weyn loo qabey, oo keentay in
                lagu fashilmo weerar rogaal- celin ahaa oo weynaa oo ciidamada dawladda
                iyo kuwa nabad-ilaalinta ee Midowga Afrika ee jooga Muqdishu ay ku qaadi
                lahaayeen al-Shabaab. Waxa qudha ee ciidamadu ay ku wada xidhiidhi
                karayeen waxa uu ahaa telifoonnada moobiilka, taasi oo keentay is-fahmid
                la’aan weyn oo khatar ah. Ciidamadii Ururka Midowga Afrika waxa la soo
                gudboonaatay inay sameeyaan dib-u- gurasho degdeg ah, waayo waxay heleen
                xog iyo warar aan sugnayn oo jahawareersan, iyaga oo khalad fahmay, una
                qaatay in la go’doomiyey oo ciidamadii mucaaradka ee ka soo horjeeday ay
                ku xeeran yihiin. Dhambaalku waxa uu ka hadlayaa sida mudane Shramaarke
                uu u baryayo amma u tuugayo diblomaasigaasi ee uu uga doonayo qalabkaasi
                haloo-halooda iyo kuwa kale ee isgaadhsiinta milateri ee goobaha
                dagaalka.<br />
                In muddo ah, dawladda Soomaaliya ma awodin in ay xataa ka hawlgasho
                magaalada Muqdishu dhexdeeda, sababta oo ah nabadgelyo-darrada halkaas
                ka jirta iyo colaadda ay u hayaan dadweynaha magaaladu. Markii ay
                dawladdaasi ka soo guurtay magaalada Baydhaba ee ay ku soo noqotay
                caasimadda, jiritaankeedu waxa uu ku tiirsanaa markii hore ciidammadii
                Ethiopia, intii danbana joogitaanka ciidamada nabad-ilaalinta ee Uganda
                iyo Burundi. Mudanayaasha baarlamaanka iyo saraakiisha kale ee dawladdu,
                waqtigooda inta badan waxay ku qaataan oo ay ku nool yihiin hudheello ku
                kala yaal Kenya iyo meelo kale, sababta oo ah magaalada Muqdishu oo ah
                meel ay weli ka taagan yihiin dhibaatooyin iyo xaalado colaadeed.
                Wasiirkii hore ee dawladda Ingiriiska u qaabilsanaa arrimaha Afrika,
                Chris Mullin, waxa uu ku qoray buuggiisii xusuusqorka, shir uu sannadkii
                2004 kula yeeshay magaalada Nairobi madaxweynihii dawladdii
                ku-meel-<br />
                gaadhka ahayd ee Soomaaliya, Abdullahi Yusuf: ‘Qodobka<br />
                ugu horreeya hawlo badan oo qorshaha maanta iigu jirey: booqasho gaaban
                oo aan ugu tegey Abdullahi Yusuf, “madaxweynaha” cusub ee Soomaaliya.
                Dabcan hadda ma aha nin waxaas oo kale (madaxweyne) ah amma lagu
                tilmaami karo. Waa nin uun ku jira huteel ku yaal Nairobi. Ka bacdi,
                huteel kale, waxan kula hadlay “baarlamaanka” cusub ee Soomaaliya, oo ay
                ka mid yihiin qaar ka tirsan dadkii laftoodu ka dhigay ee geyeysiiyey
                Soomaaliya inay noqoto meel burbur ah.’13<br />
                Nin hore u ahaan jirey wasiirka arrimaha debadda ee Soomaaliya, Ismail
                Mohamed Hurre Buubaa, marka aan kula kulmay qolka uu kaga jiro Huteelka
                Andalus ee magaalada Nairobi, waxa uu iiga sheekeeyeyn nolosha
                siyaasiyiinta Soomaalida ee ku sugan debadda oo si ahaan u muuqda inay
                ku jiraan mustaafuris debadeed:<br />
                Nairobi si kastaba waxay u tahay xarunta dhexe ee ay isugu yimaaddaan
                Soomaalidu. Qof kasta oo doonaya in uu la socdo waxyaabaha ka dhacaya
                Soomaaliya waa in uu joogaa amma Soomaaliya dhexdeeda amma Nairobi, gaar
                ahaanna meesha ugu fiican oo ah huteelkan, waayo maalin kasta waxaad ka
                helaysaa oo ku soo dega qof ka yimid Soomaaliya oo sida dhammaan
                wararkii ugu danbeeyey.<br />
                Siyaabaha qaar, huteelkani waxan u arkaa inuu yahay hoygeygii. Marka aad
                ku jirto hudheel kani oo kale ah, hudheel Soomaaliyeed oo dadka deggan
                ugu yaraan boqolkiiba sagaashan ay Soomaali yihiin, maba dareemaysid in
                aad sidaa uga ka fog tahay dalkaagii. Waxyaabaha annu huteelkan
                dhexdiisa kaga sheekaysannaa waa kuwii aannu kaga sheekaysan jirney
                maqaaxiyada muqdisho dhexdooda. Hubaal ahaan waxan dareemaa sidii waxan
                dalkii joogo oo kale; waxan ku noolaa sidan muddo toban sano ku dhawdhaw
                oo aan ku jirey huteelada Kenya. Siyaabaha qaar, aad ayaan uga xumahay,
                aniga iyo siyaasiyiinta kale ee Soomaaliyeed ee ku nool halkan Kenya
                intuba. Waxan moodnaa in aan dalkii joogno, laakiin ma joogno. Wararka
                ka yimaadda Soomaaliya waa qaar inaba dhiillo ah, sidaa awgeedna mar
                kasta waa na dhibaan oo waxay nagu hayaan walaac xanuun leh.<br />
                Xaqiiqada ah in waxa qudha ee suurogeliyey in dawladda ku-meel-gaadhka
                ahi ay ku soo noqoto magaalada Muqdishu, in ay ahayd faragelintii
                milateri ee Ethiopia ee Maraykanku uu ka danbeeyey, ayaa waxay keentay
                in Soomaali badani ay u arkaan dawladdu inay tahay mid laga keenay
                debadda oo aan lahayn sharciyad amma aan haysan ogolaanshaha dadweynaha.
                Dawladda ku- meel-gaadhka ah ee federaalka ah waxa loo yaqaan oo loogu
                yeedhaa daba dhilif, taasi oo ah naanays aad u liidata, loogana jeedo
                inay tahay ‘dawlad loo samaystay inay fuliso dano iyo ujeeddooyin
                ajanebi’ amma lagu adeegsado. Maraykanka, Qaramada Midoobey iyo
                dawladaha iyo ururrada kaleba waxay ku guuldarraysteen inay fahmaan
                taas, in si dawladdu ay u hesho aqbalaadda sharcinnimo ee dadweynaha
                Soomaalida, inay tahay in aan lala xidhiidhin oo aan loo arag mid
                ajanebi ka danbeeyo oo uu wato.<br />
                Hubka Maraykanku uu siinayey Dawladda Soomaaliya, sida kuwii bilihii May
                iyo June ee 2009 oo kale oo la siiyey 94 tan oo hub iyo rasaas ah14 –
                iyo tababarradii khubarada ajanebigu ay u samaynayeen ciidamada dawladda
                ku-meel-gaadhka ah, arrimahani waxay siiyeen qiil iyo sababo xoogagga ka
                soo horjeeda dawladda dhexe ee dalkaas, waxayna heleen sababo ay ugu
                tilmaami karaan dawladdaasi inay tahay mid daba-dhilif ah oo ajanebi
                wato, jiritaankeeduna ku xidhan yahay taageerada iyo ilaalada ay ka
                hesho xoogag debadeed oo qudha.<br />
                Waxa jirey khilaaf u dhaxeeyey dawladda Maraykanka dhexdeeda oo ku
                saabsan sida ugu habboon ee wax looga qaban karo dhibaatada Soomaaliya.
                Qaarkood, sida Johnnie Carson oo ah mas’uulka ugu sarreeya ee xafiiska
                arrimaha debadda u qaabilsan Afrika, waxa uu u muuqdaa inuu aad uga
                foojigan yahay oo uu iska ilaalinayo in wax ciidamo ah oo Maraykan ah si
                toos ah loo geeyo dhulka Soomaaliya dhexdiisa, isaga oo ka cabsi qaba in
                taasi ay keeni doonto taageero dheeri ah oo ay helaan kooxaha al-Shabaab
                iyo kooxaha kale ee ka soo horjeeda reer-Galbeedka. Sidatan ayaanu
                Johnnie Carson u dhigay badheedhihiisa, ‘ma doonaynno wax ah raad
                milateri amma ciidammo ah oo aannu geynno gudaha’ Soomaaliya.<br />
                Hasse ahaatee milateriga Maraykanka iyo hey’adaha mukhaabaraadkuba waxay
                kordhiyeen hawlgalladoodii ay ka wadeen Soomaaliya gudaheeda, oo mararka
                qaar si aan toos ahayn ay uga fulinayaan halkaasi. Sannadkii 2011,
                maamulka Pentagon ee gaashaandhigga Maraykanku waxay ogolaadeen in hub
                qiimihiisu gaadhayo $45 milyan oo doollar in loo raro ciidamada nabad-
                ilaalinta ee Midowga Afrika ee jooga Muqdishu. Bishii August ee 2011,
                jariidadda New York Times waxay qortay in askar hore uga tirsanaan
                jirtey ciidamada dalalka Faransiiska, Koonfur Afrika iyo dalalka
                Scandinavian-ka, oo u shaqeeya haatan sharikad gaar ah oo deggan
                Maraykanka oo qaabilsan xagga nabadgelyada, lana yidhaa magaceega
                Bancroft Global Development, inay askartaasi ka hawgalaan xero aad loo
                adkeeyey loona ilaaliyo oo ku taal magaalada Muqdishu, halkaasina ay
                ciidamada Afrikaanka ah ku siiyaan tababarro ku saabsan xeeladaha
                dagaalka dhuumaalaysiga ee magaalooyinka dhexdooda. Jariidaddu waxa kale
                oo ay sheegtay in hey’adda mukhaabaraadka Maraykanka ee CIA ay ku lug
                leedahay xarun weyn oo saldhig ah oo laga sameeyey garoonka diyaaradaha
                ee Muqdishu dhexdiisa, dhismahaasi oo Soomaalidu u taqaan ‘Pink House’
                amma ‘Sarta Cas’, taasi oo loola jeedo midabka dhismayaashaa, amma
                haddii si sahal ah loo dhigo,’Guantanamo’. Jariidadda New York Times
                waxa kale oo ay sheegtay in saraakiisha CIA ay si wadajir ah u
                fulinayeen oo ay gacan ka geysteen maraanmarka iyo baadhitaanka dadka
                lagu tuhunsan yahay argagixisada ee ku xidhan xabsi ku yaal Soomaaliya,
                iyo inay si qarsoodi ah u tababaraan hawl- wadeennada mukhaabaraadka iyo
                nabad-sugidda:<br />
                Iyaga oo ka duwan ciidamada caadiga ah ee dawladda, ciidamadan sida
                gaarka ah u tababaran ee kamaandoosta Soomaaliyeed ee CIA-du tababartay
                waxay ku qalabaysan yihiin hub cusub, qalabka iyo funaanadaha aan
                xabbaddu Karin ee la xidho, muraayado madow iyo dahaadhka amma
                koofiyadaha madaxa la gashado ee wejiga qariya, si aan loo aqoonsan.
                Ciidamadani waxay ka mid yihiin hey’adda nabad-sugidda Soomaaliya –
                waana hey’ad qaabilsan xagga mukhaabaraadka oo inta badan CIA- du ay
                maalgeliso – waxayna hoos timaad dawladda ku-meel-gaadhka ah ee
                federaalka ah. Hase ahaatee dad badan oo jooga Muqdishu ayaa rumaysan in
                hey’addan nabad-sugidda Soomaaliyeed ay samaysanayso awod ka
                madaxbannaan dawladdan taagta daran.15<br />
                Waxa lagu doodaa in horumarka xeeladaha dagaalka ee ciidamada Ururka
                Midowga Afrika iyo kuwa Soomaalida ee keenay in dagaalyahanno badan oo
                ka tirsan al- Shabaab laga saaro oo ay ka baxaan magaalada Muqdishu
                sannadkii 2011, in horumarkaasi uu ka yimid inta badan kaalmada tooska
                ah iyo midda dadban ee Maraykanka. Ma kala cadda in jabhaddaasi
                Islaamiyiinta ah si kama-danbays ah loo wiiqay, iyo inay galeen uun
                marxalad iyo xeelado kale oo argagixisnnimo oo ah
                ku-dhifo-oo-ka-dhaqaaq. Marka la eego taariikhdii hore ee faragelinta
                Marykanka ee Soomaaliya iyo waxyaabihii ka dhashay oo lagu tilmaamo
                ‘xabaasha hawlgallada Maraykanka’, waxa halkaas laga dhadhansan karaa in
                taasi macnaheedu uu yahay in la qaatey oo ay roon tahay in faragelintu
                ay noqoto mid aan sidaa u muuqan oo aan toos ahayn. Wax kasta oo laga
                dhex arko ‘Maraykan’ in uu ka danbeeya, waxay u noqonaysaa kooxaha
                Islaamiyiinta ah dacaayad weyn oo ay ka faa’iideystaan, waxayna
                keenaysaa colaad ka timaad Soomaali badan oo kale.<br />
                In kasta oo dawladda Maraykanku ay ku adkaysanayso in aanay filayn oo ay
                ku noqotay arrin ku-soo-booddo ah gelitaankii Kenya ay ku gashay
                Soomaaliya bishii Oktoobar ee 2011, haddana Maraykanku waxa uu Kenya la
                wadaagaa danta ah in la jebiya al-Shabaab, waxanu muddo dheer la lahaa
                Kenya is-bahaysi xagga nabadgelyada ah. Kordhintii la kordhiyey
                adeegsiga weerarrada diyaaradaha loo yaqaan Drones ee Maraykanka isla
                waqtigii milateriga Kenya uu ku dhaqaaqay hawlgalkani, dad badan oo
                Soomaaliya joogaa waxay u arkeen oo u macnaysteen in weerarkani Kenya uu
                yahay mashruuc amma qorshe uu Maraykanku ka danbeeyo. Meelo dhawr ah oo
                ka tirsan Soomaaliya, gaar ahaanna meelaha lagu diley dad rayid ah oo ku
                dhintay weerarada ciidamada ‘soo-galootiga’ ah, waxay dhalisay nacayb
                dheeraad ah oo loo qaado Maraykanka iyo dhinaca kale u-garaabis iyo
                taageero loo hayo al- Shabaab. Gelitaankii Kenya waxa kale oo uu si weyn
                u qasay oo kala gooyey hawlihii gargaarka banii’aadminnimo, xilli ay
                macaluuli taagnayd.<br />
                Dadka danaynaya in Soomaaliya ay ka hirgasho dib-u-dhis qaran iyo
                xaaladaha nabagelyo oo hagaaga, waxa laga yaabaa in waxa ugu habbooni ay
                tahay inay dersaan oo wax ka kasbadaan waayo-aragnnimada tijaabooyinka
                siyaasadeed ee ka shaqeeyey dalka, oo labada ugu door-rooni ay yihiin
                Somaliland iyo Midowgii Maxkamadaha Islaamiga ah. Labaduba waxay ka soo
                dhismeen ‘hoos’, iyada oo la adeegsanayo qaababkii dhaqanka ee
                Soomaalida iyo kuwa casriga ah oo la is- waafajiyey. Maraykanka iyo
                Ingriisku arrimahani waxay garawsadeen oo ay ku baraarugeen mar danbe.
                Sannadkii 2010, Maraykanku waxay ku dhawaaqeen in Soomaaliya ay kula
                dhaqmayaan siyaasad laba dhinac ka kooban, labadaas oo kala ah inay sii
                wadayaan aqoonsiga iyo taageerda dawladda fadhigeedu yahay magaalada
                Muqdishu, iyo dhinaca kale inay kordhinayaan la- shaqaynta iyo
                taageerada gobollada kale ee deggan ee waqooyiga, gaar ahaanna Somailand
                iyo Puntland. Ingiriisku waxa uu isna bilaabay inuu kordhiyey oo uu
                dardar dheeraad ah geliyo wada-shaqayntii uu la lahaa labadaas gobol.
                Dhambaal kale oo qarsoodi ahaa oo diblomaasi Maraykan ahi uu diray
                2009-kii, ayna faafisay wakaaladda Wikileaks, waxa uu ka hadlayey sida
                ‘Ingiriiska u qorshaynayo in uu “sii-xoojiyo” taageerada uu u fidiyo
                Somaliland, in kasta oo dawladda Ingiriisku aanay ka fikiraynin inay
                aqoonsi siiso marxaladdan hadda la joogo.’16<br />
                Madaxweyne Obama waxa uu isna isla markaas sii wadey siyaasaddii
                maamaulkii Maraykanka ee isaga ka horreeyey, ee loo arkayey Soomaaliya
                dal ay ka jirto khatar argagixiso. Tani waxa uu caddeeyey oo uu u ku
                dhawaaqay markii uu booqashada ku tegey Afrika sannadkii 2009, oo uu
                yidhi: ‘Marka xasuuq dadweyne<br />
                uu ka socdo Darfur, amma argagixiso ay ka jirto Soomaaliya, arrimahani
                ma aha dhibaatooyin u gaar ah Afrika oo qudha, waa dhibaatooyin
                nabadgelyo oo caalami ah, waana in si caalami ah looga jawaabaa oo wax
                looga qabtaa.’<br />
                Waxyaabihii aakhirkii ka dhashay gelitaankii Ethioipia ee Soomaaliya, ma
                ahayn oo keliya inay geysey magaalada Muqdishu dawlad tag daran oo aan
                haysan taageero dadweyne, barakac ku dhacay boqolaal kun oo qof, iyo
                dagaalladii oo si weyn u kodhay. Laakiin waxa kale oo ay xagjir ka sii
                dhigeen koox yar oo ay ka go’an tahay mintidnnimada jihaadku. Waxayna
                kooxdani noqotay laxaadka asaaska u ah xoogagga dagaalka Islaamiyiinta
                ee al-Shabaab, kuwaasi oo sanado kooban gudahood ku qabsaday koonfurta
                iyo badhtamaha Soomaaliya inteeda badan, si khasab ahna ugu soo rogey
                dadweynihii, nidaamyo amma habab iyo dhaqan aanay weligood caado u
                yeelan oo aanay hore u aqoon, weligoodna aanay diyaar u noqon inay
                aqbalaan. Virgil Hoehne, waxa uu mar kale qoraalladisii 2009 ku
                faahfaahinayaa sida siyaasaddii Maraykanka iyo Ethiopia ay iyada
                lafteedu u abuurtay, marka laga eego dhinacyo badan, bahalkii amma
                baalayadii cabsida weyn laga qabey ee ay isku deyayeen inay ka hortagaan
                oo ay dilaan:<br />
                Sannaddii 2009, ka dib saddex sano oo ay ku soo jireen jabhadnnimo iyo
                dagaal, Islaamiyiinta mitidka ah ee Soomaaliya, gaar ahaanna al-Shabaab,
                run ahaantii waxay u ekaadeen oo ay la maqaam noqdeen heerkii uu marayey
                ururkii Taliban xilligii 1996, ee uu ahaa urur ku soo ad-adkaaday oo ku
                soo xoogeystey dagaallo, iyo idiyoolojiyo amma mabda’ aan laalaabad
                lahayn, una diyaar ah in uu dal xukumo. Marka sidaas loo eego,
                dacaayadihii lagaga hotagayey Islaamiyiinta ee sannadkii 2006 waxay
                noqdeen kuwa wixii laga baqayey inay keenaan run ahaantii keenay oo
                Islaamiyiintii sii fogeeyey, siina xoojiyeyey, halkii ay wax ka yeeli
                lahayd. Laga soo bilaabo 2006-dii, Soomaaliya waxay ahayd tusaalaha ugu
                fiican ee la soo qaadan karo marka laga hadlayo guuldarrada siyaasadda
                Maraykanka (iyo Ethiopia) ee la-dagaallanka argagixisada, siyaasaddaasi
                oo run ahaantii abuurtay iyadu dhibaatadii markii hore loogu talo galay
                inay ka hor tagto oo ay wax ka qabato.17<br />
                Islaamiyiintii oo hoggaankii qabsaday (The Islamists take hold)<br />
                Itoobiyaanku waxay rasmi ahaan ka baxeen Soomaaliya bishii January ee
                2009, laakiin ciidamadoodu waxay weli ku sii jireen dalka, gaar ahaan
                gobollada ku yaal xuduudda. Ethiopia waxa kale oo ay taageero u
                fidinaysay kooxaha ka soo horjeeda Islaamiyiinta, sida xarakada
                Suufiyadda ee Ahlu Sunna Wa Jamaaca, dhaqdhaqaaqaasi oo isbahaysi aan
                sugnayn la leh dawladda ku-meel-gaadhka ah, dagaalna kula jira ururka
                al-Shabaab, koonfurta iyo badhtamaha Soomaaliya. Maraykanku waxa uu isna
                sii wadey in uu Soomaaliya ka soo weerarro xagga cirka, isaga oo
                diyaaradihiisa milateriga iyo kuwa loo yaqaan drones-ku ee is-wadaa ay
                duqaynayaan bartilmaameedyo mucayan ah. Bishii May ee 2008,
                hoggaamiyihii miliishiyada al-Shabaab, Adan Xaashi Cayrow, ayaa lagu
                dilay weerar noocani ahi. Dhambaal ay direen diblomaasiyiin Maraykan oo
                cunwaan looga dhigay ‘dhimashadii Cayro’, ayaa waxa lagu saadaaliyey in
                dhimashadiisaasi uu meesha ka baxay ay yeelanayso ‘saamayn dhawr ah oo
                cuntama’ amma fiican, oo ay ku jirto weerarradii al-Shabaab oo marka
                hore qas ku yimaaddo oo kala go’a, looltan xagga madaxtinnimada ah oo ka
                dhex bilaabma xarakadaasi gudaheeda, iyo rajadii dib-u-heshiisiinta
                Soomaalida oo sii korodha. Hasse ahaatee, xarakadaasi oo had iyo jeer
                kala jajabnayd, waxa ay noqotay, haddii wax saamayn ah ay tani ku
                yeelatay, inay xoog iyo awod ka sii qaadeen dilkii Cayro. Cadhadii iyo
                ficilkii ay ka qaadeen arrintani waxay sii midaysay xubnihii ururkaasi,
                waxayna ku kicisay dagaal ay ku qaadaan waxa ay u arkeen ‘gaalada’
                dawladda ku-meel-gaadhka ah iyo koox kasta oo kale oo shisheeye ka
                danbeeyo. Ahmed Abdi Godane oo ka soo jeeda Somaliland, oo sida Cayro oo
                kale ahaa nin isna ugu yaraan xagjir ah, ayaa loo magacaabay
                hoggaamiyaha cusub ee xarakada.<br />
                Si la mid ah sidii madaxweyne Bush uu u adeegsanayey hal-ku-dhegga
                ‘la-dagaallanka argagixisada’ markii uu ku dhawaaqayey xidhitaanka
                shirkad Soomaaliyeed oo xawaaladeed, al-shabaab waxay iyana isticmaashay
                hal- ku-dhegyada jihaadka ee ay caadada u leeyihiin oo ay ugu hanjabaan
                kuna baqdin geliyaan Maraykanka. Bishii January ee 2010, afhayeenka
                al-Shabaab Sheikh Ali Mohamed Raage, waxa uu soo saaray digniin uu u
                jeedinayo madaxweynihii cusbaa ee la doortay ee Maraykank, Barack Obama,
                waxanu ku yidhi digniintaasi:<br />
                Haddii uu Obama cidamadiisa u soo diro Soomaaliya, waxay ku danbayn
                doonaan halkii ay ku danbeeyeen kuwii 1993, markii meydkoodii la
                jiid-jiidey jidadka magaalada Muqdishu, burburkii diyaaradahooguna uu
                buuxiyey wadooyinka caasimadda. Haddii Maraykanku ay rabaan in
                ciidamadooda ay u soo diraan Soomaaliya, waxannu u dhigi doonnaa cashar.
                Waxan ku ballan qaadayaa in aan ula dagaallami doonno si ka daran sida
                aan ula dagaallanno ciidamada Afrikaanka ah ee imika jooga halkan.
                Farriinta aan u dirayo Obama waxa ay tahay, ha u soo dirin halkan
                wiilasha Maraykanka, hana ku bixin maalkiinna iyo hantidiinna dagaal
                aydaan weligiin ku guulaysan doonin.<br />
                Dhibaatada Gargaarka (The challenge of aid)<br />
                Dhibaatada kooxaha Islaamiyiinta ee Soomaaliya waa mid ka ballaadhan oo
                aan ku waajahnayn siyaasadaha debadda oo qudha. Waxa kale oo ay noqotay
                dhibaato saamaynaysa gudaha dalalka ay joogaan qaxootiga Soomaalidu,
                kuwasi oo ay ka mid yihiin Kenya, Yemen, Maraykanka, Ingiriiska,
                Australia iyo dalalka<br />
                Scandinavia, dalalkaasi oo dhalinyarada Soomaalida ee la qabsan kari
                weyda nidaam ka jira dhulalkaasi ay dib ugu soo noqdaan Soomaaliya, si
                ay ugu biiraan dagaallada jihaadka, amma ay ka qayb qaataan shirqoollo
                iyo qorshayaal argagixiso oo lagu weeraro dalalka ay joogaan ee
                martigeliyey. Caalamiyeyntan sii kordhaysay ee hawlgallada kooxaha
                Soomaalida, iyo weliba marka lagu daro joogitaanka Soomaaliya ay joogaan
                dagaalyahanno aan Soomaali ahayn oo ku dhex jira al- Shabaab, ayaa taasi
                macnaheedu uu yahay in dhibaatadii ay noqotay mid caalami ah.</p>
            <p>9 – Mid ka mid ah ciidammada al-Shabaab oo cunno baco ku jirta u
                qaybinaya dad jooga Shabeellada Hoose oo ka tirsan meelaha macaluushu ka
                jirto, September 2011 (al-Shabaab)<br />
                Ka sakow jiritaanka kooxaha Islaamiyiinta ah ee Soomaaliya, iyo khatarta
                ay ku hayaan adduunka debadda, haddana waxa dhinaca kale dhibaato weyni
                ay ka haysataa dalalka debadda hawlaha gargaarka banii’aadminnimada ee
                dalkaasi ka socda. Hey’adaha gargaarka ayaa dhibaato weyn kala kulma
                sidii ay u gaadhsiin lahaayeen taakulayn degdeg ah dadka u baahan
                gargaarkaasi. Waxana dhacda in la dilo, lana afduubo shaqaalaha
                hey’adaha gargaarka iyo in lagaga qaato lacagyow fara badan oo baad ah
                goobaha isbaarooyinka. Waxa kale oo jirtey in ururka al- shabaab uu
                marar badan ka mamnuucay hey’adaha gargaarku inay ka hawlgalaan
                gobollada ay ka taliyaan. Dhibaatadani waxay sii cuslaatay gaar ahaan
                bishii July ee 2011, markii Qaramada Midoobey ay ku dhawaaqday xaalad
                macaluuleed oo ka jirtey laba gobol oo ay al-Shabaab ka taliso, oo kala
                ahaa Bakool iyo Shabeellada Hoose. Hase ahaatee iyaga oo si deggan oo
                xeelad leh u maaraynaya, ayaa Qaramada Midoobey iyo hey’adaha gargaarka
                ee kaleba ay waxoogaa horumar ah ka sameeyeen inay kala xaajoodaan
                al-Shabaab sidii gargaarka loo gaadhsiin lahaa gobolladaasi. Ka bacdina
                Maraykanka ayaa ku dhawaaqay in uu isna taakulayn u dirayo dhulalka ay
                al-Shabaab haystaan, ilaa inta Qaramada Midoobay ay dammaanad qaadayso
                nabadgelyada hawlaha gargaarkaas banii’aadminnimo.<br />
                Wax yar ka bacdi hadalkaasi Maraykanka, al-Shabaab waxay ku dhawaaqday
                in aanay ogolaan doonin cid ajanebi ah oo timaadda gobolladaasi. Waxana
                suurtogal ah in al-Shabaab ay ka booddey mawqifka iyo hadalladan qaawan
                ee Maraykanka. Mar kale Maraykanku waxa uu qiimayn khaldan ku sameeyey
                xaaladaha ka jira Soomaaliya, iyada oo sida uu u dhaqmay ay wax u
                dhintay dadkii dhibaataysnaa ee baahnaa oo gargaarkii ka kala go’ay, iyo
                hey’adihii gargaarka banii’aadminnimada oo uu qas ku keenay dedaalkii ay
                ku suurtogeliyeen inay hawlahooda ka fulin karaan oo ay sii wadi karaan
                shaqooyinkii ay ka hayeen meelaha ay al-Shabaab xukumaan intii ay
                mamnuucidda gargaarku taagneyd oo dhan.<br />
                Sida Jamciyadda Qaruumaha ka Dhaxaysaa ay sheegtay, waxa kale oo jirtey
                dhibaato ah musumaasuq ka dhex jira isla hawlaha gargaarka iyo
                qaybintiisa. Warbixin uu soo saaray Golaha Ammaanka ee Qaramada Midoobey
                ayaa waxa lagu sheegay in la ogaadey sannaddii 2010, in ilaa kala-badh
                raashinkii gargaarka ee loogu talo galay in la gaadhsiiyo dad laba
                milyan iyo badh gaadhaya oo Soomaali ah, inay leexsadeen kooxo
                musumaasuq ah oo ka kala kooban qandaraaslayaal, kooxaha Islaamiyiin ah,
                iyo shaqaale ka tirsan hey’adaha gargaarku. Warbixintu waxay inaasi ku
                dartay in hey’adda Qaramada Midoobey u qaabilsan barnaamijka cunnada
                adduunka ee WFP ay 80% siisay qandaraasyada rarista iyo geynta
                raashinkaasi gargaarka meelihii looga baahnaa, qandaraasyadaasi oo
                dhammaa ilaa $200 oo milyan oo dollar, inay siisay saddex nin oo keliya
                oo ganacsato Soomaali ah, kuwaasi oo iyaguna si sharcidarro ah u sii
                iibiyey raashinkaasi, si ay macaash badan uga sii helaan.<br />
                Waxa kale oo warbixintu ay sheegtay in in ka tirsan gargaarkaasi lagu
                isticmaalay dagaallada: ‘Qaybo ka<br />
                tirsan taakulayntii banii’aadminnimada, gaar ahaanna raashinkii
                gargaarka ahaa, ayaa waxa loo leexiyey ciidamada oo lagu isticmaalay
                ujeeddooyin milateri. Qaar badan oo ka tirsan qandaraaslayaasha
                Soomaalida ee la shaqaynayey hey’adaha gargaarka ayaa haddana samaystay
                isbahaysi dhexdooda ah iyo shuraake kooxaha ah, awod weynna yeeshay –
                kuwaasi oo qaar ka mid ahi ay si toos ah ugu gudbiyaan macaashka ay
                helaan, ammma raashinka gargaarka laftiisaba, kooxaha hubaysan ee
                mucaaradka.’18 WFP iyadu way ku gacansaydhay eedaymahaasi, laakiin waxay
                sheegtay inay ka joojinayso qandaraasyadii saddexdaasi qof inta la
                samaynayo baadhitaanno.<br />
                Ma aha ganacsatada awodda badan ee Soomaalida oo qudha kuwa ka
                faa’iideysta hey’adha gargaarka. Waxa jira Soomaali badan oo kale oo
                waayo-aragnnimo iyo khibrad badan ka soo helay ku-xidhnaanshaha iyo
                helidda gargaarka debadda, kuwaasi oo bartay, kuna noqday khubaro sida
                looga faa’iideysto hey’adaha gargaarka. Tani waxan ku soo arkay
                Somaliland sannadkii 1994, markaasi oo wakiillo ka kala socda hey’adaha
                Qaramada Midoobey iyo kuwa kale ee gargaarka banii’aaminnimadu ay
                halkaasi tegeen si ay ugu gurmadaan dadkii ku dhex tabaaloobey dagaallo
                qabaa’il oo xilliyadaasi ka dhacay dalka. Waxan u safray magaalada
                Oodweyne, aniga oo sii raacay koox gurmad ah oo ka kooban khubaro ka
                socota hey’ado gargaar oo ajnebi ah. Waxa ugu horreeyey ee aannu ku
                dhaqaanay waxay ahayd in aannu la kulanno duqii magaaladaasi. Wuxu noo
                akhriyey liis dheer oo ah waxyaabaha ‘sida degdegga ah loogu baahan
                yahay’, ee ay u baahan yihiin dad uu ku tilmaamay inay u soo qaxeen
                magaalada, kana soo qaxeen dagaallo ka socda meelo kale oo ka tirsan
                dalka. Waxanu yidhi:’ Guud ahaan waxan halkan ku haynnaa dad dhan 6,100
                qof oo ah dad u baahan gargaar oo in badani ay macaluulayaan,
                nafaqa-darrana ay hayso, isla markaasina aan haysan wax hoy ah. Ilaa
                hadda shan boqol ayaa u dhintay dhaawacyadii dagaalka ka soo gaadhay,
                gaajo iyo cudurro.. Waxan u baahannahay baco, bustayaal, dhar, raashin
                ay ka mid yihiin digir, saliidda cunnada, weelkii wax lagu karsan lahaa,
                iyo daawooyin.’<br />
                Laakiin markii aan magaalada soo dhexmaray ee aan ku soo wareegey, waxa
                markiiba ii caddaatay inayna jirin dad u dhawdhaw tiradaasi 6,100-ka ah
                ee lagu sheegay ‘dadka u baahan gargaar degdeg ah’. Waxa dhici kartaa
                inay yihiin wax kooban oo daraasiin ah. Kuma jirin wax macaluul hayso,
                amma cudurro u jiifa, amma hoy la’ oo bannaanka yaal, waayo,
                dhammaantood waxay la joogeen qoysas magaalada deggan. Hey’adaha
                gargaarku wax badan oo caynkaas ah kama qaban sidii ay wax uga qaban
                lahaayeen khaladaadka noocaas ah; waayo in laga hadlo oo la wadwado
                dhibaato banii’aadminnimo oo ka jirta Somaliland, ayaa iyada lafteeda
                macnaheedu ay tahay in la helo fursado qandaraasyo iyo lacagayow
                dheeraad ah – waxa la helayaa oo sii soconaya shaqooyinkii lagu adeegsan
                jirey.<br />
                Saamaynta Goboleed (Regional Implications)<br />
                Dhibaatooyinka Soomaaliya waxay saameeyeen dalal badan oo kale oo ka
                tirsan dalalka Afrikada Bari iyo Geeska Afrika. Qaxootigii ayaa ku
                qulqulay oo ka tallaabaday xuduudaha. Xiisadaha iyo dagaallada
                Soomaaliya waxa kale oo ay aafeeyeen oo deganaansho la’aan ku abuureen
                dalalka deriska ah, oo qaarkood si toos ah u galeen dagaalladaasi, iyaga
                oo leh weji ah ciidammo nabad- ilaalineed, amma ilaalinaya danahooda.
                Dhibaato markii hore ahayd kooxo gudaha ah oo Islaamiyiin xagjir ah,
                ayaa waxay isku rogeen oo ay noqdeen dhibaato goboleed, iyo xataa mid
                caalami ah. Tusaalooyinka ifinaya sida dalalka gobolku ay uga walaacsan
                yihiin xaaladaha Soomaaliya, waxa ka mid ah dalalka Uganda, Kenya,
                Ethioipia, iyo Djibouti oo ogolaaday in ciidammo Somali ah lagu tababaro
                dhulkooda, kuwaasi oo mararka qaar ay ku gacan- siinayaan khubaro
                milateri, amma naba-sugid, oo reer- Galbeed ahi. Uganda iyo Burundi
                waxay halkaasi geeyeen ciidammo nabad-ilaalineed. Urur-goboleedyada
                IGADD iyo Midowga Afrikana, shirar aan dhammaad lahayn ayay ka yeesheen
                xaaladaha Soomaaliya. Laakiin kuwani ma yeelan wax saamayn ah oo
                cuntanta, sida iyaguna aanay u yeelan wax saamayn ah oo buuran kuwii
                Jamciyadda Qaruumaha ka Dhaxaysa, kuwii Ururka Midowga Yurub, iyo
                ururrada kale ee calamiga ah intuba.<br />
                Saamaynta Uganda iyo Burundi kuma koobna oo qudha in ay halkaasi u
                direen ciidammo nabad-ilaalineed, kuwaasi oo daraasiin ka mid ahi ay ku
                dhinteen. Laakiin waxa kale oo ku soo fool yeeshay hawlgallo aar-gudasho
                ah oo kaga yimaad al-Shabaab iyo kooxaha kale ee mucaaradka ah, taasi oo
                ka dhalanaysa joogitaanka ciidammadoodaasi ee Soomaaliya. Bishii July ee
                2010, al-Shabaab waxay laba weerar oo wax-qarxin ah isku mar ku qaadday
                magaalo madaxda Uganda ee Kampala, halkaasi oo ay ku dhinteen dad ka
                badan toddobaatan qof.</p>
            <p>10 – Barakacayaal safaf ugu jira cunno loogu qaybinayo magaalada
                Muqdishu (Mohamed Moallimu).<br />
                Ka sakow deganaansha ka jira gobollada Somaaliyeed ee Puntland iyo
                Somaliland, haddana iyaga laftoodu kamay wada bed-qabin amma fayoobayn
                weerarrada Islaamiyiinta. Bishii Oktoobar ee 2008, saddex qarax oo
                is-miidaamin ah ayaa isku mar lagu wada qaaday goobo ku yaal magaalada
                Hargeysa, kuwaasi oo dad badani ku dhinteen. Isla maalintaasi waxa iyana
                la weeraray Puntland. Hawlgalladani waxay tilmaamayaan awodda ay
                al-Shabaab u leedahay inay qaaddo weerarro xidhiidhsan oo heer sare
                ah.<br />
                Ethiopia iyo Eritrea (Ethioipia and Eritrea)<br />
                Gaar ahaan Ethiopia, lagama saari karo khilaafyada iyo dagaallada
                Soomaaliya. Labada dal, waxay faacyo badan ahaayeen deris aan
                xidhiidhkoodu fiicnayn oo aanu caadi ahayn, oo waqtiba-ka-waqti ay
                colaado iyo dagaallo buuxa ka dhex dhacaan. Sababta weyn ee dhalisay
                xidhiidhka xun iyo colaadda joogtada ahina waa ‘gobolka Soomaalida’ ee
                Itoobiya, kaasi oo xuduud dheer la wadaaga Soomaaliya oo ay ka jireen
                muddo dheer jabhado mucaarad ah oo gudaha ah oo saameeyey. Ethiopia
                waxay ka hirgelisay Soomaaliya dhexdeeda wax u muuqan kara dhul ka
                caaggan milateri oo aan loo soo dhaafi Karin. Joogitaanka ciidamada
                Ethiopia ee gudaha Soomaaliya ayaa noqotay wax joogto ah oo mar walba la
                sheego, ilaa aakhirkii ay noqotay wax iska caadi ah oo aan ahayn ‘war
                cusub’ oo soo kordhay. Haddana Ethiopia oo qayb weyn ka ah isbahaysiga
                ree- Galbeedka ee ‘la-Dagaallanka Argagixisada’, fagargelinteeda
                Soomaaliya waxay yeelatay weji iyo kaalin caalami ah, sida kaalintii ay
                lahayd xilliyadii dagaalka qabow ee 1970-yadii.<br />
                Dal kale oo isna si weyn faraha ugula jira arrimaha Soomaaliya waa dalka
                Eritrea. Waana in la fahmo oo loo arkaa in faragelintaasi waxa salka u
                ah ee keenayaa inay yihiin khilaafka soo-jireenka ah ee ka dhexeeya
                iyada iyo Ethiopia, oo dagaal qadhaadhi u ka dhex dhacay sannadihii 1998
                ilaa 2000, wax yar uun ka dib markii Eritrea ay ka madaxbannaanaatay
                Addis Ababa. Eritrea waxay u aragtaa dawladda federaalka ah ee ku-
                meel-gaadhka ah ee Soomaaliya, mid Ethiopia ay wadato oo danaheeda ay ku
                fushanayso, sida awgeedna Eritrea waxay caawisaa kooxaha mucaaradka ah
                ee ka soo horjeeda dawladda Soomaaliya. Qaramada Midoobey, Maraykanka
                iyo dawladaha kaleba waxay mar walba ku eedaynayeen Eritrea inay siiso
                kooxaha Islaamiyiinta ah ee Soomaaliya taageero siyaasadeed, mid
                dhaqaale, mid diblomaasiyadeed iyo mid milateri intaba, iyadaoo
                jebinaysa qaraaradii caalamiga ahaa ee cunaqabatayntii xagga hubka
                Soomaaliya ee lagu soo rogey. Waxa kale oo lagu eedeeyey inay u fidiso
                kooxaha Islaamiyiinta ah ee Soomaalida, tababarro ay ku siiso Cassab oo
                ku taalla bariga Eritrea iyo Teseney oo galbeedka ah.19 Madaxdii Midowga
                Maxkamadaha ee Soomaaliya waxay u carareen magaalada Asmara, ka dib
                markii ciidamada Ethiopia ay galeen Soomalia sannadkii 2006, waxayna
                halkaasi ka sameeyeen hoggaan iyo maamul debadda jooga oo ka horjeeda
                dawladda caalamku aqoonsan yahay ee ku-meel- gaadhka ah ee
                Soomaaliya.<br />
                Dhambaal qarsoodi ahaa oo ay dirtay safaaradda Maraykanka ee Asmara
                sannadkii 2009, laakiin si u dusey oo ay faafisay wakaaladda Wikileaks,
                ayaa waxa uu ka hadlayaa sida Etritrea ay u bilawday inay qaaddo olole
                diirran oo saaxiibtinnimo oo ay u muujiso Maraykanka, wax yar ka bacdi
                markii Barack Obama uu la wareegey xafiiska ee uu noqday madaxweynaha
                Maraykanka. Ololahaasina waxa ka mid ahaa casuumad maalin ah oo loo
                fidiyey safiirka Maraykanka iyo marwadiisa, ayna u fidiyeen saraakiil ka
                tirsan dawladda Eritrea, waxana lagu casuumay beer uu leeyahay
                agaasiimaha waaxda dhaqaalaha ee Eritrea. Dhambaalkaasi waxa uu ku
                tilmaamayaa agaasiimahaasi in uu yahay ‘farsamayaqaanka dhaqaalaha sii
                dumaya ee dalka’. Dhambaalka intiisa kale waxay si quudhsi ah oo
                ku-dheel-dheel ah uga hadlaysaa nooca martiqaadka iyo qadadii loo
                sameeyey: ‘Qadada waxa la keenay<br />
                geed-qodaxeed sogsog ah hoostii oo ku yaal laag doox ah oo dhagax badan.
                Safiirka iyo marwadiisii waxa loo keenaya hilib ka kooban uur-ku-jirta
                adhiga oo la soo shiilay, lana soo marmariyey malab iyo basbaas kulul.
                Laakiin lama soo raacin weelkii maamuuska ee macdanta ahaa ee wax lagu
                cuni lahaa, suxuun wax lagu gurto, koobab wax lagu cabbo, amma qalab wax
                lagu googoosto. Waxa kale oo la soo raaciyey qadadaasi sharaab iyo
                cabbis fara badan oo ka kooban khamri adag oo qadhaadh, oo nus ahaan la
                khamiiriyey, ahna nooca waddaniga ah ee loo yaqaan magac ku bannaan oo
                ah “sewa”.’20<br />
                Qadadaasi uma muuqan inay wax badan ka tartay hagaajinta xidhiidhkii
                Maraykanka iyo Eritrea. Dhambaalkaasi waxa uu intaasi sii raaciyey
                walaaca weyn ee Maraykanku ka qabo xidhiidhka Eritrea ay la leedahay
                ururka al-Shabaab, waxanu soo qaaday sida sarkaal ka tirsan Eritrea uu u
                qiray xidhiidh ilaa heer ah oo ay la leeyihiin ururkaasi. Waxanu
                dhambaalkaasi intaas ku sii daray in Maraykanku u soo saaray digniin cad
                oo toos ah oo uu siinayo Eritrea, ugana digayo cawaaqib xun oo ay
                mutaysan doonto haddii ay ku sii waddo taageerada ay siinayso ururkaas
                al-Shabaab.<br />
                Eritrea waxay iyana dhinaceeda ku taagnayd oo ay dhaliilo waaweyn u soo
                jeedinaysey dawladda Maraykanka. Bishii August ee 2007, madaxweynaha
                Eritrea, Isaias Afewerqi, waxa uu ku eedeeyey Maraykanku in uu ku
                dedaalayo inu waxyeello u geysto danaha dalkiisa Eritrea, waxanu ugu
                baaqay dawladda Maraykanku inay joojiso waxa uu ku tilmaamay falalka iyo
                siyaasadda qar-iska-xuurnnimada ah. Waxa uu ka digay siyaasadda arrimaha
                debadda ee Maraykanka oo uu sheegay inay adduunka u horseedayso jid
                khatar ah.<br />
                Wax yar ka hor hadalladaasi madaxweyne Afewerqi, waxa jirtey odhaah
                iyana ka soo yeedhay Kaaliyihii Xoghayaha Arrimaha debadda ee Maraykanka
                u qaabilsanaa Arrimaha Afrika, Jandayi Frazer, oo sheegtay in Maraykanku
                uu ka fikirayo in Eritrea lagu daro liiska dawladaha abbaaniya ee
                taageera ee argagixisada.<br />
                Kooxaha Islaamiyiinta ee Soomaaliya ma dafiraan inay taageero ka heleen
                Eritrea. Hoggaamiyaha Islaamiyiintaasi, Hassan Dahir Aweys, waxa uu
                2011- kii si cad u qiray gacanta iyo kaalinta Eritrea. Waxanu
                yidhi:<br />
                Abaal weyn ayaannu u haynnaa Eritrea, laba sababood awgood. Waxay diidey
                inay taageerto dagaalladii gardarrada ahaa ee la nagu soo qaaday,
                waxayna soo dhaweysey dadkayagii. Waxa kale oo ay na siisay taageero
                siyaasadeed.<br />
                Eritrea waa dal faqiir ah oo saboolnnimo weyni ka jirto, waxana lagu soo
                rogey ciqaab iyo cunaqabatayn, sababta oo ah naxariista iyo taageerada
                yar ee ay noo fidisay. Qof kasta oo sidoo kale nagu eega il naxariiseed
                oo noo dhoolla-caddeeya, waxa loo ciqaabaya si naxariis-darro ah. Haatan
                Eritrea waxa ay ku jirta xaalad adag. Waannu ka xunnahay arrintaasi,
                waayo Eritrea waxay ciqaabtaasi ku mutaysatay annaga awgayo. Qaramada
                Midoobey waxay ku canaananaysaa Eritrea sababta keliya ee ah inay gacan
                siisay oo ay u gargaartay dad khalad lagu sameeyey oo meel laga dhacay.
                Imika Eritrea lafteeda ayaa la cambaaraynayaa. Waa wax aan la qaadan
                karin oo maskaxdu aanay aqbali karin in la cambaareeyo dad u gargaaray
                dad jilicsan oo dhibaato loo geystey, la soo weeraray oo la
                qabsaday.<br />
                Yemen<br />
                Xiisadaha iyo dagaallada Soomaaliya waxa kale oo ay saameeyeen dalka
                Yemen. Waxa jooga oo ay haysaa<br />
                qaxooti badan oo Soomaaliyeed, oo in badano oo daraasiin ah ay ku
                dhintaan sannad kasta doonyaha soo qaada dadka tahriibta ah ee ku dega
                Khooriga Cadmeed. Kooxaha Islaamiyiinta ah ee ka dagaallamaya labadaasi
                dal, waxay lugaha kula kala jiraan dagaallada ka kala socda labada
                dalba. Al-Shabaab waxay u dirtaa Yemen dagaalyahanno iyaga ka tirsan,
                sidoo kalena kooxaha Yemen waxay iyaguna u diraan Soomaaliya dad dagaalo
                jihad ka fuliya halkaasi. Tani waxa isna qiray afhayeenka al-Shabaab,
                Sheikh Ali Mohamed Raage, oo yidhi sannaddikii 2010: ‘Arrinta ku saabsan
                Yemen,<br />
                ciidammada aannu halkaasi u dirno iyo dagaalyahannada ay noo soo diraan,
                waxay ka mid yihiin xidhiidhka sokeeye ee ka dhexeeya labada dhinac. Waa
                intaas inta aan hadda ka sheegi karaa arrintaasi, iyada oo aannu go’aan
                ku gaadhnay in aan warbaahinta lagala hadal oo aan loo bandhigin
                arrimaha noocan ah.’<br />
                Wax yar ka bacdi hadalkaasi, isna ku-xigeenka hoggaamiyaha qaybta ururka
                al-Qaacida ee Gacanka Carbeed, Saeed al Shihri, waxa uu ammaan u soo
                jeediyey kooxda al-Shabaab, cajalada laga soo duubay oo la soo geliyey
                Internetka. Waxanu yidhi:<br />
                Waxan u sheegayaa oo aan ku leeyahay walaalahayaga qaaliga ah ee jooga
                Soomaaliya,<br />
                Ilaahay ha idinka raalli ahaado, hana idinka jasaa’i siiyo, waanad ku
                mahadsan tihiin ciidammadiinna aad noo soo dirteen…Ka sakow
                dhibaatooyinka idin haysta iyo cagajugleynta la idiin geysanayo ee la
                idinku maagayo jihaadka aad waddaan, haddana weli waxaad awoddeen in aad
                noo soo dirtaan ciidammo na caawiya… dhinac kastana, midba midka kale,
                waynnu iska kaashanaynna dagaallada soo socda ee aan kula jirno
                Maraykanka oo ah kan horseedka ka ah fusukha adduunka.<br />
                Kenya<br />
                Dal kale oo si weyn ay iyana u saamaysay dhibaatada Soomaaliya waa dalka
                Kenya. Tobannaan kun oo qaxooti Soomaali ah ayaa ku qulqulayey dalkaasi
                dhawrkii sano ee u danbeeyey, gaar ahaanna markii ay sii xoogeysteen
                dagaalladii Koonfurta Soomaaliya. Haddana waxa xaladdihii uga sii daray
                abaarihii ba’naa iyo macaluushii 2011-kii. Xerada qaxootiga ee Dhadhaab
                ee waqooyiga Kenya, oo ay ku jiraan inta badan qaxootiga Soomaalidu, waa
                xerada ugu balladhan ee qaxooti ee adduunka. Ma wada qaadi karto
                qaxootiga sida joogtada ah ugu soo qulqulaya mar kasta. Markii hore
                xeradaasi waxa loogu talo galay ilaa 90,000 oo qof oo keliya. Laakiin
                bishii November ee 2011, qaxootiga soo galay xerooyinkaasi ee la dejiyey
                waxay kor u dhaafeen 500,000, kuwaasi oo buux-dhaafiyey, kana dhigay
                xeradii meel xaaladaha noloshu ay cidhiidhi yihiin, cagajuglayn iyo
                naxariis-darro xunna kala kulmay ciidamada nabadgelyada ee Kenya, sida
                lagu sheegay warbixin uu soo saaray ururka u dooda xuquuqda aadanaha ee
                Human Rights Watch sanadkii 2009.21 Iyana Qaramada Midoobay, waxay
                sheegtay in sannadkii 2011 oo keliya dadka soo galay xeradaasi Dhadhaab
                ay ahaayeen 200,000 oo qof.<br />
                Dhibaatada dhex taalla Kenya iyo Soomaaliya, waa mid iyana soo taxnayd
                faacyo badan oo hore. Xataa ka hor xornnimadii 1960-kii, Soomaaliya
                waxay daba joogtey Degmada Aagga Waqooyi(NFD) ee Kenya xilligii
                isticmaarka, degmadaasi oo soomaalidu ay rabtey in lagu soo daro oo ay
                qayb ka noqoto dhulka Soomaaliya. Gobolkani waxa uu xuduud la leeyahay
                koonfurta Soomaaliya, waxan dega oo u badan dadweyne asalkoodu Soomali
                yahay. Ka dib wada hadallo iyo gorgortan daba dheeraaday, Ingiriisku
                waxa uu go’aan ku gaadhay in gobolkaasi uu ka sii mid ahaado oo uu ku
                hadho Kenya, taasi oo ka keentay Soomaaliya inay xidhiidhkii
                diblomaasiyadeed u jarto Ingiriiska. Marka la eego dhibaatooyinka
                joogtada ah ee had iyo jeer ka haysta gobolkaasi, Kenya waxa laga yaabo
                in siyaabo badan awgood ay u qoomamaynayso in aanay uga hadhin dhulkan
                oomanaha ah ee kulul in uu raaco Soomaaliya.<br />
                Sanadihii aynnu soo dhaafnay, gobolka Waqooyi-Bari ee Kenya waxa uu ahaa
                mid xaaladaha ka jiraa ay si gaar ah u kacsan yihiin, ka dib markii
                al-Shabaab ay qabsatay gobollada ku dhawdhaw ee Soomaaliya intooda
                badan. Ciidamada ilaalada xuduudda ee Kenya, waxay deggan yihiin meelo
                ay iska gaadhi karaan miliishiyooyinka Islaamiyiinta. In kasta oo rasmi
                ahaan uu xadkaasi xidhan yahay, haddana suurtogal ma aha in la wada
                kontoroolo, sababta oo ah xuduudda oo aad u dheer, si sahal ahna la
                iskaga gudgudbi karo. Soomaalida Kenya ee gobolkaasi deggani waxay ku
                cawdaan in al-Shabaab ay ka qorato degaannadooda dhalinyaro ay ka
                tallaabiyaan xadka, si ay uga qayb galaan dagaallada ka socda
                Soomaaliya. Dawladda Maraykanku waxay sheegaysaa inay hayso ‘sababa lagu
                rumaysan karo inay dhacday in al-Shabaab ay dad ka qorato, ilaa heer
                xaddidan, xerada qaxootiga ee Dhadhaab.’ 22<br />
                Mararka qaar, dagaallada Soomaaliya waxay u tallaabaan dhinaca Kenya.
                Bishii October ee 2010, dagaal ayaa ka dhex qarxay miliishiyo-beeleed
                iyo al-Shabaab magaalada xuduudda ku taalla ee Beled-Xaawo. Boqolaal qof
                oo ka yaacaya dagaalladaasi ayaa ka tallaabay xuduudda, una tallaabay
                magaalada Mandera ee Kenya oo saddex kiloomitir oo qudha u jirta
                Beled-Xaawo.<br />
                Iyada oo xiisadaha iyo dagaallada Soomaaliya ay noqdeen qaar aad ugu
                dhaw, Kenya waxay go’aan ku gaadhay inay mudnaanta kowaad siiso inay
                is-daafacdo oo ay ilaaliso nabadgelyadeeda, waxayna qayb ka qaadatay
                barnaamij laga wado gobolka oo lagu tababarayo ciidammo Soomaaliyeed oo
                milateri iyo booliis ah. Waxan jirey warar sheegayan in ciidamadaasi oo
                dhan 2,500, in badh ka tirsani aanay wada ahayn Soomaali laga soo qortay
                Soomaaliya, laakiin inay ku jiraan dad Kiiniyaan ah oo asalkoodu
                Soomaali yahay. Kenya waxay kaalin firfircoon oo taageero ah ku lahayd
                ‘dagaalka dhulka Juubbooyinka’, qorshaasi oo ku saabsana in al- Shabaab
                dib looga qabsado gobollada ugu hooseeya ee koonfurta Soomaaliya, lagana
                sameeyo halkaasi wax u dhigma dhul milateriga ka caagan, oo aan la soo
                dhaafin, oo u dhexeeya labada dal. Dawladda Kenya, tallaabo weyn oo kale
                oo muhim ah ayay sii qaadday bishii Oktoobar ee 2011, markaas oo ay u
                dirtay gudaha Soomaaliya boqolaal ka tirsan ciidamadeeda, ka dib markii
                kooxo Soomaali ahi ay ka afduubeen gudaha Kenya afar qof oo ajanebi ah.
                Kenya waxay afduubkaasi dusha ka saartay al-Shabaab, waxayna sheegtay
                inay sii wadayso weerarrada xagga cirka iyo dhulka ee ay la beegsanayso
                kooxdaasi, ilaa iyo inta Kenya ay nqonayso meel ka bed qabta waxa ay ku
                tilmaantay ‘khatarta al-Shabaab’. Al-Shabaab waxay diiddey inay wax lug
                ah ku leedahay afduubyadaasi, waxayna intaasi ku dartay in milatery
                Kenya oo aan lahayn wax waayo-aragnnimo ah ‘uu dhandhamin doono xanuunka
                xabadda mujaahidiinta.’<br />
                Kenya, waxay ku dhex qabsatay xaalad iyo marxalad adag. Iskama indhatiri
                karto dhibaatada Soomaaliya, haddana gelitaanka ay weerartay Soomaaliya,
                kama keenin oo keliya colaad dheeraad ah oo kaga timaad al- Shabaab,
                waxase sidoo kale ay cadownnimo kaga kasbanaysaa Soomaali badan oo kale.
                Iskaashiga Kenya ay la leedahay dalalka Maraykanka iyo ururk Midowga
                Yurub ee la xidhiidha ‘la-Dagaallanka Argagixisada’, iyo weliba
                magaalada dekedda ah ee Mombasa oo ay ku yaallaan maxkamad iyo xabsi
                gaar ah oo debadda laga maalgeliyo, oo lagu xukumo laguna xidho budhcad-
                badeedda, arrimahaasi macnahooda waxa uu noqonayaa oo ay keenayaan in
                Soomaali badani ay u aragto Kenya dal cadow ah.<br />
                Kenya, waxa jira sababo badan oo ugu wacan walaaca ay qabto. Bishii
                September ee 2010, booliska Kenya waxa uu faafiyey oo uu si qarsoodi ah
                ugu gudbiyey warbaahinta, jiritaanka xubno iyo laan ka tirsan al-
                Qaacida oo ka jirta gobolka Afrikada-Bari, kaasi oo ay ku eedeeyeen
                labadii weerar ee isku mar lagu qaaday goobo ka tirsan dalka Uganda.
                Sida ku qornayd qoraalladaasi qarsoodiga ah, daraasiin dhalinyaro ah oo
                jooga Kenya oo la qortay, kuna biiray xubnahaasi laanta al-Qaacida, ayaa
                al-Shabaab ay ku soo tababartay Soomaaliya dhexdeeda, kuwaasi oo
                qorshaynaya weerarro lagu qaado Kenya. Bishii November ee 2010, lix qof
                oo dhallinyaro ah oo u sii jeedey dhinaca Soomaaliya ayaa lagu qabtay
                magaalada xeebta ku taal ee Lamu, kuwaasi oo looga shakiyey inay ka mid
                yihiin taageerayaasha al-Shabaab, una socdeen halkaasi si ay uga qayb
                galaan dagaallada Soomaaliya. Maalmo ka bacdi markii ciidammada Kenya ay
                galeen Soomaaliya bishii October ee 2011, laba weerar oo ahaa bambooyin
                lagu qarxiyey goobo ku yaalla magaalada Nairobi, waxa lagu diley hal
                qof, in badan oo kalena way ku dhaawacmeen. Qof Kiiniyaan ah oo sheegtay
                in uu ka tirsan yahay ururka al-Shabaab, ayaa waxa lagu xukumay xabsi-
                daa’im madaxaa-ha-ku-furo ah, ka dib markii uu qirtay in uu ka qayb
                qaatay weerarkaasi.<br />
                Hey’adaha dawladda waxa la gudboon inay foojignaadaan, laakiin haddana
                waa inay ka digtoonaadaan inay kiciyaan oo ay ka cadhaysiiyaan
                Soomaalida, iyada oo ay jiraan gaar ahaan dad badan oo ah muwaadiniin
                Kiiniyaan ah oo asalkoodu Soomali yahay, amma Soomaali qaxooti ahaan ku
                joogta dalkaasi. Al-Sahabaab waxay sheegtay inay rumaysan tahay in ay si
                durduro ah ku gaadhi karto oo ay socon karto ilaa magaalada Nairobi,
                iyada oo aan wax dhibaato ah la kulmin. Sababtana waxay ku sheegtay in
                Kenya aanay lahayn xoog iyo tamar ay wax iskaga celiyaan, marka la
                barbar dhigo Ethiopia oo loo arko mid milateri ahaan iyo xukuumad
                ahaanba ka awod weyn. Somaalidu waxay dhexdooda ku kaftamaan in
                ciidamadooda milateriga loo hayo inay la dagaallamaan Ethiopia, laakiin
                Kenya in boolisku ku filan yahay.<br />
                Warbixin Qaramada Midoobay ay soo saartay 2010-kii, ayaa lagu sheegay in
                hawlgallada Islaamiyiinta Soomaaliya ay gudaha u sii galeen oo xoog ku
                yeesheen Kenya dhexdeeda. Waxan ka mid ahaa warbixintaasi waxayaabaha ku
                qoran:<br />
                Jaalliyadaha ballaadhan ee Soomaalida ah ee ku dhaqan Kenya,
                ku-dhawaanshaha Kenya ay ku dhawdahay Soomaaliya, iyo xuduudda sida
                sahalka la iskaga gudgudbi karo ee labada dal u dhaxaysa, dhammaan
                arrimahani waxay gacan ka geysanayaan in Kenya ay noqoto saldhig amma
                xarun weyn oo laga taageero kooxaha hubaysan ee mucaaradka ah ee
                Soomaaliya. Xubnaha ururrada al-Shabaab iyo Xisbul Islam, waxay si sahal
                ah oo xor ah u tagaan, ugana soo noqdaan magaalada Nairobi, halkaasi oo
                ay ka soo urursadaan qaadhaan lacageed, kana soo qortaan dad, kana
                helaan in lagu daaweeyo dagaalyahannadooda dhaawacma. Xidhiidhkani waxa
                rukun weyn u ah oo suurtogeliya wadaaddo maalqabeenno ah oo halkaasi ku
                jooga kuna shaqeeya ganacsato ahaan, kuwaasi oo ku xidhan machadyo
                diimeed oo kooban oo caan ku ah xidhiidhka ay la leeyihiin ururada iyo
                hawlgallada xagjirka ah…Shabakadaha ururradani waxay ahaayeen kuwo muddo
                dheerba u fidinayey kooxaha xagjirka ah ee Soomaaliyeed taagerooyin
                dhaqaale iyo kuwa fikri ah oo hoggaamineed.23<br />
                Dhambaal kale oo diblomaasiyiin Maraykan ahi ay direen sannadkii 2009,
                oo ‘Sawir ka bixinaya sida Al Shabaab ay dad uga qorato Kenya
                dhexdeeda’, ayaa waxa uu ka hadlayaa sida dalkaasi uu u noqday ‘meel
                fiican oo laga qoran karo wiilal dhalinyaro ah’ oo ku biira ururrada ay
                ka midka yihiin al-Shabaab. Waxanu u yaalley sidatan:<br />
                Nin ganacsato ah oo deggan Isiolo (Siiyalow) ayaa sheegaya in lixdan
                dhallinyaro ah oo Soomaali kiinyaan ah oo ka tirsanaa magaalada, in la
                waayey ilaa bishii January ee 2008 oo ay ku biireen dagaallada
                Soomaaliya, iyo in laba ka tirsan dhallinyaraadsi, oo qof ahaan uu
                yaqaanney, ay ku dhinteen dhawaan weerarro is-miidaamin ah oo ay ka
                fulinayeen magaalada Muqdisho. Waxa uu intaasi ku daray in qoritaanka
                dhalinyaraadaasi laga qoranayo magaalada Isiolo, in laga abaabulo oo
                laga hoggaamiyo masaajid ku yaalla xaafadda Eastleigh (magaalada
                Nairobi) oo ay leeyihiin wadaaddo xagjir ah, laakiin in fulinta hawshani
                in ay u xilsaaran yihiin xubno ka tirsan afar masaajid oo xagjir ah oo
                ku yaal magaalada Isiolo. Waxanu raaciyey in waalidiinta dhallinyaraasi
                ay si hoose oo qarsoodi ah u sameeyaan tacsida iyo xusaska geerida
                dhallinyaradaasi, iyaga oo ka baqaya inay hadlaan oo la maqlo. Xataa
                haddii dawladda Kenya ay isku hawsho inay wax ka qabato shabakadahaasi
                qoranaya dhallinyarada, ayuu yidhi ninkaasi, ma aha dhibaatooyinkani
                kuwa loo heli karo xal sahal ah oo degdeg ah. Waxan sii wadi doonnaa in
                aannu eegno bal in iyo sida Maraykanku uu noogu soo gurman karo ee uu
                arrimahani nooga caawin karo.24<br />
                Wararkani waxay cadho weyn ka keenayaan Soomaali badan oo joogta Kenya
                oo uu ka mid yahay ganacsadaha weyn ee xaafadda Eastleigh, Sheikh
                Mohamed Ibrahim Shakuul. Waxanu yidhi isaga oo arrintani ka
                faalloonaya:<br />
                Wax badan ayaannu maqalnay warar ku saabsan lacagyow budhcad-badeed iyo
                kuwa argagixiso oo la sheego in la soo geliyo xaafaddan Eastleigh.
                Arrimahan waa in la kala saaraa oo la kala qeexaa, mid walbana
                goonideeda loo eegaa. Annagu lacagtayada waxannu ka helnaa
                maalgeliyayaal gaar ah iyo deyman aannu ka qaadanno bangiyada Islaamiga
                ah. Dacaayadaha iyo cuqdadaha warbaahintu faafinayso ee sheegaya in
                lacagayow budhcad-badeed iyo kuwa argagixiso in halkani ay yimaaddaan,
                waa wax aan jirin.<br />
                Qof kasta oo waxaas sheegaya, waxan ku xujeyn karaa oo aan weydiin karaa
                bal in uu i tuso qof keliya oo baayac-mushtar ah oo jooga halkan
                xaafadda Eastleigh, oo faraha kula jira hawlo sharci-darro ah. Bal waa
                qofka i tusa taas.<br />
                Waannu naqaan dadka aannu la macaamilno. Waannu naqaan dadka wax naga
                dhexeeyaan ee aannu shuraakaha nahay. Nasiibdarro, dacaayadahan la
                faafinayaa waa kuwa salka ku haya takrooris iyo midab-kala-sooc, iyo
                cunsuriyad lagaga horjeedo qawmiyado gaar ah iyo hawlahooda..<br />
                Ma lihi oo kuma doodayo in wax kasta oo ka jira xaafadda Eastleigh amma
                qawmiyadda Soomaalida dhexdeeda, in wax walba ay boqolkiiba boqol sax
                yihiin oo ay si hagaagsan u socdaan, mana wada ogi oo ma lihi awoddii
                aan kula wada socon lahaa arrimahaasi. Laakiin aniga oo ka mid ah
                xubnaha odayaasha ee qawmiyaddan, aadna ugu dhex jira hawl-maalmeedkooda
                iyo nolosha dadweynaha, waxan kuu xaqiijinayaa in aanay halkan ka jirin
                falal noocaas ahi, haddii ay dhacdo inay jiraanna, inay yihiin wax aan
                sidaa u sii ridneyn.<br />
                Qaybaha kale ee baayac-mushtarka qawmiyaddaasi Soomaalida ee deggan
                Kenya, waxay ka hadleen dulmiga ay kala kulmaan booliska Kenya. Waxan la
                sheekaystay nin ganacsade weyn ah oo Somaali ah, oo aan kula kulmay
                xafiiskiisa ku yaal badhtamaha magaalada<br />
                Nairobi. Ma rabin oo diyaar uma ahayn ninkaasi in magaciisa la sheego.
                Waxase uu sheegay oo uu igu yidhi:’Ma ogtahay waxa booliska Kenya ay u
                yaqaannaan ee ay ugu yeedhaan Soomaalida? Waxay noogu yeedhaan
                mashiinnada amma khasnadaha ATM ee lacagta lagala baxa. Sababtuna waxa
                weeye sida qudha ee aannu u socon karno ugana dabbaalan karno ee aanu u
                qabsan karno hawlahayagu, waa in aannu laaluush siinnaa booliska, wax
                kastaba.’<br />
                Ninkaasi ganacsada ahi, waxa uu had iyo jeer isticmaalaa magaca iyo
                wejiga nin kale oo aan Soomaali ahayn oo ay ku wada jiraan ganacsiga oo
                ay shuraake yihiin, marka ay arrimahooda ka soo dhammaysanayaan wixii
                kaga xidhma xafiiyada dawladda iyo hey’adaha. Magaca Soomaali iyo in
                laguu aqoonsado sidaasi, ayuu yidhi, waa mid ‘ganacsi ahaan is-
                miidaamin ah’ oo dilaysa ganacsigaagii. Waxa jira sababo caqli gal ah oo
                ugu wacan in uu sidan u hadlo. Sideedaba xaaladaha nololeed ee
                Soomaalida joogta Kenya, waxay marba marka ka danbaysa sii noqonayaa
                kuwa sii adkaada oo ay dhibaato kala kulmaan. Had iyo jeer shaki weyn
                ayaa laga qabaa, in kasta oo qaar badani ay u dhasheen dalkaasi.
                Badhtamaha magaalada Nairobi, waxan ku arkay oo aan goobjoog ka ahaa,
                qof kasta oo u muuqda in uu yahay Soomaali – kuwaasi oo ciidamada
                nabadgelyadu ay si sahal ah u garan karaan, uguna soo sooco karaan
                muuqoooda gaarka ah – in la joojiyo oo la baadho, korkoodana la
                marmariyo qalabka wax lagu baadho, mar ay gelayeen dhismayaal xafiisyo
                ah. Dadka aan Soomaalida ahayn, lama baadhayn oo waa la iska dhaafayey.
                Bishii August ee 2010, Bangiga Dhexe ee Kenya, waxa uu ku amray dhammaan
                baananka kale iyo hey’adaha dhaqaalaha iyo maalgelinta ee dalka, in ay
                la socdaan dhaqdhaqaaqa ganacsi iyo lacagaha Soomaalida ku sugan dalka
                Kenya gudihiisa ee looga shakisan yahay inay xidhiidh la leeyihiin
                kooxaha Islaamiyiinta xagjirka ah ee Soomaaliya.<br />
                Cuqdadda laga qabo Soomaalidu waxay ka dex jrta heerar iyo qaybo badan
                oo ka tirsan mujtamaca Kenya. Dhinac ahaan waa dad laga cabsado oo la
                neceb yahay; dhinaca kalena waa dad lala dhaco oo la jecel yahay
                xirfadda iyo waayo-aragnnimada ay u leeyihiin ganacsiga. Fikradaha uu
                qabo qof taksiile ah oo ii qaaday dhinaca xaafadda Eastleigh, waxay
                muujinayaan oo ay u taagan yihiin sida ay in badan oo ka tirsan dalkaasi
                ay u arkaan Soomaalida. Waxanu igu yidhi taksiilahaasi:’Soomaalidu waa
                dad aad iyo aad u xun. Waxay ku iibiyaan Eastleigh wax kasta, xattaa
                hub.<br />
                Waa dad musumaasuq badan oo kharriban, mar kastana dagaallamaya oo is
                laynaya, waayo, dhaqan ahaan iyo dabeecad ahaan ayay yihiin dad xaruuri
                ah oo kacsan oo gacantu ka soo horrayso. Budhcad-badeedda Soomaalidu
                waxay yimaaddaan halkan, magaalada Narobi. Waxayna ka iibsadaan guryo
                qaali ah xaafadaha ugu wanaagsan. Kiiniyaanku way neceb yihiin
                Soomaalida, laakiin waa dad ku fiican ganacsiga.’<br />
                Ganacsadaha Sheikh Shakuul waxa uu isna iiga sheekeeyey sida ganacsiga
                Soomaalidu uu faa’iidooyin waaweyn ugu leeyahay Kenya. Waxan kula kulmay
                xafiiskiisa ku yaal sariibad amma suuq cusub oo uu ka dhisayo xaafadda
                Eastleigh, halkaasi oo shanqadha iyo buuqa shaqadu ay ka socdeen. Waxanu
                yidhi:<br />
                Waa in qof kastaa uu u bogaa oo uu soo dhaweeyaa ganacsiga iyo
                meheradaha noocan ah. Hawlahani waxay abuureen shaqooyin badan,
                dadweynaha ayaa wax ka helayaa oo dakhli ka soo gelayaa, dawladda ayaa
                dakhli cashuureed ka helaysa. Dad badan ayaa hawlaha ku tiirsan oo ay
                caawiyaan – ha ahaadaan Kiiniyaan, Soomaali, iyo dad kaleba.<br />
                Waxay ila tahay in Soomaalidu ay yihiin hanti amma xoog wax-ku-ool ah,
                oo wax ugu filan Kenya oo wax ku soo kordhinaya, ee aanay ahayn dad
                culays ah oo dulsaar ah, sababtuna waxa weeye waxay abuuraan oo laga
                helaa shaqooyin. Bal fiiri inta qof ee halkan ka shaqaynaya, dhismahan
                halkan ka socda oo keliya. Boqolaal qof oo kiinayaan ah ayaan siinayaa
                oo iga helaya nolol- maalmeedkoodii. Dawladdu waxay ka qaadataa cashuur
                dhammaan meheradaha iyo tukaammada ku yaal xaafaddan Eastleigh. Waxay ka
                heshaa dakhli dhammaan cashuuraha la saaro badeecadaha ay keenaan ee ay
                soo dejiyaan Soomaalidu. Waxay ila tahay in cuqdaddan laga qabo
                Soomaalidu, inay tahay uun xaasidnnimo lid ku ah kartidooda tartan ee
                suuqa. Soomaalidu waxay kor u qaadeen nolosha boqolaal qof, haddii aanay
                ahaynba malaayiin, oo Kiiniyaan ah, kuwaasi oo ay u abuureen, siiyeenna
                shaqooyin kala ah agaasiimayaal, xisaabiyayaal, gabdhaha boo’isooyinka
                ee qabta adeegyada guryaha, shaqaale, horjoogayaal goobaha shaqada iyo
                dhismayaasha, iyo wixii la mid ah. Waa in aan labada dhinacba dhinac
                kasta wax ka fiirinna.<br />
                Colaadda loo qabo Soomaalida, ee ay u qabaan Kiiniyaanku, waxa laga
                yaabay inay ka imanayso sida ay ugu guuleysteen ganacsiga, ee aanay
                ahayn inay ku xidhan yihiin budhcad-badeed iyo Islaamiyiin xagjir ah.
                Soomaalidu waxay awalba ahaayeen kuwa heer fiican jooga, Kenya
                dhexdeeda, xattaa intii ka horraysay soo-bixtaankii budhcad-badeedda iyo
                al-Shabaab. Ma jiro meel uu kaga badan yahay baayac-mushtarkoodu
                xaafadda Eastleigh, degaankaasi oo loo yaqaan af- Sawaaxiliga ‘Mogadishu
                Kidogo’ oo macnaheedu yahay ‘Muqdisho-yar’. Waa meel cammiran oo ay ka
                buuxaan hudheello, sariibado, tukaammo iyo suuqyo waaweyn oo laga
                adeegsadaa. Waxa ku yaalla dhismayaal iyo xarumo waaweyn oo daraasiin ah
                oo wada tukaammo ah, lehna magacyada: Day to Day Center, Bangkok
                Shopping Mall,, Prestige Center,, Towhid Shopping Complex,
                Emirates<br />
                Shopping Mall,, Olympic Shpping Center, Sunrise Shopping Mall …<br />
                Qiimaha jaban iyo noocyada badan ee badeecadaha kala duwan ee yaalla
                suuqyadaasi, ayaa soo jiita dad badan oo u yimaadda inay wax iibsadaan,
                kana kala yimaad guud ahaan Kiiniya oo dhan, iyo dalalka kale ee
                Afrikada Bari. Waxa jira dhismayaal badan oo cusub oo hadda halkaasi ka
                socda, oo qaarkood dusha lagaga dheehay marmar iyo muraayado qaali ah oo
                aad iska dhex arkayso, iyo qaar kale oo dabaqyo badan ah.<br />
                Xaafadda Eastleigh, waa meel isku dhex daadsan oo aan u nidaamsanayn
                sida xaafadaha kale ee badhtamaha Nairobi ee u dhawdhaw. Adeegyadeeduna
                waa qaar aad u liita. Waxa ka jira boholo iyo dhul googo’an meel kasta,
                jidadkuna waa qaar badankoodu ay burbursan yihiin oo aan la samayn.
                Dadka lugaynaya, waxay ku kalliftaa inay dhex maraan oo ay kolba ka
                tallaabaan dhul wasakh ah oo ay ku soo jabeen biyihii bullaacadaha, iyo
                buuro qashin tuulan ah oo aan cidna qaadin. Waxa mar walba googo’a
                korantada iyo biyaha. Waxa aad u xun adeegyada bulshada, taasi oo ku
                kalliftay dadweynaha xaafaddaasi inay joojiyaan sannaddii 2010,
                cashuurihii gudaha ee dawladda hoose ee ay bixin jireen;
                go’aankoodaasina waxa taageertay maxkamad.<br />
                Huteelka Andalus, oo hoy u ah siyaasiyiin oo Soomaaliyeed oo debadda ku
                nool, waxa uu ku dhexyaalla oo uu ka mid yahay sakadaha suuqa weyn ee
                Eastleigh Mall. Suuqaasi oo ka duwan sariibadaha tukaanleyda kale
                badankooda, ma aha meel mugdi ah oo cidhiidhi ah oo buuq badan oo ay
                buux-dhaafiyeen meherado is dabayaal. Waa duni yar oo gooni ah oo
                sideeda u jirta. Waxa ku yaal meelaha lagu jimicsado oo casri ah, xarumo
                caafimaad, hudheel wax laga cuno, bangi iyo masaajid. Waxa kale oo ku
                taal saldhig ay leedahay Idaacadda FM Star oo ku hadasha af-Soomaali iyo
                goob Internet ah, labadaasi adeeg oo muhiim u ah xidhiidhinta iyo
                u-tebinta wararka Soomaaliya, dadka jooga gudaha iy kuwa qurbaha
                labadaba.</p>
            <p>11 Ganacsade Soomaali ah oo jooga suuqa weyn ee Eastleigh (Mary
                Harper)<br />
                Firfircoonida iyo hawlkarnimada ka jirta xaafadda Eastleigh,
                deganaanshaha Somaliland, iyo nabaddii ilaa heer ay suutogeliyeen
                Midowgii Maxkamadaha Islaamiga ahi, dhammaan waxay tusaale u yihiin sida
                Soomaalidu ay wax u qabsan karto ee ay ‘ u toosin karto’ arrimaheeda,
                iyaga oo adeegsanaya qaababkooda u gaarka ah iyo talooyinkooda. Malaha
                rajada ugu fiican ee Soomaaliya ay yeelan karto, waxay noqon kartaa in
                loo daayo oo loo raaco si la mid ah qaababkoodaasi iyaga u goonida ah,
                oo in kasta oo aanay ahayn nidaam adduunku wada yaqaan oo caadi ah, in
                hadda loo adeegsan karo qaab gaar ah oo Soomaaliyeed oo keeni kara
                deganaansho.<br />
                Sida immika ay tahay, Soomaaliya waxay u taagan tahay mid ka mid ah
                dhibaatooyinka ugu wawaweyn ee ugu cadhada iyo madax-wareerka badan ee
                horyaalla dawladaha dejiya siyaasadaha caalamiga ah. Faragelintii
                debadeed ee dagaallada Soomaaliya, haddii ay ahaayeen kuwa milateri oo
                toos ah amma si kale ah, ilaa iyo hadda ma shaqayn oo waxa ka yimid
                dhibaatooyin. In Soomaaliya faraha laga qaado amma la iska fogeeyo oo
                aan loo dhawaan, waxay noqotay sidoo kale arrin aan lagu guulaysan.
                Iyada oo ay sii korhdayso tirada dadka Soomaalida ee ka tirsan
                qurbajoogta, ee dib ugu noqonaya Soomaaliya si ay ugu biiraan dagaallada
                ay wadaan kooxaha Islaamiyiinta ahi, iyo weliba inay suurtogal tahay in
                dadkaasi ay ka qayb qaataan qorshayaal ku saabsan weerarro lagu qaado
                dhulalka ajanebiga ee debadda, ‘dhibaatada Soomaalidu’ waxay u muuqataa
                inay sii xoogeysanayso, siina noqonayso dhibaato caalami ah.
                Islaamiyiinta xagjirka ah ee aan Soomaalida ahayn, iyagana Soomaaliya
                waxay ugu jirtaa hadda xagga hore liiska dalalka ay doonayaan inay
                tagaan oo ay ka soo dhex dagaallamaan.<br />
                Murugsanaanta xaaladaha Soomaaliya iyo xilliga dheer ee khilaafyada iyo
                iska horimaadyadeedu ay qaateen, iyo weliba faragelinta joogtada ah ee
                debadeed ee dalkaas ee aan xal iyo wax-ku-ool noqon, waxay badeen
                arrimahani jahawareer ay ka qaadeen in badan oo ka mid ah dadka gudaha
                iyo kuwa debaddu intuba, iyo xattaa mararka qaar inay ka magaan oo ay ka
                cabsadaan halkii looga wareegi lahaa ee danbe.<br />
                Sawirka had iyo jeer laga bixiyo Soomaaliya, iyo sida loo soo bandhigo
                ee ah inay tahay dalka adduunka dhinac kasta qarannimadiisii si weyn u
                fashilantay,1 (eeg warbixintii Guddida La-socodka iyo Talo-ka- bixinta
                Dhibaatooyinka Caalamia ah e ICG ee 2008), ee hoy u noqday
                budhcad-badeed, Islaamiyiin xagjir ah, iyo dad macaluulaya, xaaladahani
                waxay sii xumeeyeen dhbaatooyinkii, waxayna si kasta qayb ka qaateen
                siyaasadaha habawsan ee lagu waajahayo dalkaasi.<br />
                Sababta oo ah in Soomaaliya lagu tilmaamo oo lagu magcaabo sifooyin
                badan oo ay ka mid yihiin qaran ‘fashilmay’, ‘jilicsan’, amma
                ‘burburay’, taasi waxay keentay in kuwo badan iyo meelo badan oo ka mid
                ah kuwa siyaasadda dejiyaa amma qorsheeyaa ay go’aan ku gaadhaan in
                Soomaaliya ay u taagan tahay wax khatar ku ah nabadgelyada iyo
                badbaadada adduunka.<br />
                La-xidhiidhinta lala xidhiidhiya ‘burbur qaran’ inay keenayso argagixiso
                caalami ah ayaa xoogeysatay gaar ahaan intii ka danbaysey weerarradii
                9/11. Hasse ahaatee fikradda adduunku uu qaatay ee ah in khatar caalami
                ahi ay ka soo fool leedahay Soomaaliya oo aan dawlad xukunta lahayn,
                ayaa ah wax marka horeba la buunbuuniyey. Tanina waxay horseedday in la
                qaato go’aanno siyaasadeed oo dibadeed oo liita oo ku aaddan dhinacyada
                khataruhu ka iman karaan, iyo in wejiyada xunxun oo qudha loo fiirsado
                ee aan la<br />
                danayn dhinacyada wanaagsan ee cuntama ee rajo fiican yeelan kara.
                Dabbaqaadda go’aannadani iyo fahamkaasi laga qaatay Soomaaliya ayaa
                siyaabo badan u dhaliyey in si khaldan hoggamiyaasha siyaasaduhu ay u
                arkaan Soomaaliya inay tahay wax laga cabsado oo aan la fahmi
                karin.<br />
                Siyaabaha loola dhaqmayo Soomaaliya waxa lagu daray oo lagala mid dhigay
                xaaladihii ka dhashay dhacdooyinkii 9/11 iyo tallaabooyinkii laga
                qaadayey, taasi oo keentay in si aragti-gaabnaan ah laga eego dhinac
                qudha oo aan waaqici ahayn, waxayna Soomaaliya ka mid noqotay sheekadii
                amma siyasaddi’Dagaalka Argagixisada’. Xattaa dhicitaankii Siyaad Barre
                ka hor, Soomaaliya waxay ahayd dal arrimihiisu fool adag yihiin, marar
                badanna khatar ah, laakiin burburkii dawladda dhexe macnaheedu ma ahayn
                in isla markaaba si toos ah ay khatar degdeg ah ay ugu noqotay dalalka
                reer Galbeedka, iyo hoy ay yeeshaan ururrada Islaamiyiinta xagjirka
                ah.<br />
                Khubarada siyaasadda ee debadda ee darsa Soomaaliya guud ahaan kuma
                baraarugin arrimahan, xilliyadii ay ‘fashilmaysey’ dawladdii dhexe. Inta
                baddanna, sababta oo ah in dawladnnimadii ay ahayd mid fashilmaysey amma
                sii burburaysey, Soomaalidu waxay samaysatay qaabab xiiso leh oo
                cajaa’ib ah oo ay adeegsato, una bedela hawlihii ijtimaaci ahaa ee
                dawlad dhexe qaban lahayd, kuwaasi oo qaar ka mid ah laga dhigan karo
                tusaale ay ku dayan karaan dalalka kale ee dagaallada iyo noocyada kale
                ee deganaansho la’aantu ay saameeyeen. Xaqiiqada ah in dhinacyo badan oo
                ka mid ah xaaladaha nololeed ee Soomaaliya ay yihiin kuwa aan caadi
                ahayn, macnaheedu ma aha inay khaldan yihiin, amma yihiin dad xun, amma
                khatar uuni ka soo fool leedahay.<br />
                Guulaha ugu badan tijaabooyinka laga arkay Soomaaliya, waxay ahaayeen
                ’kuwo ka dhashay gudaha’, kana yimid aasaaska hoose ee mujtamaca amma
                dadweynaha, ee ma ahayn kuwa dusha lagaga keenay oo ka yimid debadda.
                Khabiirka Bronwyn Bruton, (buuggiisa uu ka qoray arrimaha Somaalia ee uu
                u bixiyey Soomaaliya: A New Approach,2010), waxa uu soo jeedinayaa inay
                la gudboon tahay dawldda Maraykanku inay cashar ka barato
                waayo-aragnnimada laga helay in la iska fogeeyo Soomaaliya oo faraha
                lagala baxo, waxanu ku doodayaa: ’Waxa lagu magacaabi karo
                “ka-maqnaansho<br />
                iyo in la eegto uun oo aan masuuliyad la iska saarin inay tahay ta
                habboon”, waxa laga yaabaa inay u muuqato arrin ka duwan oo ka horiman
                karta sidii loo arkayey amma laga rajaynayey inay noqon doonto. Laakiin
                in haba yaraatee wax uun la qabto ayaa ka roon in waxyeello la eegto
                amma la geysto.’2<br />
                Xukunkii Isbahaysiga Maxkamadaha Islaamiga ah ee koonfurta iyo
                badhtamaha Soomaaliya iyo Jamhuuriyadda la Magac Baxday Somaliland ee
                qaybihii waqooyi galbeed, waa labada tusaale ee ugu mudan, lagana
                faa’iidaysan karo; laakiin haddana ma aha in si aan waaqici ahayn loola
                dhaco uun. Qoraaga Mark Bradbury, (buuggiisa ku saabsan Somaliland ee
                2008, ’Becoming Somaliland, 2008), waxa uu ku doodayaa in midka ka mid
                ah sababaha ilaa hadda aan Somaliland arrimaheeda loo qaadan si weyn oo
                culus oo laga dhigan karo tusaale lagu daydo, waxa weeye in arrinteedu
                aanay lahayn meel ay ka soo gelayso amma kala qabsanayso qaababka iyo
                sharciyada hadda la yaqaan ee dejisan ee loo eego ahaansha ummad gooni
                ah amma qaran dawli ah oo iskii u taagan. Waxana ka mid ah
                dooddiisa:<br />
                Somaliland waxay ka mid tahay dalal dhawr ah oo soo baxay laga soo
                bilaabo dhammaadkii Dagaalkii Qaboobaa, kuwaasi oo aan lahayn meel ay
                kala qabsan karaa qaababka sharciyeed ee dawladnnimo gooni ah ee ilaa
                hadda adduunku ku dhaqmo ee caadiga. Waxana kuwaasi loo sifeeyaa siyaabo
                kala duwan oo kala ah ’maamullo gaar ah oo aan ahayn qaran dawli ah’,
                ’maamul-u-yaal amma dawlad-u-yaal’, iyo ’maamul amma dawlad maaul kale
                oo dawladeed ku hoos jira amma hoos yimaadda.’<br />
                Qaybahani siyaasadeed waa qaar dood iyo su’aalo ka keenaya nuxurka ay ku
                fadhiyaan xeerarka amma sharciyada caalamiga ah, iyo mid ahaansha
                dhuleed ee dalalka adduunka, iyadoo qurbajoogta faraha badan ee
                qaybahaasi ay wax ka bedelayaan fikradihii laga qabay muwaadinnimada,
                isbedelna ku keenayaan noocyadii xidhiidhka dalalka iyo
                muwaadiniintooda, iyo weliba sidoo kale siyaabaha ay u dabbiraan una soo
                saaran dhaqaalaha noloshooda. Marka la eego xaaladda dadweyne badan oo
                ku nool dalalkan aan loo aqoonsanayn qaran dawli ah oo iskii u taagan,
                maamulladaasi gudaha ee siyaasadeed ee ay samaysteen waxay hirgeliyaan
                nidaam iyo adeeg nabadgelyo oo ka fiican kuwii ay qaban jireen
                dawladihii hore ee rasmiga ahaa.<br />
                Somaliland waxay su’aalo ka qabtaa qaabka dedaalka caalamiga ah ee ku
                saabsan dib-u-dhiska Soomaaliya, iyada oo wax iska weydiinaysa asaasi
                ahaan qaabka iyo nooca dawladnnimadaasi dib loo dhisayo, iyo dhinaca
                kale iyada oo soo banhigtay hab kale oo loo mari karo dib-u-dhiskaasi,
                kaasi oo ka duwan, laguna bedeli karo qorshaha qaabka dib-u-dhiska ee
                ilaa maanta ay wadeen diblomaasiyiinta ajanebiga iyo barnaamijyada
                hey’adaha gargaarku.3<br />
                Mid ka mid ah ’guuldarrooyinka’ ugu waaweyn ee ku dhacay siyaasadaha ku
                aaddanaa Soomaaliya waxay noqotay in lagu dhegganaa uun oo dabada la sii
                hayey shirar dhaadheer oo ’nabadeed amma dib u heshiisiineed’, oo
                caaalamku abaabulo, kharash badanina ku baxo, laguna qabto dalka
                debaddiisa. Ilaa imikana waxa la qabtay in ku dhawdhaw labaatan shir oo
                noocaasi ah oo aan midna lagu guulaysan. Shirarkaasi waxa ka dhashay
                dawlado daciif ah oo kala danbeeyey oo ku-meel-gaadh ahaa, oo mid walba
                guuldarro ku danbeysey. Dawladahaasi waxay ka jireen oo keliya oo ay
                maamulayeen qaybo kooban oo ka tirsan dalka, mararka qaarna awoddoodu
                maba gaadhsiisnayn wax ka badan dhismayaal amma sakado dhawr ah oo
                madhan oo ka tirsan magaalo-madaxda Muqdishu.<br />
                Arrinta ku saabsan in lagu dhaqmayo hab federaal ah, waxay iyana noqotay
                mid afka uun laga yidhaa oo hadal ah, laakiin habka maamulka iyo awoddo
                waxay u janjeedhsameen inay si weyn ugu koobnaadaan meel qudha oo dhexe
                oo ay iskugu soo ururaan, ahna magaalada Muqdishu oo keliya. Mararka
                qaar maamulladaasi waxa sadhig u ahaa oo ay fadhiyeen magaalooyin kale
                oo Soomaaliyeed, amma xattaa dalka debaddiisa, sababta oo ahayd
                dagaalladii socdey, iyo colaaddii iyo nacaybkii weynaa ee joogitaankoodu
                uu ka kiciyey caasimadda. Waxa ka maqnaa sharciyaddii, aqoonsigii iyo
                aqbalaaddii loo baahnaa ee dadweynaha ay ka helin lahaayeen. Sababta oo
                ah in Soomaali badani ay u arkayeen wax debadda lagu soo dhoodhoobay oo
                ajanebi ka keenay. Dawladahaasi waxa kale oo ku adkaatay inay jebiyaan
                oo ay ka adkadaan kooxihii ay iska soo horjeedeen ee ay cadowgooga ahaa,
                waxan sabab u ah khilaafyada jira oo ah qaar qoto dheer oo si weyn u
                kala qaybsan, una murugsan. Warbixin Qaramada Midoobay xafiiskeeda
                qaabilsan la socodka arrimaha Soomaaliya ay ka soo saartay bishii March
                ee 2010-kii, ayaa si cad u tilmaamaysa xaaladdani taagan:<br />
                Xiisadaha iyo dagaallada socda waxay tusaale xun u yihiin oo ay u taagan
                yihiin qaab xun oo isugu jira ’dagaal-jabhadeed noocyo kala geddisan ka
                kooban’: noocyo dagaallo milateri ah, xeelado dagaal iyo qaabab aan
                caadi ahayn, iyo weliba gacan-ka-hadal iyo dil aan waxba loo aabbo
                yeelayn, xoog-ku-muquunin arxan darro iyo denbiilannimo jahawareersan –
                kuwaasi oo weliba ay soo raacdo, marka xaaladda Soomaalida la eego,
                faragelin kaga timaadda dawladaha deriska la ah. Dawladda taagta daran
                ee ku-meel-gaadhka ah ee federaalka Soomaaliya waxa si aan wax-ku-ool
                ahayn ula daalaadhacaysey dagaallada ay rabtey inay kaga hortagto kooxo
                kala geddisan oo isku milan, iskuguna jira kuwo diimeed oo xagjir ah,
                kuwa siyaasadeed, kuwa leh dano dhaqaale oo fursado ay ka faa’iideystaan
                eegeeganaya, iyo kuwa dano beeleed amma qabiil watta.4<br />
                Quwadaha reer Galbeedku, gaar ahaanna Maraykanka iyo Ingiriisku, waxay
                sannaddii 2010 dib-u-eegis ku sameeyeen habka loo waajahayo ee wax looga
                qabanayo arrimaha Soomaaliya. Waxana la sii wadey taageerada iyo
                aqoonsiga dawladda ku-meel-gaadhka ah ee muqdishu fadhida, waxase
                dhinaca kale aad loogu soo jeestey, oo sidii hore si ka badan loo
                daneeyey, qaybaha kale ee deganaansha dheeraadka ahi uu ka jiro, gaar
                ahaanna Puntland iyo Somaliland. Waxayna dabbaqeen siyaasad ah ’laba
                toobiye oo isbarbar socda’, labaatan sano ka bacdi dhicitaankii
                dawladdii dhexe. Tallaabadani waxay hubaal ahaan ahayd mid lala soo
                daahay si ay wax saamayn ah oo badan ugu yeelato gobollada koonfureed
                iyo kuwa badhtamaha dalkaasi, gobolladaasi oo dagaallada iyo xiisaduhu
                ay u noqdeen wax si joogto ah u socda oo caado amma dhaqan noqday.<br />
                Dawladaha shisheeyuhu waxay aakhiritaankii bilaabayaan inay ku
                dhaqaaqaan taageerada gobollada uu ka jiro degganaansha dheeraadka ahi
                ee dhulalka Soomaalida; waxa kale oo ay si dhaw indhaha ugu hayaan
                dhinacyada cuntama ee horumarka laga samaynayo, qaybaha kale ee dalka ee
                dagaalladu sida ba’an u saameeyeen.<br />
                Dhinacyadaasi waxa ka mid qaybaha sameeyey koritaan dhaqaale oo dheeraad
                ah oo ku dhisan habab dhaqan iyo kuwa casriga ah intaba. Waxana wax
                badan laga korodhsan karaa sida layaabka leh ee loogu guulaystay
                ganacsiga xoolaha nool sanadihii colaaduhu ay socdeen, iyo abuuritanka
                lama-filaanka ah ee waaxyo kale oo dhaqaale oo cusub, oo ay ka mid
                yihiin isgaadhsiintu. Sabaha ay u hirgaleen waaxyahanina waxa ka mid ah
                iyada oo aanay jirin faragelin iyo kontorool dawladeed.<br />
                Soomaalidu waa dad firfircoon oo karti leh, waxayna si dhiirranaan leh u
                dabbaqeen tiknoolojiyada casriga ah. Kartidan iyo dhiirranaantan awgood,
                ayaa ka sakow sannadihii badnaa ee dagaallada iyo dawlad la’aanta oo
                lafteedu dhinaca kale sabab u noqotay inay la yimaaddaan kartidan, ay
                haddana sameeyeen horumar muhim ah oo dhaqaale oo saamayn ku yeeshay
                qaybo badan oo ka tirsan Afrika iyo adduunka kaleba. Sida kartida leh ee
                ay ula qabsadeen, una adeegsadeen tiknoolojiyada Internet-ka iyo
                telifoonnada mobiilka, ayaa gaadhsiisey Soomaalidu in ay si buuxda oo
                dhab ah uga qayb galaan dhaqaalaha caalamiga ah, in kasta oo siyaabo
                badan ay u yihiin dad aan lahayn dawlad qaran oo wakiil ka ah amma ka
                mas’uul ah. Waxay ku kala baaheen adduunka, laakiin waxay noqdeen oo ay
                yihiin xoog dhaqaale oo is-haysta. Waxay si buuxda ugu xidhan yihiin
                gudaha, gobollada iyo ganacsiga caalamiga ah, he’yadaha iyo suuqyada
                dhaqaale, ha noqoto ka-ganacsiga xoolaha nool ee dhaqanka u haa, amma
                ganacsiga casriga ah ee xawaaladaha lacagta.<br />
                Waxay ka dhigan tahay sidii wax mujtamaca Somaalidu uu si ahaan u dul
                maaxayo adduunka, oo uu gaadhay marxalad iyo heer horumar oo ah kan ugu
                casrisan, kana sare maray heerkii ku koobnaa dawlad qaran.<br />
                Sabaha Soomaalida u suurtogeliyey inay ilaa heerkaasi wax qabsadaan
                iyada oo aanay jirin dawlad dhexe oo awod leh, waxa ka mid ah
                hab-dhaqankooda oo aan ku dhisnayn nidaam dawli ah. Qaabka ah dawlad-
                qaraneed ma aha mid Soomaalidu u aragto in uu wax macne ah oo faa’iido
                ah u leeyahayhay. Waxay leeyihiin qaababkooda dhaqan ee ay isku
                habeeyaan, mana aha in hoggaamiyaasha siyaasadda ee caalamku ay taasi la
                yaabaan amma ku gacansaydhaan, hab ay dhici karto inay u arkaan wax lagu
                tilmaami karo nidaam aan qeexnayn oo aan mug lahayn in laga dhigto hab-
                siyasadeed lagu dhaqmo. Dhaqanka reer-guuraannimada ee ku dhisan habka
                abtirsiinta beelnnimo ee Soomaalida ayaa ahaa mid soo-jireen ah oo ay ku
                dhaqmi jireen, mujtamcuna si wax-ku-ool ah iskugu maamuli jirey, wax
                badan ka hor intii aanay dusha kaga iman nidaamyadii dalalkii
                isticmaarka ee qabsaday Soomaaliya. Soomaaliduna muddo qarniyaal ah ayay
                la macaamili jirtey, lana lahayd baayacmushtar, dalal leh dawlado dhexe
                oo ka mid ah dalalka Carabta, Aasiyada Koonfureed iyo Yurub.<br />
                In ka badan labaatan sano ayay dawladaha debaddu ku hawllanaayeen inay
                xal u helaan dhibaatooyinka Soomaaliya. Fargelin milateri, hawlgallo
                gargaar oo banii’aadminnimo iyo kuwii diblomaasiyadeed, waxay ku
                guuldarraysteen inay keenaan isbedel waxtar ah, amma xal waara oo laga
                hirgeliyo dalkaasi. Waxana laga yaabaa in loo baahan yahay in la qaado
                tallaabooyin horleh oo cusub oo dhiirranaani ay ku jirto, sida
                Soomaalida lafteedu ay u dhiirradaan oo kale.<br />
                Adduunka intiisa kalena, waxay u baahan yihiin oo kale inay aqoonsadaan
                oo ay gartaan in Soomalidu ay<br />
                karti fiican u yeelan karaan inay lafahooda wax u qabsadaan.<br />
                Hordhac (Introduction)<br />
                1 www.foreignpolicy.com/failedstates<br />
                (Markii ugu danbaysay ee la eegay August 2011).<br />
                2 Antonio Guterres, United Nations High Commissioner for Refugees, July
                2011.<br />
                3 www.transparency.org/policy research/surveys indices/cpi/2010/<br />
                results (Markii ugu danbaysay ee la eegay August 2011).<br />
                4 Economist, 371, 2004, p. 58.<br />
                5 Weedhaan amma ereyadan waxay had iyo jeer ku soo baxaan oo lagu arkaa
                warbixinnada warbaahinta, tusaale ahaan, Peter<br />
                Hughes, Daily Telegraph, 13 May 2011.<br />
                6 www.foreignpolicy.com/articles/<br />
                2009/02/16/the most dangerous<br />
                place in the world (Markii ugu danbaysay ee la eegay August 2011),
                www.bbc.co.uk/news/<br />
                uk-politics-14558721 (Markii ugu danbaysay ee la eegay August
                2011).<br />
                7 Richard Burton, First Footsteps<br />
                in East Africa (New York: Dover, 1987 [1856]), vol. 1, p. 122.<br />
                8 Ioan Lewis, Understanding Soomaaliya and Somaliland (London:<br />
                Hurst and Co., 2008), p. 25.<br />
                9 James Rennell Rodd, Social and Diplomatic Memories 1894-1901,
                1923.<br />
                10 Scott Peterson, Me Against My Brother (New York: Routledge,
                2002),<br />
                p. 1.<br />
                1 Beelaha iyo Dalka (Clan and country)<br />
                1 Richard Dowden, Africa: Altered States, Ordinary Miracles
                (London:<br />
                Portobello, 2008), p. 93.<br />
                2 www.facebook.com/#!/pages/<br />
                Somali-Camel/111689282692 (Markii ugu danbaysay ee la eegay January
                2011).<br />
                3 John Drysdale, The Somali Dispute (New York: Praeger, 1964),
                p. 10.<br />
                4 Ioan Lewis, A Modern History of Soomaaliya (Oxford: James Currey,
                2002),<br />
                p. 8.<br />
                5 Martin Murphy, Soomaaliya: The<br />
                New Barbary? (London: Hurst and Co.,<br />
                2011), p. 18.<br />
                6 Ioan Lewis, Understanding Soomaaliya and Somaliland (London:<br />
                Hurst and Co., 2008), p. 3.<br />
                7 Ibid., p. 56.<br />
                8 Lewis, A Modern History of<br />
                Soomaaliya, p. 10.<br />
                9 Michael Walls, ‘The emergence<br />
                of a Somali state’, African Affairs,<br />
                108(432), 2009, p. 377.<br />
                10 Nuruddin Farah, From a Crooked Rib (London: Heinemann,<br />
                1970), p. 13.<br />
                11 Nuruddin Farah, Gifts (Cape Town: Kwela Books, 2001), p. 197.<br />
                12 Lewis, Understanding Soomaaliya and Somaliland, p. 23.<br />
                13 B. W. Andrzejewski and Sheila Andrzejewski, An Anthology of Somali
                Poetry (Bloomington: Indiana University Press, 1993), p. 32.<br />
                14 Ibid., p. 78.<br />
                15 www.bbc.co.uk/news/<br />
                world-africa-12246627 (Markii ugu danbaysay ee la eegay<br />
                August 2011). Si aad u aragto Cabdirashiid Cumar oo af-Soomaali ku<br />
                tirinaya gabygiisa, eeg www.youtube.com/watch?v=MrXh3ceV MA.<br />
                16 Si aad u hesho faahfaahin ku saabsan naanaysaha Soomaalida, fiiri
                qoraallada ‘Somali (nick)names and their meanings’ ee Marcus Hoehne iyo
                Muuse Cali Faruur<br />
                iyo Axmed Cabdullahi Du’aale ee Marcus Hoehne iyo Virginia Luling (eds),
                Peace and Milk, Drought and War ( London: Hurst and Co., 2010),
                pp.8345-63.<br />
                17 Qayb ka mid ah waraysigan waxa markii hore laga sii daayey idaacadda
                caalamiga ah ee BBC-da sannadkii 2011. Qaybo lagu xusay buuggan waxa
                lagu sii daayey barnaamijyo aan u sameeyey BBC-da; qaybo kalena waa agab
                assal ah oo aan xigasho ahayn.<br />
                18 Lewis, A Modern History of Soomaaliya, p. 1.<br />
                19 UNDP, Soomaaliya’s Missing Million:<br />
                The Somali Diaspora and Its Role in Development, 2009.<br />
                20 Virginia Luling, ‘Genealogy as theory, genealogy as tool: aspect of
                Somali “clanship”‘, Social Identities:<br />
                Journal for the Study of Race, Nation and Culture, 12(4), July
                2006.<br />
                21 Drysdale, The Somali Dispute,<br />
                p. 8.<br />
                22 Lewis, Understanding Soomaaliya and Somaliland, p. 23.<br />
                2 Taariikhda (History)<br />
                1 John Drysdale, The Somali Dispute (London: Pall Mall Press,
                1964),<br />
                p. 21.<br />
                2 Ioan Lewis, A Modern History of Soomaaliya (Oxford: James Currey,
                2002),<br />
                p. 5.<br />
                3 Harold Nelson (ed.), Soomaaliya:<br />
                A Country Study (Washington, DC:<br />
                American University Press, 1982), p. 7.<br />
                4 Tom J. Farer, War Clouds on the Horn of Africa: A Crisis for Detente
                (New York: Carnegie, 1976), p. 54.<br />
                5 War Office, Official History of the Operations in Somaliland,
                vol. 1,<br />
                1907, p. 192.<br />
                6 Abdi Sheikh-Abdi, Divine Madness (London: Zed Books, 1993),
                p. 55.<br />
                7 Douglas Jardine, The Mad Mullah of Somaliland (London: H.
                Jenkins,<br />
                1923), p. 249.<br />
                8 Sheikh-Abdi, Divine Madness, p. 77.<br />
                9 Farer, War Clouds on the Horn of Africa, p. 62.<br />
                10 B. W. Andrzejewski and I. M.<br />
                Lewis, Somali Poetry: An Introduction (Oxford: Clarendon Press, 1964),
                p. 57.<br />
                11 Dr Abdirashid Ali Sharmarke,<br />
                The Somali Peninsula: A New Light on Imperial Motives, London,
                1962.<br />
                12 The Issue of the Northern Frontier District, White Paper issued by
                the Somali government, Mogadishu, 1963.<br />
                13 Drysdale, The Somali Dispute,<br />
                p. 162.<br />
                14 Sir Gerald Reece, The British Survey, Main Series no. 98
                (London:<br />
                Colonial Office, 1952), quoted in Said Samatar, Soomaaliya: Nation in
                Search of a State (Boulder, CO: Westview Press,<br />
                1987).<br />
                15 Iqbal Jhazbhay, Somaliland:<br />
                An African Struggle for Nationhood and International Recognition (South
                Africa: Institute for Global Dialogue and South African Institute for
                International Affairs, 2009), p. 13.<br />
                16 Ioan Lewis, Making and Breaking States in Africa (Lawrenceville,
                NJ:<br />
                Red Sea Press, 2010), p. 89.<br />
                17 Mark Bradbury, Becoming Somaliland (London: Progressio,<br />
                2008), p. 73.<br />
                18 Ibid., p. 48.<br />
                19 Ibid., p. 92.<br />
                20 Warbixin guddida la-socodka arrimaha Soomaaliya ee UN, 10 March
                2010.<br />
                21 Said Samatar, in Marcus Hoehne and Virginia Luling (eds), Milk and
                Peace, Drought and War (London:<br />
                3 Xarakada Islaamiyadda (Islamism)<br />
                1 Human Rights Watch, Harsh<br />
                War, Harsh Peace, April 2010, www. hrw.org/reports/2010/04/13/harshwar-
                harsh-peace (Markii ugu danbaysay ee la eegay,<br />
                August 2011).<br />
                2 Ioan Lewis, Saints and Somalis:<br />
                Popular Islam in a Clan-based Society (London: Haan, 1998), p. 25.<br />
                3 Stig Jarle Hansen and Atle Mesoy, The Muslim Brotherhood in<br />
                the Wider Horn of Africa, NIBR, p. 40,
                www.nibr.no/uploads/publications/<br />
                06d76b6e0d14594c9a753c487ed50e51.<br />
                pdf ( August 2011). Markii ugu danbaysay ee la eegay<br />
                4 International Crisis Group,<br />
                Soomaaliya’s Islamists, 2005, p. 1, www.
                crisisgroup.org/en/regions/africa/
                horn-of-africa/Soomaaliya/100-Soomaaliyasislamists. aspx (Markii ugu
                danbaysay ee la eegay August 2011).<br />
                5 Ibid., p. 7.<br />
                6 Ken Menkhaus, Soomaaliya: State Collapse and the Threat of
                Terrorism,<br />
                IISS Adelphi Paper 364, p. 56.<br />
                7 Roland Marchal, ‘Soomaaliya: a new front against terrorism’, SSRC
                blog,<br />
                2007, www.hornofafrica.ssrc.org/ marchal/index1.html (last accessed
                August 2011).<br />
                8 Cedric Barnes and Harun Hassan,<br />
                The Rise and Fall of Mogadishu’s Islamic Courts, Chatham House, 2007,
                www.chathamhouse.org/publications/<br />
                papers/view/108453 (Markii ugu danbaysay ee la eegay August 2011).<br />
                9 Lagu xusay Anna Lindley,<br />
                ‘ Leaving Mogadishu: towards a sociology of conflict-related
                mobility’,<br />
                Journal of Refugee Studies, 2010.<br />
                10 Odhaah Al-Shabaab soo saartay, February 2010.<br />
                11 Warbixin guurtida khubarada UN,<br />
                2010, p. 6, www.un.org/ga/search/<br />
                view doc.asp?symbol=S/2010/91 ( March 2011).<br />
                12 IRIN, Markii ugu danbaysay ee la eegay April 2010.<br />
                13 Warbixin khubarada UN,<br />
                2010, p. 30.<br />
                14 Andrea Elliot, ‘A call to jihad, answered in America’, New York
                Times,<br />
                12 July 2009.<br />
                15 FBI report, 2009.<br />
                16 FBI report, 2010.<br />
                17 Ibid.<br />
                18 Elliot, ‘A call to jihad’.<br />
                4 Qaran Fashilmay? (A failed state?)<br />
                1 www.foreignpolicy.com/failedstates<br />
                (Markii ugu danbaysay ee la eegay August 2011).<br />
                2 Noam Chomsky, Failed States:<br />
                The Abuse of Power and the Assault on Democracy (New York:
                Metropolitan,<br />
                2006).<br />
                3 Robert I. Rotberg, ‘The new<br />
                nature of nation-state failure’, Washington Quarterly, 25(3), 2002,
                p. 85.<br />
                4 Ian Birrell, ‘It’s time the world listened to new stories out of
                Africa’,<br />
                Observer, 20 February 2011.<br />
                5 Peter Little, Soomaaliya: Economy without State (Oxford and
                Bloomington:<br />
                James Currey and Indiana University Press, 2003), p. xv.<br />
                6 Benjamin Powell, Ryan Ford and Alex Nowrasteh, ‘Soomaaliya after state
                collapse: chaos or improvement?’,<br />
                Independent Institute, November 2006.<br />
                7 Ibid.<br />
                8 Peter Leeson, Better Off Stateless: Soomaaliya before and after state
                collapse, West Virginia University,<br />
                2006.<br />
                9 www.unhcr.org/4ca602a66.html<br />
                (Markii ugu danbaysay ee la eegay August 2011).<br />
                10 Little, Soomaaliya: Economy without State, p. 8.<br />
                11 Anna Lindley, ‘Between “dirty money” and “development
                capital”‘,<br />
                African A!airs, August 2009, p. 528.<br />
                12 Little, Soomaaliya: Economy without State, p. 166.<br />
                13 Ibid., p. 37.<br />
                14 Ibid., p. 91.<br />
                15 Ibid., p. 131.<br />
                16 Lindley, ‘Between “dirty money” and “development capital”‘,
                p. 539.<br />
                17 Focus on Africa, April-June 2011.<br />
                18 Lindley, ‘Between “dirty money” and “development capital”‘,
                p. 523.<br />
                19 news.bbc.co.uk/1/hi/world/<br />
                africa/4020259.stm (Markii ugu danbaysay ee la eegay August 2011).<br />
                20 Mark Bradbury, Becoming<br />
                Somaliland (London: Progressio,<br />
                2008), p. 1.<br />
                21 Iqbal Jhazbhay, Somaliland:<br />
                An African Struggle for Nationhood and International Recognition (South
                Africa: Institute for Global Dialogue and South African Institute for
                International A9airs, 2009), p. 14.<br />
                22 Bradbury, Becoming Somaliland, p. 93.<br />
                23 Ibid., p. 106.<br />
                24 Ibid., p. 242.<br />
                25 Michael Walls, ‘The emergence<br />
                of a Somali state’, African Affairs,<br />
                108(432), 2009, p. 389.<br />
                26 Rageh Omaar, ‘The jihadists<br />
                next door’, Guardian, 6 July 2010.<br />
                5 Budhcad-Badeedda (Piracy)<br />
                1 Waxa jira buugaag iyo sheekooyin badan oo sii kordhaya oo laga qoray
                budhc-badeedda Soomaalida, iyo weliba sheekooyin si toos ah looga soo
                xigtey dadkii la qabsaday ee budhcad-badeeddu afduubka u haysatey. Waxa
                ka mid ah qoraalladaasi: Paul iyo Rachel Chandler, iyo Sarah Edworthy,
                Hostage: A Year at Gunpoint<br />
                with Somali Gangsters (Edinburgh:<br />
                Mainstream, 2011), Colin Freeman,<br />
                Kidnapped: Life as a Somali Pirate Hostage (Wolvey: Monday, 2011), iyo
                Elmore Leonard, Djibouti (London:<br />
                Weidenfeld iyo Nicolson, 2011).<br />
                2 business.timesonline.co.uk/ tol/business/industry sectors/banking and
                2nance/article4727372.ece<br />
                (Markii ugu danbaysay ee la eegay August 2011).<br />
                3 Ecoterra International Counter­Piracy Updates.<br />
                4 oneearthfuture.org/images/imagefiles/The%20Economic%20Cost%200f
                %20Piracy%20Full%20Report.pdf (Markii ugu danbaysay ee la eegay August
                2011).<br />
                5 news.bbc.co.uk/1/hi/7824353.<br />
                stm (Markii ugu danbaysay ee la eegay August 2011); www.
                guardian.co.uk/world/2009/jan/10/<br />
                sirius-star-Soomaaliya-pirates-drown (Markii ugu danbaysay ee la eegay
                August 2011).<br />
                6 Stig Jarle Hansen, Piracy in the Greater Gulf of Aden: Myths,<br />
                Misconceptions and Remedies, NIBR,<br />
                2009, p. 12.<br />
                7 Ibid., p. 8.<br />
                8 news.bbc.co.uk/1/hi/world/<br />
                africa/8061535.stm (Markii ugu danbaysay ee la eegay August 2011).<br />
                9 Je9rey Gettleman, ‘Soomaaliya’s pirates flourish in a lawless
                nation’,<br />
                New York Times, 30 October 2008.<br />
                10 Ibid.<br />
                11 Warbixintii Golaha ammaanka ee UN, March 2010, p. 39.<br />
                12 AP, November 2008.<br />
                13 Ibid.<br />
                14 Shir Jaraa’id, Safaaradda Maraykanka,<br />
                London, February 2011.<br />
                15 Hansen, Piracy in the Greater Gulf of Aden, p. 41.<br />
                16 Ibid., p. 34.<br />
                17 Macluumaadka la xidhiidha anshaxa hawlgalka waxan helay mar aan
                samaynayey xog-baadh bishii July ee 2011, aanan u samaynayey guddida la
                socodka hubka yaryar.<br />
                18 Reuters, November 2008.<br />
                19 Ibid.<br />
                20 BBC, April 2009.<br />
                21 Colin Freeman, ‘Somali pirates<br />
                on trial in Holland’, Daily Telegraph,<br />
                138June 2010.<br />
                22 Ibid.<br />
                23 Kaija Hulburt, The Human<br />
                Cost of Somali Piracy, June 2011, p.813,
                oceansbeyondpiracy.org/cost-ofpiracy/<br />
                human-cost-somali-piracy (Markii ugu danbaysay ee la eegay August
                2011).<br />
                24 Ibid., p. 17.<br />
                25 Ibid., p. 17.<br />
                26 Dipendra Rathore, ‘Experience:<br />
                I was kidnapped by Somali pirates’,<br />
                Guardian, 11 June 2011.<br />
                27 www.marad.dot.gov/ documents/EUNAVFOR Surviving Piracy<br />
                Seafarers Lea:et v2.pdf (Markii ugu danbaysay ee la eegay August
                2011).<br />
                28 Hansen, Piracy in the Greater Gulf of Aden, p. 30.<br />
                6 Soomaaliya iyo Adduunka Dibadda (Soomaaliya and the outside
                World)<br />
                1 Anna Lindley, ‘Between “dirty money” and “development capital”‘,<br />
                African A!airs, 108(433), 2009, p. 539.<br />
                2 BBC, 3 September 2010.<br />
                3 Ereygan waxa bixiyey qoraaga Jim Hoagland oo wax ku qora jariidadda
                the Washington Post columnist Jim, waxanu ka hadlayaa faragelintii
                Marayanka ee Soomaaliya ee sannadkii 1993.<br />
                4 Odhaah ka soo baxday Aqalka Cad ee Maraykanka, Washington, DC, 7
                November 2001.<br />
                5 Qorshaha Istaraatijiyadeed ee Dawladda Maraykanka, White House,
                September 2002.<br />
                6 Qorshaha Istraatijiyadeed ee Maraykanka, White House,<br />
                March 2006.<br />
                7 Marcus Virgil Hoehne, African Arguments blog, SSRC, 2009,<br />
                hornofafrica.ssrc.org/Soomaaliya/ (Markii ugu danbaysay ee la eegay
                August 2011).<br />
                8 Bronwyn Bruton, Soomaaliya: A New Approach, Council on Foreign
                Relations, 2010, p. 8.<br />
                9 BBC, 13 September 2011.<br />
                10 Ibid., p. 19.<br />
                11 Warbixintii Guurtida la-socodka arrimaha Soomaaliya ee UN, 10
                March<br />
                2010, p. 6.<br />
                12 Taar ay direen dibloomaasiyiinta Maraykanku, ‘Soomaaliya – TFG prime
                minister worried about<br />
                rival organization, anxious for USG help’, Wikileaks, 2009.<br />
                13 Chris Mullin, A View from the Foothills (London: Pro2le, 2009),
                p.8503.<br />
                14 Warbixin guddida la-socodka arrimaha Soomaaliya ee UN,, 10 March
                2010, p. 54.<br />
                15 Jeffrey Gettleman, Mark Mazzetti iyo Eric Schmitt, ‘U.S. relies on
                contractors in Soomaaliya con:ict’, New York Times, 10 August
                2011.<br />
                16 Taar ay direen diblomaasiyiin Maraykan ahi, ‘Carter informed that UK
                to increase Soomaaliya<br />
                engagement’, Wikileaks, 2009.<br />
                17 Marcus Virgil Hoehne,<br />
                Africa Arguments blog, SSRC, 2009,<br />
                hornofafrica.ssrc.org/Soomaaliya/ (Markii ugu danbaysay ee la eegay
                August 2011).<br />
                18 Warbixin guddida la-socodka arrimaha Soomaaliya ee UN, 10 March 2010,
                p. 7.<br />
                19 Ibid., p. 24.<br />
                20 Taar ay direen diblomaasiyiin Maraykan ahi, ‘An Eritrean overture to
                the United States’,<br />
                Wikileaks, 2009.<br />
                21 Human Rights Watch, Welcome to Kenya, June 2010.<br />
                22 Taar ay direen diblomaasiyiin Maraykan ahi, ‘A portrait of Al Shabaab
                recruitment in<br />
                Kenya’, Wikileaks, 2009.<br />
                23 Warbixin guddida la-socodka arrimaha Soomaaliya ee UN, 10 March 2010,
                p. 25.<br />
                24 Taar ay direen diblomaasiyiin Maraykan ahi, ‘A portrait of Al Shabaab
                recruitment in<br />
                Kenya’, Wikileaks, 2009.<br />
                Gabagabo (Conclusion)<br />
                1 Guddida ICG ee International Crisis Group,<br />
                Soomaaliya: To Move Beyond the Failed<br />
                State, 2008.<br />
                2 Bronwyn Bruton, Soomaaliya: A New Approach, Council on Foreign
                Relations, 2010, p. 5.<br />
                3 Mark Bradbury, Becoming Somaliland (London: Progressio,<br />
                2008), p. 6.<br />
                4 Warbixin guddida la-socodka arrimaha Soomaaliya ee UN, 10 March
                2010,<br />
                p. 6.<br />
                (Bibliography)<br />
                Ali, A. H. (2007) Infidel, London:<br />
                Simon and Schuster.<br />
                Andrzejewski, B. W. and S. Andrzejewski (1993) An Anthology of Somali
                Poetry, Bloomington: Indiana University Press.<br />
                Andrzejewski, B. W. and I. M. Lewis (1964) Somali Poetry: An
                Introduction,<br />
                Oxford: Clarendon Press.<br />
                Bowden, M. (1999) Black Hawk Down:<br />
                A Story of Modern War, New York:<br />
                Atlantic Monthly Press.<br />
                Bradbury, M. (2008) Becoming Somaliland,<br />
                London: Progressio.<br />
                Chomsky, N. (2006) Failed States: The Abuse of Power and the Assault on
                Democracy, New York: Metropolitan.<br />
                De Waal, A. (2004) Islamism and Its Enemies in the Horn of Africa,<br />
                London: Hurst and Co.<br />
                Dowden, R. (2008) Africa: Altered States, Ordinary Miracles,
                London:<br />
                Portobello.<br />
                Drysdale, J. (1964) The Somali Dispute,<br />
                New York: Praeger.<br />
                (1994) Whatever Happened to Soomaaliya, London: Haan.<br />
                Elmi, A. E. (2010) Understanding the Somali Conflagration, London:<br />
                Pluto.<br />
                Farah, N. (1970) A Crooked Rib,<br />
                London: Heinemann.<br />
                (1986) Maps, London: Penguin.<br />
                (1998) Secrets, New York: Arcade.<br />
                (2001) Gifts, Cape Town: Kwela Books.<br />
                Farer, T. (1976) War Clouds on the Horn of Africa: A Crisis for Detente,
                New York: Carnegie.<br />
                Hoehne, M. and V. Luling (eds) (2010)<br />
                Peace and Milk, Drought and War,<br />
                London: Hurst and Co.<br />
                Warbixinnada ICG (International Crisis Group) ee ku saabsan
                Soomaaliya,<br />
                www.crisisgroup.org/en/regions/<br />
                africa/horn-of-africa/Soomaaliya.aspx<br />
                (markii ugu danbaysay ee la eegay August 2011).<br />
                Jardine, D. (1923) The Mad Mullah of Somaliland, London: H.
                Jenkins.<br />
                Jhazbhay, I. (2009) Somaliland: An African Struggle for Nationhood and
                International Recognition,<br />
                South Africa: Institute for Global Dialogue and South African Institute
                for International Affairs.<br />
                Leonard, E. (2011) Djibouti, London: Weidenfeld and Nicolson.<br />
                Lewis, I. (1961) A Pastoral Democracy, Oxford: James Currey.<br />
                (1998) Saints and Somalis: Popular Islam in a Clan-based Society,<br />
                London: Haan.<br />
                (2002 [1980]) A Modern History of Soomaaliya, Oxford: James
                Currey.<br />
                (2008) Understanding Soomaaliya and Somaliland, London: Hurst and
                Co.<br />
                (2010) Making and Breaking States in Africa, Lawrenceville, NJ: Red Sea
                Press.<br />
                Lindley, A. (2010) The Early Morning Phone Call: Somali Refugees’
                Remittances, New York: Berghahn Books.<br />
                Little, P. (2003) Soomaaliya: Economy without State, Oxford and
                Bloomington: James Currey and Indiana University Press.<br />
                Menkhaus, K. (2004) Soomaaliya: State Collapse and the Threat of
                Terrorism, International Institute for Strategic Studies and Oxford
                University Press.<br />
                Mohamed, N. (2010) Black Mlamba Boy, London: HarperCollins.<br />
                Mullin, C. (2009) A View from the Foothills, London: Profile.<br />
                Murphy, M. (2011) Soomaaliya: The New Barbary?, London: Hurst and
                Co.<br />
                Nelson, H. (ed.) (1982) Soomaaliya: A<br />
                Country Study, Washington, DC:<br />
                American University Press.<br />
                Omaar, R. (2006) Only Half of Me, London: Viking.<br />
                Peterson, S. (2002) Me Against My Brother, New York: Routledge.<br />
                Samatar, A. (1994a) Socialist Soomaaliya: Rhetoric and Reality, London:
                Zed Books.<br />
                (ed.) (1994b) The Somali Challenge:<br />
                From Catastrophe to Renewal?,<br />
                Boulder, CO: Lynne Rienner.<br />
                Samatar, S. (1987) Soomaaliya: A Nation in Search of a State, Boulder,
                CO: Westview Press.<br />
                — (1991) Soomaaliya: A Nation in Turmoil, London: Minority Rights Group.
                Sheikh-Abdi, A. (1993) Divine Madness, London: Zed Books.</p>

        </div>
    </main>
</body>

</html>