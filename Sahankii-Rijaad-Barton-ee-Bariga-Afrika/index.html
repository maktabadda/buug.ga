<!DOCTYPE html>
<html lang=so>

<head>
    <meta charset=utf-8>
    <title>Sahankii Rijaad Bartoon ee Afrikada Bari</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>

<body></body>
    <main class=normalize>
        <div class="content">
            <h1>Sahankii Rijaad Bartoon ee Afrikada Bari</h1>	
<p>Sahankii Rijaad Bartoon ee Afrikada Bari<br>Rijaad Faransis Bartoon<br>Tarjumo iyo Tifaftir: Boodhari Warsame</p>

<h2>Hordhac</h2>
<p>Akristeyaasha sharfanoow, waxa hortiinna yaal ee aan idin la wadaagayaa waa iskudayga tarjumid buug caan ah oo qoraa caan ahi ka qoray socdaal sahan ahaa oo uu sannadkii 1854tii ku maray inta u dhexaysa Berbera ilaa Harar, isaga oo waagaa xagga Badda Cas (Cadan) uga soo tallaabay carriga Soomaaliyeed. Waa buugga magaciisu aanu idin ku cusbayn ee la yiraahdo The First Footsteps in East Africa ee uu qoray Sir Richard Francis Burton.</p>
<p>Faa'iidada iyo danta noogu jirta tarjumashada qoraallada dunida kale ka soo baxa ee waxtarka leh intii la doono ayaa la isku adkayn karaa oo la is fari karaa, si ay noogu soo baxaan tarjumeyaal xirfad iyo xeelad wacan leh oo noo soo roga waxa aan la tirin karin ee cilmi nooc walba leh dunidu tarjumid ku kala rogato, waligeedna ku kala rogan jirtay af walba oo far la qoro leh. Taa waxaa dhiirigelin kara oo gacan xoog leh ka geysan kara in la helo tarjumeyaal ay ka go'antahay oo si heer sarraysa u yaqaan afkooda iyo ugu yaraan hal af oo kale iyo dad akhrisku dhaqan u noqdo oo doona in ay afkooda ku akhriyaan qoaraallada kala duwan ee dadyawga kale.</p>
<p>Hadda ba, tani waa mid ka mid ah shirrabyo dhawr ah, kuwo soo baxay iyo kuwo laaban, oo aan isku dayayo in aan dadkayga ku la wadaago miraha hibo aan is biday se ku kobci karta kaliya in aanan la yuururin ee dibadda ugu soo saaro dadkayga oo ay waagan la joogo si wayn u anfacayso. Wax badan ayaan ka bartay intii aan ku dhex jiray tarjumadan, in aan sidii ugu wacnayd oo garsoor ku dheehanyahay u haleelayna waa ku rajo waynahay, se loo joogee wixii falcelis ah ee ka soo laabta oo iyada ruuxeedu waxbarasho dheeraad ah iyo kabid qiime iigu fadhida noqon doonta. Wixii ilduuf iyo aqoon la'aan ku leexdaa waa xaggayga iyo xilqaadkayga, ifintooduna waa xaggiina iyo karaankiinna.<br>Hadda na, ku soo dhawaada taxanaha tarjuman; Sahankii Richard Burton ee Afrikada Bari.</p>
<p>Mahadsanidin in badan.</p>

<h2>Cutubka 1aad: Kasoo Ambabixii Cadan</h2>
<p>Shaki iiga ma jiro in ay jiraan dad badan oo iska indhatira dhabta Bariga Afrika, meel in yar uun oo 300 oo mayl ah Cadan u jirta, in ay ku taal magaalo u dhiganta Timbuktuda1 baas ee Galbeedka Fog lagu sheego. Dalmarradii Xabashida maray, sida; Salt2 iyo Stuart3, Krapf4 iyo Isenberg5, Barker6 iyo Rochet7 – haba sheegin iyaga kuwii kale oo badnaa e sii maqmaqiiqnaa ee fidinayay Diinta Katooliga Roomaanka. Dhammantood way isku dayeen in ay Harar mar uun gaaraan, iskudaygoodii se waxba ka ma suuroobin.<br>Harar amiirkeeda karaahiyada ah iyo dadkeeda cawaanta ahiba geeri ayay ugu gooddiyaan Gaalkii soo dhaafa darbiyadooda8. Merlin9 Neegar ah ayaa la yiri waxa uu ka faaliyay jab iyo halaag marka ugu horreysa ee Faranji carrigan cag soo dhigo10. Ajanabiga kuwa loogu necebyahay loogu na cadaawad badanyahay waa Ingiriiska. Harar waxa ay saldhig u ahayd addoonsiga dadka iyo ka ganacsigiisaba11, abeesalugalayda duqowdayna si fiican ayay u taaqaan waxa ay ka filato la kulanka gacanta adag ee Wali George12. Sidaa ayay dalmarayaashii suudhadhka madmadow iyo dharka haragga dhogorta leh ee qaaliga ah ku soo labbistay ku qanceen in aan magaaladaas la geli karin. Reer Yurub iyagu hadda waaba iska daayeen in ay u holladaan Harar.</p>
<p>Haddaba, waxaa sharaf wayn ii ah, gacaliye Lumsdenoow, in aan adeegsado darajada magacayga Xaaji14 ah, si aan magaaladaa u galo, amiirkeeda u booqdo, aniga oo bed qabana soo noqdo, ka dib marka aan jebiyo burjiga adag ee meeshaa la geli waayay ilaalada ka haya. Maalinta ugu habboon sannadka Islaamka in la socdaalo, shaki la'aan, waa 6da Bisha Safar, taa oo Nabigu (nnk) sheegay in ay tahay maalintii Islaamku soo ifbaxay. Annagunana xataa iyada oo Cadan la joogo ayaannu haleeli weynay xilligaa ayaanka leh. Daahdaaheenna iyo mixnadaheennu waxay hordhac ku bannaan u ahaayeen safarkayaga aannu ku sii dhex mari doonno “Itoobiyaanka Lama-canaantaanka ah” ee qof Jove15 Agoosto jooga ah mooyee nin kale aanu inta la soo qadeeyo nabad kaga iman16.</p>
<p>Maalin Axad ah, 29kii Oktoobar 1854, ayaa lagu dhawaaqay in saadkeennii noo dhanyahay. Saaxiibkay Steinhauser dacaskii barakaynta ayuu iga soo daba tuuray (ducuu na faray). Abbaarihii 10 saac oo galabnimo ayaannu ka furannay Bandar Macalla, oo go'eennii inta jafjafannay ka soo shiraacannay dekedda. Markii aannu soo gaarnay doonnida ilaalada ah ayaannu rukhsaddeennii tusnay, intii aannaan badweynta shishe u bakhoolin. Waxaannu ku celcelinnay in aan Faatixada u marno Sheekh Maajid, ninkii hindisay jiheeyaha badmaaxda haga. Aaskii ayaa noo madoobaaday annaga oo cayaar ku tumanayna maayad cad oo is labarogaysa dusheed. Taas oo hirarkeeda mucjisada ah, si ay ahaataba, la moodo qayladhaantii farxad gelin jirtay dareenka badmaaxyadii Carbeed ee hore17.</p>
<p>Mar uun ayaa si lamafilaan ah weheliyeyaashaydii ilbaxnimo oo dhan ka sidbatay, sidii maro la iska muldhiyay oo kale. Markii Cadan la joogay niman xiirtay oo duubab Carbeed xiran ayay ahaayeen. Haddase dharkoodii oo dhan waa tuumiyeen, marka laga reebo qayd yar. War yaanan kugu daaline, waxay isu muujiyeen sidii Marooko madow18. Maxammad waxa uu afka ka buuxsaday Tubaako Surat qalafsan iyo magaad. Magaadku waxa uu ka dhiganyahay sidii basbaaska uu askariga Hindiga ahi caraqa19 ku darsado oo tubaakada ayuu jilciyaa si "gawsku u qabto". Guuleed madaxa ayuu bannaystay, xubin Afrika marka la joogo aan loogu ba talagelin in maro la saaro, wuxuuna ku subkaday xayr qadhmuun oo bari idaad laga shiilay. Ismaaciil oo ah madaxa ama naakhuudaha "foyst"-igayaga20 Sahalah wuxa uu bilaabay in uu beeb laga sameeyay tagoogo ari tubaako ku shito oo uu qaac afka ka sii daayo.</p>
<p>Shaqaalahayaga oo ka kooban 71 rag yar iyo wayn isugu jira, markii habeenkii dumay waxa aannu karsannay cambuulo haruur Jowaari21 ah oo ku iidaamannay xayr, waa oomati aanan kula jeclaadeen e. Cambuuladii waxaa loo cunay si foolxumadeeda Kaafirradu ay darajo dheeryihiin, marka aad u fiirsato raqidda, ruqruqaansiga, bushimo leefleefka, fara dhuuqa iyo ugu dambayn anqawyada oo faratir laga dhigtay.</p>
<p>Dabadeed neecawda debecsan ee bari ayaannu nuugnay. Halkaa ayaannu iyada oo qararkii baas ee Cadan Yarey ay wali muuqdaan darmaheennii dheegga sare ku fidsannay isuna diyaarinnay in aannu dayaxa hoostiisa seexanno.</p>
<p>Si kastaba ha ahaatee, si ayan warba u hayn ayay weheliyeyaashaydii dareemeen raynrayn iyo farxad dib ugu noqoshada deegaankoodii dabiiciga ahaa. Nin walba naynaas ayuu leeyahay, geed adayg iyo kaftan aan naxariis lahaynna waa loogu dawgalay masaakiintaan; mid gaaban iyo mid dheer, mid buuran iyo mid caato ah intaba. Mid ayaa hees dagaal isla kala bixiyay, mid kale hees jacayl ah ayuu ku dhuftay, mid kalana hees- badeed ayuu ku luuqeeyay. Mid kale oo afraad, igaar Ciise ah, oo wajigiisa dhagari ka muuqato, sida tolkiiba lagu yaqaan, ayaa inta roobka noo oddorosay heesta xilliroobaadkana noo qaaday.</p>
<p>Maansooyinkaas qooshan dhammaantood maaweelo wacan ayay ahaayeen, laakiin se middoodna si toos ah af Ingiriis loogu ma tarjumi karo iyaga oo aan nuxurkoodu qaar lumin ama aanay murtidooda wax iska dhimin, taas oo macnahooda baddali karta. Afgobaadsi walba waxaa weheliya qosol dhagac ah oo aan gowsna kugu harayn, gacmahaadis iyo sacab. Waxay dhaar ku mareen in cawo tan ka murti iyo maad badani ayan hore u soo marin, waxayna iiga garaabeen sida aan uga qatanahay qosolka iyo maadda iyo sida aanan awood ugu lahayn fahanka iyo ka qayb galka. Dhab ahaan ma aha xarfaanta reer Yurub oo kaliya kuwa ku dhex luma markii ay soo dhex galaan cawaan miiran, sida laga sheegay akhyaar kale oo dalmarro ahaa.</p>
<p>Hadda ayaan ku kala bari doonaa weheliyeyaashayda: maammuluhu waa Maxammad Maxamuud oo badanaa loogu yeero Xammaali. Waa saajin ciidanka booliska Cadan ka tirsan. Waxaa is kaaya baray laba xiddigle Dansey oo ah sarkaal, nasiib darro, aan jago siyaasadeed looga magacaabin Cadan. Xammaali waa qoordibile madax kuusan oo habacsan. Midabkiisu waa khad madow, jirkiisuna waa is le'egyahay oo labacsanyahay. Waa laba tilmaamood oo dhif ku ah tolkiis. Waxay ku masleeyaan Baaniyaal. Da'aad u yar ayuu ku agoomoobay, sida uu sheegayna markii caanihii xooluhu soo kareen ayuu qabiiladiisii Habar Garxajis (Isaaq) ka fakaday. Dabadeed wuxuu noqday kuuli addoonta la shaqeeya oo ka dul shaqaysta markab-uumi dagaal oo Hindiya leedahay. Markii uu u dallacay horjoogaha shaqaalaha ayuu dalmarrada u noqday adeege iyo tarjumaan, dhulal badan oo ay Masar iyo Kalkata22 ka mid yihiinnna waa uu u socdaalay. Ugu dambayntiina wuxu ku xasilay shaqada booliis Faranji . Wax ma akhriyo waxna ma qoro, waxaase ku duugan waaya'aragnimo shan iyo toban ilaa labaatan sano oo qardajeex ah u dhiganta. Khudbad dheer ayuu jeedin karaa. In kasta oo uusan salaad badan tukan se waa jilaa wanaagsan oo kaga qosliya daawatadiisa dhaajinta iyo jilidda xaflad Hindi, ciyaar Masaari, Carab iyo dareen xoogganaantooda hadalka, faraxumada Beershiya, indhadaygga Yurub, iyo islawaynida Turki.</p>
<p>Halabuur qaro wayn iyo dabamaryayn joogto ah oo uu ku soo bartay dalmarnimadiisii wuxuu ku mutaysan karaa in lagu magacaabo nin cilmi degay, laakiin meeshaa Soomaali u nugushahay darteed, wixii maskaxdiisa ku soo dhaca ma ceshado. Dadkani waxba ma qarsan karaan. Isha cad, sunniyaha urursan, sanka baloosha ah iyo bushimo gariirkooda ayaa fashila waxa uurkooda ku jira.</p>
<p>Adeegaha labaad ee aan doonayo in aan hortaada keenaa waa Guuleed, nin kale oo isaguna booliiska Cadmeed ka tirsan. Waa nin dhallinyaro ah oo reer wanaagsan ka soo jeeda. Wuxuu ka dhasahy Ismaaciil Carre, jilibka boqortooyada u ah lafta weyn ee Habar Garxajis. Aabbihi iyo walaalihiiba waa dad maalqabeenno ah oo Berbera agteeda dega. Sidaa oo ay tahay ayuu dalkiisii wuxuu ka soo cararay markuu toddoba ama siddeed jir midkood ahaa, dabadeedna wuxuu shaqaale ka noqday guri uu leeyahay nin subagga ka ganacsada oo magaalada Mukha23 deggan. Ka dib Cadan ayuu iskii uga shaqaysan jiray, dabadeedna meheraddiisii wuxuu ku dhammaystay shaqada booliiska. Waa nin dheer oo qalfoof nool ah, sida Soomaalidu u badantahay. Garbihiisu dhegeha ayay la simanyihiin, feerahiisu waxay u taagtaagan yihiin sidii maammi24, wajiggiisa xataa hal rodol oo hilib ah laguma arko, qaabkiisuna wuxuu u egyahay sidii shimbir weyd ah. Waxa aannu ugu yeernaa Guuleed Dheere, isaguna wuxuu ku jawaabaa, “ dheeraani waa door, kul ay geedahana tahay”. Waa geesi holac ah, maxaa yeelay khatar ayuu afka isaga shubaa libiqsi la'aan. Iimihiisu waa tabardarro iyo xaruurinimo solansiisa in ay jar ka tuurto, faraha oo gariira, koobta oo uu jajabiyo, iyo rasaasta oo uu dayaco. Intaa waxaa u weheliya gaajo, harraad iyo dhaxan midna uma adkaysan karo.</p>
<p>Kan saddeexaadi waa Cabdi Abokor, isaguna Garxajis ayuu ka dhashay. Waa qof cilmi wardigiisa iyo xariifnimadiisa darteed aannu ugu yeerno Wadaad “Yawmul Qiyaame”25. Waa nin qiyaas ahaan afartan jir ah, da'diisase aad ugu duq ah, indho khayaano oo yaryar godgodan ah iskuna dhow leh, san qaroofan, gar yar, sunniyo soo foocsan, ilko feerfeeran26 iyo muuqaal bar yaraan xiga oo dherarka dhabarka uun ilqabato ku leh. Tallaabaqaadkiisu waa dhuukis sidii mukulaasha la moodo, wuxuuna muujiyaa dhoollacaddeyn xumaan maaggane ah. Kani salaad wajiga ma dhigo. Sidoo kale, wax ma qoro waxna ma akhriyo, laakiin Qur'aanka waxuu ka yaqaan jus ama laba uu Raatibka akhriskooda ku dheeraysto subixii iyo galabtii 27.</p>
<p>Marka lagu biiriyo kayd Xadiisyo bowsi ah oo uu yaqaan, wuxuu sidaa ku sheegtaa darajada Wadaad. Afkiisa waxaa saarsaaran oraahihii maadda lahaa ee Abu Zayd Al-Hilaali (Abu Zeid ibn Rizq Al-Hilaali)28 iyo Xumayd Ibn Mansuur29, hadalnaqsigiisuna waa argagaxisada rag ka fiigo oo kale. Aabbihi waagiisii hore wuxuu ahaa maalqabeen markab leh, laakiin markii</p>
<p>Cabdi iyo wiil kale lagu jirrabay ayaa maalkii oo dhammi dhaafay, wiilashiisiina ka kala tageen. Hadda wuxuu gebi ahaan ku tiirsanyahay sadaqada ugaaska Zaylac. Cabdi “Yawmul Qiyaame” xoolo door ah ayuu ku falaqsayray dalmarka dhul fog iyo mid dhowba, Harar ilaa Kutch30. Meel walba oo uu tago ardaalnimo xad-dhaaf ah ayuu ku kacay. Waa weheliye wanaagsan, naftiisana wuxuu u xakameeyaa sida nin edeb badan uu ka yahay xaggan Bariga. Marka aan degdegsannahay wuxuu na tusaaleeyaa “ Samir waa sad janno, degdegna waa naar”. Markii si qallafsan loola hadlo wuxuu yiraahdaa, “Wadne bir iyo rasaasi goysay daawo waa loo helaa, dhaawaca carrabku gaystose weligii ma biskoodo”. Haddii mir badar ahi garka nagaga dhegto wuxuu yiraahdaa isagoo dhoolacaddeynaya “ Beerta ugaar baa daaqaysa”, annaguna waxaan ugu jawaabnaa “ Shanta ayaan ku ugaaran doonnaa”. Isaga oo wanaaggaas leh ayaan haddana ka gaabsaday ilaa uu igu qalqaaliyay barasaabka Zeylac oo ii sheegay in sidii wiil yar oo kale looga warqabo. Waxaa u weheliya ayaa la yiri in uu xog dawladeed u qaadi doono mid ka mid ugaasyada oo aad looga dambeeyo, kuwaasoo waddankaan aan joogno aan xogta warqad loogu qorin. Waxaan u arkaa in uu shaaciroole la jeclaysto yahay, cabbaynta beebabka tubaakada iyo cabbiddoodana uu ku xeeldheeryahay.</p>
<p>Intaa wixii ka soo hara, waa nin "hawshiisu yartahay hadalkiisuna badanyahay". Dabamaryayn aan dhammaad lahayn, fulaynimo iyo xoolo uusan lahayn hororsigood waxaa u dheer carrab baas lagu mannaystay.</p>
<p>Cadceeddii arooryaad ayaa nagu soo baxday oo inta na diirisay caadka nooga rogtay Mayuum iyo Sabaax, kuwa ku xeraysan xayndaabka iridda wayn leh ee Laxaha31 ka hooseeya. Muddo yar dabadeed waxaa noo muuqday carrigii Cajamta (dalkii Barbariyiinta)32, sida Soomaalidu dhulkooda ku magacawdo.<br>Carro hurdi hoose oo fidsan ah, lama dagaan cawadiisu aad u cukantahay, Ciise degganyahay, oo carri cawaan ku habboon ah. Sidaa ayuu noogu muuqday dhulkii Awdal. Duhurkii markii ay tahay ayaannu aragnay Ra's Al-bi'r – qarka uu ku dhammaado banka Tajorra oo ku foorara halka ay dhacdo Badda Banaatiin33 ee deggan. Maalinkii markay tahay waxaan taagannaa balbalo oo harkeeda sigaar ku cabnaa annaga oo si caloolxaarnaan leh u sheekaysanayna, cimmiladu wax qumman kama kulula xagaaga badaha Ingiriiska. Shaqaalihii doonnidu waxay isku dayeen inay tukadaan hase ahaatee si sahlan loogu ma sujuudi karin markab dushi. Islaamkana, sida Cumar ay la tahay, maba loogu talagelin ummad badmaaxyo ah salaad. Warka yaanan kugu badine, qorraxdii waynayd ee gaduudnayd aayar ayay ugu libidhay qar daah cir buluug ahi xeeray gadaashi. Waa halka ay ku taal tuulada Tojorra ee gubadka ah aan se wali gamaarin. Dhinaca ayaan dhulka dhignay iyada oo iftiinkii maalintu muuqdo oo isku qancinnay in aan indhaha is gelinno neecawda dhexdhexaadka ah aan se lagu gam'i karin.</p>
<p>Subaxii Oktoobar 31 ahayd, waxaan soo galnay khooriga Zaylac oo ay dhib badan ka mutaan doomaha degaanku. Waa ka gudubnay. Dhanka midig waxaa dhaca jasiiradda hoose ee Maasha oo laga xukumo “Magaalada ka Ganacsata addoonta” ee Tojorra, dhanka midigna laba jaamood oo carratuur badeed ah laguna kala magacaabo Ceebaad iyo Sacaada Diin. Labadaa meelood ayaa xilliga kulaylaha ah Zaylac ka gurataa kummannaan ukumaha xidinxiito-badeedda oo aad loo jecelyahay. Duhurkii ayay noo muuqatay meeshaan u soconnay. Zaylac waa uun iska marso Afrikaan oo caadi ah. Waa dhuuban dhul ciid madow oo qubbi bulug tiqa ahi ka sarreeyo, iliqabatuna tahay asal bulugga ugu mugdisan.</p>
<p>Dhismayaasha oo fallarajabis lehi kor ayay dhulka uga kacsanyihiin. Ka dib markii warbixin xun la iga soo siiyay, aad ayaan ugu farxay muuqaalka guryaha nuuradda cad leh iyo minnaaradaha ka taagtaagan saf guryo bunni ah dhinacyadana ay ka yaallaan qalcado goobaaban. Sidii aan aayar uga dusdusaynay jamallada ayay nagu soo baxady marso. Shiraaca ayaan u rognay, shaqaalihiina waxay u hoobteen in ay war hugun leh geeyaan.</p>
<p>Saaxiibtinnimadii u dhexaysay Amiirka Harar iyo barasaabka Zaylac waa kala go'day. Jidka loo maro Ciise Soomaali waxaa xiray qurgooyo loo geystay Mascuud, addoon uu aad u jeclaa Sharma'arke oo uu soo korsaday34. Amiirka Harar dhammaan soogalootiga wuu ka cayrshay magaalada, falxumo lagu kacay darteed. Intaa waxa sii dheer, furuq ayaa faro kulul ku haya degaanka oo beeralayda Gaalladu35 (Oromada) wax u gala iyo wax ka soo baxa midna ma oggola. Waxaa ii farxad ah in aan xoogaa ka fikiray, gacaliye Lumsdenoow, xilqaadka uu leeyahay adeegsiga erayga “waa yeeli doonaa.” Waxaa kaliya ee ii soo baxayna waa ku laabqabowsiga in “ciriiri walba fudeyd ka dambeeyo.” Doonni huuri ka weyni Zaylac ma ag mari karto. Markaan mar iyo laba hardinnay jamalladii ayaa waxaa nala qummanaatay doontayada Sahalah ah ee wanaagsanna u door bidnay in aan barroosinka u dhigno.</p>
<p>Weheliyeyaashaydu waxay igu tirtirsiiyeen in aan labbisto. Aniga, beebkaygii iyo alaabooyinkii kale ee lagamamaarmaanka ahaa ayay laash na soo saareen. Wixii aan biyaha soo dhex jiirnaba xeebta ayay soo qotomiyeen. Ugu dambayntii, Baab al-Saaxil – Albaabka Badujeedka ah ee Waqooyi markay joogaan ayay waxay gudagaleen in ay isku mardaadiyaan geesinnimada toobab nadiif ah iyo toorreeyo dhaadheer oo docaha ugu xiran. Nin walbaa gaashaankiisii cududda bidix ayuu ka lulay, gacanta midigna ku qabsaday waran iyo hooto. Albaabka waranle dheer oo madoow ayaa nagu soo dhoweeyay ”haye! U gudba barasaabka”, dabadeedna dad ayaa soo xoomay, si ay u arkaan galtida. Iyada oo uu na kaxaynayo waardiyihii ayaannu, waddooyin lagu ma magacaabi karee, wadiiqooyin boor leh ka dalidhacyaynnay magaalo Carbeedda duqowday. Waxaan ku rafaadnay xoon dadweyne af-kala-hays ka soo haray oo na daawanaya. Ugu dambayntii waxaannu soo galnay irid caws ah, sidaana is aragnay annaga oo barasaabkii haleelnay.</p>
<p>Sharma'arke Cadan ayaan kula kulmay, halkaa oo si adag looga la soo dardaarmay badbaadadayda. Dabeecaddu waa tabtii ganacsade Muslim ah oo, si ay ahaataba, naga doonaya in aan sidii dad qalaad ugu muuqanno. Isbarid uu sii hormarshay afhayeenkayaga Xammaali ayaa ku xigtay soo geliddayadii. Sharma'arke wuxuu ku noolaa qol aan sidaa u qurxoonanyn, isaga oo cariish ama, aan iraahdee, mooro door biday, halka ay Nubaabta Hindiyada Ingiriisku u door bidaan bangalooyinka dadabta laalaadda leh oo kale. Derbiyadu waa nuurad, sagxadduna waa dhejis guryihiisa laba fookhleyaasha ah oo dhammi. Dhulku wuxuu ahaa qoyaan aan nasiino lahayn, gidaarrada dhiska ah qaarkoodna waxaa ku safan jiimbaarro lagu goglay joodariyo iyo barkimo xariir ah. Waa wax u dhaxeeya diifaan (jiimbaar Hindi) iyo kursi gaarifaras. Waxyaalaha sharaxaadda u ahi waxay ahaayeen kaliya dhawr shay oo hub iyo kuul qurux badan oo iridda ka lulatay.</p>
<p>Kursigii ugu wanaagsanaa ayaa la i fariisiyay. Midigta waxaa fariistay barasaabkii iyo Xammaali, iyada oo uu xagga hoose ee qolka fariistay Maxammad Sharma'arke, malaakha dhaxalka xukunka u leh. Dadka intiisii kale kuraas, ama aan iraahdee, gambarro si nooc ah loo sameeyay ayay farfariisteen. Ma jiraan wax ka caajis badan kulankan oo kale. Beebabka iyo qaxwaha halkan laga ma yaqaan, waxay ku baddashaanna ma haystaan36. Barasaabka Zaylac, Xaaji Sharma'arke Cali Saalax, waa nin qiime leh. Lix iyo toban ayuu marka abtirsiinyaha la raaco ka tirsadaa Isxaaq, Xadramigii karaamaysnaa ee ay ka soo farcameen lafaha waaweyn ee Garxajis iyo Awal (Habar Awal). Cadawgiisu farac xaqiran in uu ka soo jeedo ayay ku tilmaamaan, midabfurnaantiisuna waxay u dhowdahay in sida la sheego aabbihii Saalax uu addoon Xabasheed ahaa. Waagiisii hore naakhuude deegaanka u dhashay ayuu ahaa, dabadeedna wuxuu is gaarsiiyey derajada ah in uu tolkii ugaas u noqdo37, gacan ba Ingiriiska ha ka helee. Taariikh sii horreysay, May 25, 1825, ayuu Kabtan Bangold oo markaa noo fadhiyay Mukha, shahaado iyo abaalmarin ka siiyay dhaawac xun oo ka soo gaaray waran garabka bidix laga la haleelay isaga oo badbaadinaya nolosha badmaaxyo Ingiriis ah38. Dabadeed Bombey ayuu aaday, halkaas oo tixgelin lagu la dhaqmi jiray. Abbaarihii 15 sano ka hor ayuu kala wareegay Sayid Maxammad Al-Barr xilka barasaabka Zaylac iyo inta ku tiirsan ee hoos tagta xukunka Baashaha Cusmaaniyiinta Carabiyada Galbeed. Xaaji Sharma'arke yaraantiisii geesi ayuu ahaa. Wax ma akhriyi karin waxna ma qori karin, hase ahaatee, afar waran ayuu goobta dagaalka la geli jiray, seefgooyadiisunu caan bay ahayd. Waa nin ilaa lixdameeyo jira, ugu yaraanna hal mitir iyo siddeetan iyo laba xubnood dherer jeeda oo addimo waaweyn iyo lafo culculus leh. Xooggiisa waxaa qariya qamiiska uu gashado.</p>
<p>Madaxa iyo shaaribadaba wuxuu u xiirtaa sida Shaaficiyada lagu yaqaan. Gar waynoo cillaaman oo labada harreed u jooga ayuu leeyahay.</p>
<p>Dhaqtar indhood oo uu Cadan u aaday ayuu il ku beelay, midda kalana hadda da' ayay la caddaatay. Labiskiisu waa sida Carabta, mar walbana wuxuu sitaa waran kaale af ballaaran ah oo samaydiisu qalin ka samaysanyahay. Da'diisa marka loo eego, waa nin xooggan, firfircoon, feejigan, oo mar walba fursad qaali ah gaadaya. Isaga oo lug kula jira qabriga ayuusan wax kale ku taamin in uu Berbera iyo Harar qabsado mooyaane – taas oo qabsashada ilaha badeed ka sokow xukunkiisa dhakhso u gaarsiisaynaysa ilaa carriga Xabasha. Qorshayaashiisa markaad dhegaysato waxaad u malaynaysaa in ay ka soo fuleen maskax dhallinyaranimada meesheedii ugu wanaagsanayd joogta. Xataa wuxuu oggolyahay in uu ka ganacsiga dadka oo si weyn looga faa'iido u cadaadiyo, si ay qorsheyaashaasi ugu fulaan39. Muddo saacad barkeed ah markaan la joogay ayuu Xaaji Sharma'arke jidadka Zaylac i sii mariyay oo i geeyay guri guryihiisa waaweyn ka mid ah oo darbigiisu dhoobo nuurad dhalaalaysa la marshay yahay. Dabaqa dhulka xiga waa sidii makhsin oo kale, raso sanduuqyo ah, miisaanno iyo dad wax iibsanaya ayaa ka buuxa. Hal jaranjaro oo foorarta markii hoos la aado, waxaa ku yaal qol dhuuban oo daahyo ilayska ka celiya leh. Sagxaddiisu waa ciid la jugeeyay, agab guri waa ka dayacanyahay, fiidmeerrana40 afka ayay ka hayaan. Qolal saddex ah oo yaryar ayaa la siman, xagga korena balakoon wixii aan dhedo iyo dhaxan ka baqahayni seexdaan ayuu ku leeyahay. Qol ayaa si hagar la'aan ah la iigu diyaariyay, dhulka dermo ayaa lagu goglay, barkimo darbiga ku tiirtiirsanna jiimbaar dangiigsi ayay u muuqdeen. Aniga waxaa la ii dhigay kursi roogag Beershiya laga keenay la saaray, xariir qurux badan iyo barkimo saatiin ahna lagu gedaamay. Xaajigu si xarrago leh ayuu noo fariisiyay, wuxuuna ku adkaystay, inkasta oo aan ka diiday, in uu isagu dhulka fariisto aniga oo kursiga sare ku fadhiya. Markii u casho noo dalbay ayuu ka garaabay in safarku daal badanyahay oo naga tegay, si aan u seexanno. Codadkii Islaamka ee aadka loo yiqiin ayaa maskaxdayda ku soo maaxday. Waa codka macaane mu'addinka ee dawan habeen la yeersho oo u dhigma khushuuca iyo quruxda uusan jirin. Masjidka deriska ahna Aammiin iyo "Allaahu Akbarta" oorgan walba ka sarreysa ayaa dhegtayda ka yeeray. Digniinta habeen ee magaalada waxaa laga yeeriyaa durbaan iridda koofureed saacaddu markay tahay todobada habeennimo. Haddana durbaanka labaad oo tobanka habeennimo la garaaco ayaa u diga aabbayaasha in ay tahay waqtigii hoyashada, tuugta iyo kuwa xodxodashada ku ballamayna waa u baaqii xilliga ciqaabta. Habeenka waxaa lagu soo dhoweeyaa heeso, ciyaaro iyo xaflado aroos. Meeshan dadka degaanku uma baahna in ay rukhsad u qaataan suugaantooda. Hummaagyo dad humbulan oo wada aammusan ah ayaa luuqyada magaalada is daba marayay. Qooraansi daaqad furnayd ka dib, waan seexday, aniga oo mar kale dareemaya sidii aan gurigaygii hurdo.</p>
<p>Tarjumo &amp; Tifaftir Boodhari Warsame<br>Email: bodhari.warsame@gmail.com</p>
<p>Boodhari waa qoraa tarjumay ama gacanta ku haya buuggaag badan oo qiimo taariikheed ku leh Soomaaliya. Waxa uuna si joogto ah qoraaladiisa ugu soo bandhigaa degelka WardheerNews.</p>
        
<h2>Cutubka 2aad: Nolosha Zaylac</h2>
<p>Kugu daalin maayo gacaliye Lumsdenoow faallada 26 maalmood oo aan wax la sheegaa dhicin, isu wada eg, oo aan wax xiise ah lahayn. Maalmo hurdo, beeb nuugid iyo qaxweysi Zaylac la isku dhaafshay uun iska dheh. Intii waddo lagu safro la sii raadinayay, dalmariyeyaal ayaa la sii xulay, awr gaadiid ah ayaa la iibiyay, dameerro ayaa loo cid diray, waxyaalihii socdaal Afrikaan sahaydi looga walwal qabay oo dhanna waa la qalqaaliyay. Laakiin, sadcaal dhul Soomaaliyeed in uu wax wanaagsan kula yahay ayaa dhici karta, wixii aan kala kulanno se si kooban oo waafi ah ayaan kuugu soo tebin doonaa.</p>
<p>Oogta hore ee waaberi ayaannu kacnaa, annaga oo mahadinaynna in aan kaneeco iyo huur ka baxsannay. Ardaaga ayaan u baxnaa, halkaa oo cibaadada lagu guto, dabadeedna aan isku mashquulinno daawashada deriskeenna. Laba ruux oo dadkii deriska ka mid ahaa ayaa gaar ahaan i xiise geliyay. Waa laba gabdhood oo walaalo kala hooya ah. Midi waa gabar yar, dafdaf u dhalatay, oo hooyadeed Hindiyad tahay. Midabkeeda shukulaadka u eg, timaha dhaadheer iyo sanka sida shimbirta baqbaqaada qaroofan1 ayay aad uga helaan akhyaarta Zaylac. Iyaduna waxay ku soo jiidataa timo shanlaysi, ciyaar, hees iyo gabdhaha shaqaalaha ah oo ay dhangalaasayso mar Alla marka ay nin xiisaynaya sheedda uga jeeddo. Inteenna miyirka qabtaa marka aannu aragno waxaannu soo xigannaa baydadkaan caanka ah:</p>
<p>Boqor aan caaddil ahayni waa daruur aan roob lahayn<br>Caaqil aan wanaag gellin na waa beer aan badar lahayn<br>Dhallinyaro aan edeb lahynina waa faras aan xakame lahayn<br>Waayeel aan murti lahaynina waa dhul aan biyo lahayn<br>Dumar aan xishoonna waa kibis aan milix lahayn.</p>
<p>Gabadha kale waa marwo Xabashi ka soo jeedda oo midabkeedu wax yar ka madowyahay Jibsi2, gambadeeda buluugga ifaya ah iyo maryaheeda aadka u xarxardhan ayaana quruxdeeda sii muujinaya. Wejiga ayay khaddaab ku leedahay. Daliig muuqata ayaa foodda laga soo bilaabo ilaa sanka caaraddiisa ka siman. Sunniyaha dhexdooda ayay calaamad farraar saddexfarrey ah ku qurxisatay, afka dhinacyadiisa iyo wajigana dhibco qurxinaya ayay ku leedahay. Waxay maalinta isku dhaafisaa in ay gabdhaha shaqaalaha ah kormeerto, dermo falkin3 iyo shaqada dunxariirinta u dhiganta ee waddankan laga qabto. Dhakhso ayaannu isu barannay, ilaa heer aan salaanta is dhaafsanno. Waase ka shallaytaysanahay in aan iraahdo xoogaa fadeexo ah ayaa laga sheegayay deriskayga soo jiidashada leh. Mar iyo ka badan ayaa lagu qabtay iyada oo mid meel durugsan gacmaha uga baaqaysa.</p>
<p>Lixdii subaxnimo markii ay ahayd ayaan quraac badanaa ka kooban muufo badar laga sameeyay iyo solay idaad u soo degannay. Waqtigan la joogo caafimaadqab iyo nolol xalan ayaan sheeganayaa. Faratir ayaa garka hoostiisa la ii suray, sidii aan ilmo yar ahay, canaanna dhegahaa na loo saaraa marka aannu cunnada laasan weynno. Mar walba martida timaadda waa soo dhoweynaynnay. Halka aan fadhinaa waa sagxad goglan oo gambarro qoolaab u yaallaan, cunnada aad baan u boobnaa, cabbitaanna ma kala joojinno.</p>
<p>Cirwaynida Afrika waa wax naga yaabiyay! Halkii wiqiyad (28 garaam) oo aan Carabaha ku cuni jirnay ba lix ayaan halkaan u saarnaa. Biyaha macaan ee nooga dambeeyay wiyeerkii Isha Yamaneed ayay u badantahay in ay noogu wacanyihiin. Quraacdan arooryo waxaan ku khatinnay qaxwe iyo beeb, dabadeedna shaqadeennii uun hurdada ahayd ayaan isaga noqonnay. Mar dambe oo kutub barakaysan oo Carabi ku qoran la i siiyay ayaan isu diyaariyay in aan martida imanaysa qaabbilo. Darsin darsin ayay u yimaadaan rag midkoodna uusan shaqo mashquulisa lahayn. Kabaha ayay kaadka aqalka ku siibaan oo soo gudbaan iyagoo go"yaashooda huwan. Warmaha ayay dhinac ku tiirsadaan, iyagoo caaradda kor xijinaya. Kuwooda seefaha oo calaamad akhyaarnimo Bariga Afrika ka ah sitana cagahooda ayay dhigtaan. Gacanta oo dhan ayay isku salaamaan (mar aan faraha uun soo taagay waa la iga canaantay), marka si edboon gacmaha la isu sii daayana, labada qof kooda hooseeya (ama darajada yar) ayaa gacantiisa mariya xorta maradiisa.</p>
<p>Wax u dhigma anshaxa iyo maamuuska reer Yuurub ma laha. Maamuusid oo dhan waxay ugu magac dareen Shuql al-banat, ama "shaqo gabdheed", waxayna isku la weynyihiin in ay tooda ku saxanyihiin, waa boor-isku-qarin cawaan dhagareed e. Laakiin, sidaa si la mid ah ayay uga maranyihiin isyeelyeel, khajilid iyo afxumo ba. Isku soo wada xoori oo, maamuus xumada waaba laga helaa carrigan.<br>Mararka qaarkood Maxammad Sharma"arke, curadka barasaabka, ayaa saacadahaas oo kale na soo booqda. Waa soddon jir qiyaastii, qof dheer oo dhuuban se is haysta, aan gar lahayn oo midab furan. Indho waaweyn iyo luqun dhererkeeda gabari jaman lahyd ayuu leeyahay. Meesha kaliya ee uusan ilqabadka ka lahayni waa afka oo soo yara foocsan – waa calaamaddii aan lagu kahdoomayn ee dhiig Afrikaan e. Dhaqaaqiisa xoog iyo laylsani ayaa ka muuqata. Si wacan ayuu booddada u yqaan, waa orodyahan, waranka si fiican ayuu u ganaa, waana nin la qaadan karo. Tolki nin wax bartay ayay u tiriyaan, maadaama uu waxbarshada maaddiga ah Mukha ku dhigtay. Sida aabbihiis oo kale ayuu hadiyadaha necebyahay oo iska la weynyahay. Si isku day dhib leh ah ayaan ugu qanciyay in uu iga guddoomo khariido yar oo Qaaradda Aasia ah iyo bastoolad rifoolfar4 ah. Xiisihiisa ugu weyni waa kutubta. Wuxuu iga amaahday Abu Qaasinkeygii5, si uu u soo dheegto, in uu cilmiga diinta ka hadlana ka ma daalo.<br>Indhaha ayuu ka yara arag yareeyay akhris badan dartii, waxaana ku filan uun ka farxin yar in uu ka mahadceliyo. Maxammad hadda waa wiilka ugu weyn, wuxuuna u muuqdaa mid magaca qoyska xambaari doona, maadaama uu mar horeba 10 dumar ah soo guursaday. Hase ahaatee, laba wiil oo carruur uu dhalay ah waxaa dilay badowda Ciisaha. Subax walba marka uu aabbihii la kulmo gacanta ayuu ka dhunkadaa, isaguna wejiga ayuu gacan salaax ah ka mariyaa. Wuxuu ku taamaa dowladda Zaylac, wuxuuna sugayaa, si tan Xaajiga ka macquulsan, maalinta Berbera ay milkigiisa soo galayso oo ay dahab waliinjada ugu harqin doonto. "Calool nugaylka" aabbihi oo kale innaba ka ma muuqdo. Wuxuu u ololeeyaa ciqaabidda daran, si uu tolkii meel isaga xirana gabar Carab ah ayuu guursaday oo aan qof qaangaar ah iridda ka furayn. Somaalidu sida Isbaanyoolka oo kale ayay ku leeyihiin " annaga ayuu naga mid yahay, in kasta oo uu xoogaa naga maalqabeensanyahay." Markii se waayuhu is beddelaan oo nasiibku wareego, in ay hadalkooda ku saxanyihiin ayay u badantahay.</p>
<p>Martida kale waxaa ka mid ah Amiir al-Baxri ama Kabtanka Dekedda iyo Naqiib al-Caskar (taliyaha goobta), Maxammad Cumar al-Xamuumi. Kani waa mid ka mid ah tacabbirayaashii Xadramawd ee aadka ugu badan waddammada Carabta deriska la ah oo dhan. Waa uun iska tabtii Iswiiska Bariga6.<br>Waa dad geesinimo ka siman, hal'adayg leh, xoolaha ku fara'adayga oo daacad kuu ah inta mushaarkoodu u socdo. Cabsi ay Hindida baraqa nugul iyo Afrikaanku ka qabaan haladaygoodda iyo ka yoolgaarkooda darteed, oraah ayaa oranaysa “haddii aad la kulanto abeeso iyo Xadrami, abeesada badbaadi”. Waa dad dhul cayr ah oo qallalan ka yimi, dunida meeshii ceshatana dega oo ka shaqaysta. Waxaa la yiraahdaa, guud ahaan ma jirto meel qorraxi ka soo baxdo oo aanu nin reer Xadramawd ahi joogin7. Ninkan oo hoggaamiya ciidan 40 nin8 ah wuxuu mararka qaarkood nooga mariyaa Kitaab al-Anwaar9 (Kitaabkii Ilaysyada), qisadii Abuu Jahal, Juudaha10 Islaamka oo aad loo fool xumeeyay. Mararka qaarkood waxaa yimaada Sayid Maxammad al-Barr, nin qara wayn oo ahaa barasaabkii hore ee Zaylac, welina aad loogu qaddariyo nasabnimadiisa. Waxaa weheliya Fiqi Aadan, caaqil farac xaqiran ka soo jeeda11. Marka ay soo muuqdaan sheekadu xikmad ayay isu beddeshaa. Mar diinta ayaannu ka doodnaa, mar kale siyaasad, marar kalena taariikh iyo cilmiyada bulshada ee kale. Waa sidaa oo haddana sahlana in aad taariikh kala dooddo dad ay isaga khaldanyihiin Miriam iyo Mary, ama aad siyaasad kala dooddo dad fikradda kaliya ee ay boqor ka haystaan tahay tuug caddeystay, ama aad diin kala dooddo rag wanaag heerka ugu sarreeya ku qiimaynaya hilbo la xaarantinimeeyay, ama aad juquraafi kala dooddo dad adduunka aragtidaa kooban ku cabbiraya. Haddana, inkastoo aan fikrado badan wadaagno, waxaa jira erayo badan oo sida hadal badnida laqbaha Oryantalka e habka Lakooniga12 lid ku ah. Markiiba gunta hadalka uma daadegaan, dadka kalena ugu yaraan kala bar wax aan la fahmi karin ayay uga dhiganyihiin waxa laga hadlayo13. Marka dadka meesha joogaa ay kulligood Soomaali yihiin waxaan qoraa Carabi, ama buug waxtar ii leh baan rogrogtaa ama kala soo dhex baxaa wax la xigan karo, sidii aan Bentley14 ka bartay. Marka dad Carab ahi joogaan, badanaa waxaan sheeko ka mariyaa buugga Kun iyo Kow Habeen15, buugga yaabka leh ee wax badan la tarjumay, wax badanna la rogrogay, wax aad u yarna laga fahmo xaggayagii. Waa buugga ugu caansan inta Iglan taal, Baybalka ka sokow, isla markaana ah kan loogu aqoon yaryahay. Sababtoo ah, shan meeloodoo meeli ma ba ku habboona tarjumaad, kuwa isugu kalsoonida badan dadka dadyawga Bariga darsaana ku ma dhacaan in ay aftahannimo ahaan inta soo hartay saddexmeelood oo meel tarjumaan. Taa darteed, akhristuha wuxuu hareer maraa macnaha isbarbardhigga oo ah qiimaha dhabta ah ee buugga. Farqiga u dhexeeya xiisihiisa iyo xiise la"aantiisa, asluub xumidiisa iyo sida dahabkan oo kale:</p>
<p>Ciidda teeda xun ku beer miraha camalka wanaagsan,<br>Wanaag ma lumo si kasta oo loo dhigo e.</p>
<p>Bog iyo laba markii dareenkaas samaawiga ah la dhaafana hablihii reer Baqdaad dhabta xammaaliga ayay ku fadhiyaan oo ku koolinayaan farakacayaar Pietro Aretino16 dili lahaa intaan tiisu gelin. Waxaa wax badan i soo booqda Topchi-Baashiga ama saanad-hayaha u xilsaaran hub nus darsin banaatiikh daldalool leh ah. Baashi Buzuuk ayaa Xijaas looga yaqaan, Zaylacna hoggaamiyaha hubka madaafiicda goobta – waa nin belo ah. Jimceyaasha madaxa ayuu ii xiiraa, maalmaha kalena wuxuu iiga sheekeeyaa sheekooyin yaab leh oo ku saabsan shaqadii uu ka soo qabtay Dhulka Barakaysan (labada Xaram ama Baytal-Maqdis), sida sidii Kurdi Cismaan wiilkii uu soddogga u ahaa u qurjaray, Ibn Ruumi17, iyo sidii Turkchih Bilmaas uu u gowrici lahaa Maxammad Cali18 isagoo hurda. Mararka qaarkood qolka waxaa soo buuxiya Carab, sayiddo, ganacsato iyo dad kale oo meesha degay. Dhexdooda ku ma arag wax u dhigma oraahda mar walba la xigto ee ah ”Qab Quraysheed iyo faanka Zaylac”. Badanaa kulanku waa wada Soomaali afkooda ku hadla, qosolka isu jiibiya, buuqa, lugaha fidsada, oo dhulka is daadsha sida xoolaha.</p>
<p>Shiishad dhexda qotonta ayay wadaagaan, ilkahooda intaa waa cadayayaan, tubaakana waxay u cunaan sidii Iswiidish19. Isla mar ahaantaa, waxaan ku dangiigaa Kursiga ama jiinbaarta. Mararka qaarkood buug ayaan afka ku nuuxnuuxiyaa, si aan qaddarin u kasbado, ama xog guud ayaan kor ugu dheeraystaa, ama calaacalafaalis ayaan nasiibkooda uga sheegaa, ama ba shax xiddigis ayaan u sawiraa.</p>
<p>Malaha "ged cusub" ayaan la soo baxay haddii aan nolosha noocaas ah ka helo! Marka ugu horreysa, halkan ka ma jiro gole bulsho Xaawaley. Islaamku wuxuu u muuqdaa in uu si ulakac ah u dabciyay xiriirka ragga iyo dumarka u dhexeeya, si xiriirka ragga u dhaxeya loo adkeeyo20. Marka labaad, gurigaagu sinnaba qasrigaaga ma aha. Iridahaaga waa in aad xilli walba u furtaa saaxiibkaa. Haddii ay ka qabato in uu heeso (oriyo) markuu gudaha soo galo waa uu iska heesayaa. Ilaa aad qabatinto kelinnimo iyadoo la dhoobanyahay ama aadan xirfad dheer u lahayn xaadirinta maskaxda, waxaad halis u tahay in aad is madax marto oo aad si fudud u carooto. Waa in aad ka tagtaa dhammaan fikradahaaga gurracan oo aad muddo iska tuurtaa wixii ilaa waayo reer Yurub iska dhaadhicin jireen ee ay ka aamminsanaayeen edeb Hindi, akhyaarnimo Beershiyaan, martisoor Carbeed iyo sharaf Turki. War "kuwani xornimadii Eebbe bani Aaadanka u abuuray bay si dhab ah u sheegteen". Haddaba, qofkii in madaxa bannaan loo wada jeedo loogu xiiro aan doonaynow, ama arko saaxiibki oo guudka ku firanaya qolkaagii fadhiga, ama lehidiisii oo si xun loo gacmagacmaynayo, ama qof uusan weligi ba arag uu sidii widay run ah ula sheekaystow, Dhulka Soomaaliyeed ha isku iman. Waxaa shaki la"aan ah gacaliye L(umsden)ow, dareenkayga dartii, in aad igu xukumi doonto in aan anigiiba "cawaan barbarad ah noqday". Haddaba waa in aad xusuusnaataa, Afrika anigoo ku cusub ayaan ka imi Cadan iyo iska dabakawareeggeedii caajiska ahaa, gaardigii aan macnaha lahayn iyo maxkamad-askareedkeedii daaliska ahayd ee ummaddu u qaybsanayd qaybo baas; sida ragga shaqaalaha ah, ragga guutooyinka ciidan, ragga reer Madras21, ragga reer Bombey, saraakiisha reer "Yurub" iyo saraakiisha "madow".</p>
<p>Meeshii suugaantu ay ku koobnayd uun in aad barato uun xirfadda ka jawaabidda lakaadda cawaan qaar qaawan. Meeshii ay noloshu ka koobnayd xarigjiid xaqiran, is-nacayb, ceebayn iyo "tixraaca xukun sare". Meeshii isdhexgalka bulshada lagu burburinayay "xan" iyo fadeexadda kulannada yaryar ee gumaystayaasha. Meeshii ragga dhabta u jecel bulshada Xaawalayda ciriiriga lagu gelinayay! Halkii ay aad u adkayd in aad inan wacan shukaansato adigoo isla markaana sharafteeda iyo taadaba dhawraya, haddii laba goor lagugu arkana "xerada" oo dhammi dhaar ku marayso in ay wax hoose idin ka dhaxeeyaan. Meeshii xiska fayoobi joojiyaha duugtay, maskaxdiina bukaanjiiftada darandoorri ku gashay. Waxaa intaa u dheer halganka halista ah ee Magac yeelasho loogu jiro iyo dani-ku-baddayda xanuunka leh ee qofku xoolo yar sharaftiisa siisanayo!</p>
<p>Yurub caannimadu kun heer ayay leedahay, laga bilaabo hoggaamiyeyaal qaran ilaa kuwa bakhtiga duurjoogta cabbeeya22, dhammaantoodna xiniftan la"aan ayay wada noolyihiin. Marka la eego maxmiyadahan yaryar, magac hal meel ah uun buu ku soo ururay, taasina waa rubiyo lacag ah iyo garaaddo raadis. Ma jiro nin kaliya oo deriskiisa wanaag u quura. Ugu dambeyntiina, maamuus joogto ah uun baa laga daba wadaa noloshaas galtimacruufka ah. In aad bangaladaada meel ka baxsan sigaar ku cabtaa aad bay asluubta u dabamarsantahay. Booqashooyinka waa in aad gudataa 5 saac oo subaxnimo, 120° marka ay qarshada kulbeeggu abbaarayso. Waa lagu goynayaa guud ahaanba haddii aadan jaakaddaada xirnayn, sida ay doonto cimmiladu ha ahaatee. Haddii aad u bareerto in aad sharciyadaas dadka oo dhan u dhaxeeya jebiso, sida aniguba aan hadda falayo, haaraan ayaan madaxaaga laga shubayaa, magac baasna waa laguu bixinayaa23.</p>
<p>Abbaaraha shanta saac ee subaxnimo, marka biyaha ceelasha laga keeno, ayaa Xaajigu hadhimo noo soo dhiibaa. Kalaankal idaad oo aad u xayraysan, bariis cad, soor, ama mararka qaarkood mallay iyo badanaa caano garoor ah. Dhammaanteen Miis Wareegsan oo duqoobay ayaannu hareeraha ka fariisannaa. U malayn mayo in askartii Boqor Arthur24 ay weligood cirwayni ku gaareen ragga aniga halkaan ila fadhiya. Dabadeed beebab iyo qaxwe ayaan la istaagnaa, halkaas oo marka martida kale laga reebo, saaxiibbaday barqaseexad galaan, aniguna xusuusqor iyo akhriskaygii ayaan dib ugu noqdaa.<br>Siddeed saac oo duhurnimo markay ahayd, qaylo ayaa albaabka ka yeedhay. Haddii aannaan degdeg u furin waxaa nala weydiinayaa in aan Nasraani gudaha ku haysanno. Waxaa soo galay koox marti ah oo aad ugu hanweyn in waqti galabeedka is dhaafiyaan. Galabtaana sidaa ayaan ku wadnay ilaa qorraxdu liicday. Waa marka ay tahay in dakhsiga laga cararo ama ardaaga sare hawo loo doonto, ama socod loo labbisto. Badanaa magaalada dhanka bari ayaan uga baxnaa, aannagoo gaarna ban qabriyo duugoobay iyo ciid milix ah leh oo carsaanyo mooyee aanu noole kale oo dhaqaaqaa ku noolayn. Cirifka badda xiga waxaa ah masjid yar oo cooshad la isa sursuray ah. Hooskiisa ayaan fariisannaa oo ku ciyaarnaa nooc ciyaar qaab daran ah oo lagu magacaabo Shantarad, ama shax. Waa uun nooca hore oo wax laga beddalay. Badanaa annagoo ka fogaanayna shuqo dumareedyadaas ayaan shabbaaxtannaa, warma ganannaa, bootimaaleysannaa, ama qaalmarogad ku jimicsannaa. Hubka Soomaalidu door bidaani waa waranka, toorreyda iyo budhka dagaalka. Qaansada iyo leebabka sumaysani waxay gaar u yihiin bulshada dabaqaddeeda gunta ah; kuwa dadku yasaan ee yaqaan "cilmiga baas ee sunta halista ah lagu dhiinsho falaadha dhegaha leh". Isla mar ahaantaa, hubka qarxa way ka baqaan, waxayna ku sheegaan qalab fulay oo uu fulaygu kan ragga ugu geesisan ku halligi karo25.</p>
<p>Waranka Soomaalidu wuxuu u qaab egyahay Assegai-ga Raaska (Koofur Afrika). Waa dheeryahay, dhuubanyahay oo loodsami ogyahay. Samaydiisa kuxinnada leh waxaa laga gooyaa Dhebi, Dhiitacab iyo Maqaari la qallajiyay oo la xanaf tiray, dabadeedna xayr qadhmuun lagu subkaa. Badanaa waa midab hurdi furan ah, marmarna, sida Caraabiya oo kale waxaa qurxin ahaan loogu duubaa xasawi maar ah. Xil ayaa la iska saaraa in usha samaydu toosnaato, haddii kale riddadu waa qalloocanaysaa. Badhan iyo caarad dhuuban, xalleefsanna oo bir adadg oo Berbera iyo meelo kale ay tumaalladu ku tumaan laga sameeyay ayaa madaxa lagaga qurxiyaa. Dhererka samaydu wuxuu noqon karaa ilaa hal mitir iyo 42 sentimitir, afkuna wuxuu u dhexeeyaa 51 ilaa 56 sentimitir, waranka oo dhammina ilaa laba mitir iyo 15 sentimitir ayuu dherar le"egyahay. Dadka qaar waranka caaraddiida oo dhan ayay subkaan qaarna inta samayda iyo birtu iska galaan ama katiga oo kaliya. Si kastaba ahaatee, sida loo badanyahay dhammaan afka waa la madoobeeya inta marka hore la shido ilaa birtu casaato, dabadeedna waxaa lagu rugaa gees lo"aad. Magaalooyinka hal waran ayaa la qaataa, markii se la socdaalayo ama duullaan la aadayo laba ayaa la qaataa, sida dadka Tíbú-ga. Waa hooto yar oo gannidda loo adeegsado iyo waran shuqaynta loo adeegsado. Dagaalyahannada qaarkood, gaar ahaan Ciisuhu, waxay door bidaan waran xanaf leh oo culus, kaasoo aan gacantooda marna ba ka bixin.</p>
<p>Waranka dhawr siyaabood ayaa loo qabsadaa. Guud ahaan, suulka iyo faraha intooda hore ayaa lagu qabtaa waranka saddexmeelooddi tan madaxa u dhow, samaydana calaacasha ayaa la saaraa oo lagaga kilkilaa. Marka lagu dagaallamayo, waa dhif in hootada qiyaasta laba mitir meel ka dheer lagu gano – hubka culusna waxaa loo adeegsadaa "jafaynta". Isaga oo qaar qaawan ayuu waranluhu hore u ordaa, isaga oo si walba ugu eg qaab Kaafir, isla mar ahaantaa kan la soo weeraray waa ka gabbadaa oo gaashaan goobaaban oo uusan waranku karin ayuu u daruuraa. Markiisa ayuu kii gabbanayay weerar celiyaa oo isku dayaa in uu marka hore warankii lagu soo ganay jabsho isaga oo inta dhulka dhiga ku rableeynaya. Warmaha sahlani markii ay ka idlaadaan ayay labada dagaalmaagganaba toorreyaha la baxaan. Gacanta bidix qofka ayay isaga qabtaan, gacanta midigna si xooggan toorreyaha iska la dhacaan luqumaha iyo garbaha. Mar haddii halkaa la isla gaaro, dhakhso ayay xaaladdu dhinac ugu dhacdaa, dabadeedna kan guushu raacdo inta or halkudheg dhiillo ah ku dhufto ayuu gorodda kala baxaa cadawga dhimanaya oo haddana isa sii daayaa, si uu mid kale u haleelo. Waa hub carruureed ninka feejigani maalinta cad iska jiri karo, waranku se waa ku halis cawaweerarka ama kaynta, goorahaa oo isagaa oo aan la iska jirin la isku soo kilkili karo. Laylis ahaan, laba kabood oo dacas ah ayaan ciid qoton ugu aasnaa, meel qiyaas laba iyo toban yaardi jirta. Ganaaga khibradda lehi saddexdii riddaba mar ayuu la helaa yoolka. Toorreyda Soomaalidu waa bir qiyaas ilaa 45 sentimitir dherer jeedda, ballacana ilaa shan sentimitir, afku mudac yahay, labadeeda afna xiirexiire yihiin.</p>
<p>Daabkeedu waa gees lo"gisi ama geeso kale oo taab qabsashada hannaan ku leh ah, birdadabteedana maar lagu xardhay. Dhexda ayaa lagu xirtaa waxaa la geshaa gal ku tolan kiishad dhexda qofka ku labalaabanta. Caaraddeeda midigta ayaa la xijiyaa (foorar midig ), daabkana bidix ayaa loo dadbaa. Soomaalidu marka ay magaalada joogaan toorreydooda go"a ayay ka hoos marsadaan. Markase goobtu dagaal tahay, suunka marada waa laga kormariyaa, si ayan toorreydu u siiban. Mar walba xagga sare ayay tummaatida kaga keenaan qofka. Waa sida aya tahaye, marka hub gaaban dhanka hoose laga keeno si sahlan ayaa loo dalfin karaa, haddii qofka difaaca ahi xoog uu kan weerarka ah gacantiisa ku qabto leeyahay. Dhufashada weerarka ah gaashaanka ayaa loo daruuraa, dhaawaceeduna badanaa halis ma aha, haddaan dhabarka lala helin. Nuuxsaho yar oo qofka toorrey lala haleelaa falo ayaa sababi karta in ay garbaha dhexdooda kaga shalwato.</p>
<p>"Budhka" ama gaarruunka Soomaalidu wuxuu u egyahay "Tonga"-ha Kufaarta. Waa ul madax buuran, hal baac dherer jeedda oo nooc geed adag ah laga gooyay. Dhanka hore waa gamuuxanyahay, dhanka dambena si is le"eg ayay u jarantahay. Xurgufaha yaryar hub dhaawac weyn gaysta ma aha, badanaana qofka waa lagu halgaadaa ama si ba"an ayaa loo warfiya, halka gantaalka caaradda waranka gaashaanka loogu daruuro. Gaashaanku waa goobaabanyahay, dhexroorkiisuna waa ilaa 54 sentimitir qiyaas ahaan. Badawida qaarkood intaa waa ka sii ballaariyaan. Maadaama haragga wiyishu dhif yahay, waxaa badanaa laga sameeyaa harag dibi caadiga ah; ama sida la doorbido, haragga Biciidka ay Carabtu Wacalka u taqaan. Gaashaanka si qurxoon ayaa loo gooyaa, mar walbana markuu cusubyahay waa la dhawraa oo maro adag ayaa lagu dahaaraa. Qaybta buuran ee ee bartamaha ku aaddani si sahlan ayay waran u dalfin kartaa, gantaasha ugu xoogga badanina xataa qaybtiisa ugu nugul ma karto. Markaan la adeegsanayn gaashaanka cuddudda bidix ayaa laga lulaa, marka dagaal lagu jirana taabsinta dhexda ku taal ayaa gacanta bidix lagu qabtaa oo dibedda jirka ka fog loo taagaa. Mararka qaarkood Carab calooshoodushaqaystayaal ah Soomaalidana aad uga xirfad badan ayaa layliga nagu soo weheliya. Soomaalidu seefta ma yaqaannaan, gaashaankana iskaga ma difaaci karaan. Layliga toorreyda wax wayn kama yaqaannaan, hubkoodii hootada ahaa ayaaba carruurtii Bi"r Xaamid kaga adkaatay. Inkasta oo aanan bootimaaleysiga ka qayb gali kari karin, xushmada duubka ii xiran darti, haddana si dhakhso ah ayaan ninka Zaylac ugu xoogga badan ku caan baxay. Malaha sidaasi waa tan ugu fudud ee xushmad looga kasbado cawaan xoogga jirka uun qiimaysa maskaxdana heer hoose oo dhagar u adeegsi uun ku siman dhigay.</p>
<p>Marka aannu layliga ku daalno, darbiyada ayaa ka laabanaa oo aadnaa Iridda Koofureed ama Ashurbaarada. Halkan wiilasha ayaa "xeego" ulo iyo dhagxaan firfircooni sidii Iglan oo kale ugu ciyaara. Waa wiilal ragannimada dadka meesha deggan ku bannaan, se qaylo badan oo edeb daran, sida dhal cawaaneed oo dhammi ba tahay. Laba jir marka ay yihiin ayay billaabaan in ay midigta hoorsadaan oo nacnac ku weydiiyaan, haddii aad u diiddana camal xumo ayay dibadda soo dhiganayaan. Dadka magaaladu Gocos26 ayay madadaashaan oo si daran u cayaara, sidii Scotch linkers (?). Laba kooxood oo doobab iyo xaasley ah ayay u kala baxaan. Badanaa shilal ayaa ka dhex dhaca, ciyaartooyguna dharka ugu yar mooyee wax kale ma xiran karo, haddii kale isagoo calallo jiidaya ayaa garoonka bannaanka looga jiidayaa. Qolada guushu raacdo hees iyo cayaar ayay saacado magaalada ku dhex maraan, iyagoo warmahooda la soo baxa, halkudhegyadooda ku orinaya oo guulahooda ku faanaya. Donfatu-da Xabasheed, ama ku diganaya ciyaar dagaal (Wilwile) ay u dheeryihiin guullagaardis iyo faramuuqid raynrayn leh. Guul goob dagaal laga gaaray Yurub xataa sidaa loogu ma dabbaaldego. Shaqo la"aanta ayaa waxaa ugu wacan, sida premum mobile27-kii aabitey duulinta ahaa ee malaakhyada reer Hindiya oo kale. Waa uun iska iscarruureynta iyo faanka reer Bariga. Badanaa degmo reer miyi ah ayaan iridda banaankeeda ku aragnaa. Aqalladoodu waa ka qaab daranyihiin kuwo wal oo Jibsiga aan ku niqiin. Waa wax gaaban oo qaac badan, dhismahooduna aad u qaab daranyahay. Dadku waxay leeyihiin arag cawaannimo, si kale kuma garatide. Timo taaloog weyn leh, dhoobo asal leh lagu gaduudiyay, oo subag ka da"ayo ayaa Firin ama shanlo yar oo saddex ilig leh laga taagaa. Waa qori yar oo marna loo adeegsado shanlo ahaan marna in madaxa lagu xoqdo, marka uusan qofku doonayn in uu faraha subagga isaga bi"iyo. Mararka qaarna waxay ku baashaan baal goroyada inkaarta qaba ee tilmaamaya in ninka taagtay uu "ninkiisii dilooday". Maro suuf ah oo calal duugoobay oo uskag leh ah ayaa garbaha ugu dedan, mid kale oo la mid ahina dhexda ayay ugu xirantahay. Dhammaantood kabo saan qallafsan ah ayay illanyihiin, xarragada geesinnimana waxay isaga muujiyaan gaashaan, waran iyo toorreey (saddexanyo). Dumarka qaarkii aad ayay u qurux badnaan lahaayeen haddii aanay sida ragga wajiga u caratubin, waa calaamad Shaydaan oo foolashooda wada saaran e. Si caddaan ah ayay u barbar qaawanyihiin, hase ahaatee kor madoobi isagaa mar walba hu" isu ah. Xerada waxaa hareera tuban dameero, geelal, iyo koox Dhoohaneyaal dadka meesha dega ah oo markay i arkaan ashqaraar ciyaar iyo boodbood ku waasha. "Ninka cad! ninka cad!" ayay ku qayliyaan, "carara, carara, yuusan na cunine!"28 Mar mararka ka mid ah, si ay ahaydba, gabar yar oo madow, oo sida muuqatay ilaa shan ama lix jir ah, ayaa isubogiddayda29 shaki la"aan soo jiidatay. Jidadka magaalada ayay i daba socotay iyada oo igu leh "Waa Wanaagsan!"</p>
<p>Badwidu in ksta oo ay waji macbuus baqdin leh leeyihiin, haddana ma dabeecad xuma. Haweenku mudullada ayay ka soo yaacaan, si ay ii daawadaan oo igu qoslaan, ragguna waa igu dheygagaa, iyaga oo yaabban. Mar ayaan waxaan iri; "Wagar! Annaguna ayagaan u soo daawasho tagnay iyaguna annagay noo soo daawasho tageen, midabkooda ayaan ku dheygagsannahay iyaguna kaayaga ayay ku dhaygagsanyihiin!". Badwi Carabiga garanayay ayaa hadalkaa u tarjumay intii kale, iyaguna aad bay ugu maadeysteen. Waa tii gobollada kaawada laga qodo Iglanta ilbaxda ah ee socotada jidka maraysa "shiidka" lagu gano, ama Iskootlaanta fahmaysatay ee haddii lagugu arko timo xoogaa dhawr sentimitir yara dheer ama shaaribbo miiqan aad in lagugu soo "xoomo" oo lagu deldelo ku mutaysan karto, suuragal ii ma ahaateen in aan u dhex galo ama u dhexmaro sida aan dadkan cawaanta ah u dhex galo. Waa in aan soo noqonnaa inta aanay qorraxdu dhicin, markaas oo irridaha magaalada la xiro, furayaashana Xaajiga loo geeyo. Feejignaan hoogtay uun iska dheh, inta dameer qura ahi uu dhawr meelood darbiyada magaalada ka dusi karo! Salaaddii maqribka ayaa la addimay markii aan soo gelaynay. Weheliyeyaashayda midna ma tukado, markii se la weyddiiyo waxay kulligood ku jawaabaan oraah nin Ingiriis ahi necbaado, "Inshaa"Allah Bukra!" (berri , haddii Alle idmo)", waxay se ku roonyihiin xoogaa xishood ayay bulshada kaga dhuuntaan oo marka la cibaadeysanayo iyagaa ugu dambeeya.</p>
<p>Somaalidu, sida Afrikaanka kaleba, diinta kuma fiicna30. Marka lagu canaanto khamaarka oo la weyddiiyo waxa ay waxyaalaha la xaraantinimeeyay uga dhex baxi la"yihiin, waxay si fudud ugu jawaabaan, "maxaa yeelay waannu jecelnahay". Habeen habeennada ka mid ah, annagoo Ciise dhexdi deggan, waxaa i kiciyay cod qof dumar ah oo qaylo aad u dheer ku habaarramaysa. Habar weyn ayaa u muuqatay in ay ka cabanaysay ilkaxanuun, waxayna ku celcelinaysay tawaawaca ah“ Ilaahoow ilkuhu ku xanuunaan, sidayda oo kale. Ilaahoow cirridku ku kaaraa, sidaydaa oo kale”31.</p>
<p>Waxaa jirta sheeko aad loo yaqaan oo la sheego Garaad Xirsi oo hadda garaad u ah qabiilka Bartire. Waa ayuu la kulmay socoto xujeey ah oo aan hubaysnayn. Wuxuu weyddiiyay waxa ay hubkoodii guryaha ugaga soo tageen. Waxay ugu jawaabeen, ”Naxnu Mutawakiliin" – "dad talo saartay ayaannu nahay (Alle)". Habeenkii, markii uu si martigelin wacan leh u sooray ayuu mundulkii ugu soo galay oo u sheegay in faaliyihiisii ku amray in uu xaaji gawraco, isaga oo martidii qarracantay ka codsaday in ay mid caawa la gawraco iska soo xulaan. Qorituur ayay samaysteen oo midkood dhiibeen. Garaadkii meel mundul kale ah ayuu ninkii geeyay oo inta middidiisii lax dhiiggeed soo daray kula so noqday, si uu ugu sheego in ay haddana naf kale iska soo qabtaan. Xujeeydii oo aan faraxsanayn ayaa inta hal mar ah wada kacay cagaha wax ka dayey, ilaa fardooleydii oommanaha oo dhan ee garaadku ka daba diray ay ku adkaatay in ay soo qabtaan. Dabadeed hadiyado wacan ayuu soo siiyay, isaga oo "talasaarashada" Ilaahoodna aan xifaale yar ka marin. Badwida kuwooda ugu cawaansani waxay ku su"aalayaan meesha ilaah joogo. Marka ujeeddada su"aashooda la weydiiyana waxay ku jawaabaan "haddii Ciisuhu mar uun ay gacan ku dhigi lahaayeen, bartiisa ayay waran kaga gani lahaayeen. Yaa guryahoodii baaba"shay oo xoolahoodii iyo haweenkoodiiba ka laayey?" Iyagoo ku dheggan fikraddaa cawaannimada ah ee aysan awoodda u lahayn in ay fahmaan Jiraha Sare, haddana waxay rumaysanyihiin khuraafaad laga badbadshey kuwa ugu yaabka badan. Kuwo badan oo iyaga ka mid ah xaajiga (qof xajka u socda ama ka yimi) ku ma aabyoodaan, baqdin ay ka qabaan darteed in jalleecadiisa ama eray qura oo uu yiraahdaa ay dilayso.</p>
<p>Cashadeenna, oo iyana Xaajiga martisoorka wacani noo sameeyay, waa mid u dhiganta qadadeennii duhurnimo. Cashada ka dib waxaan nasasho ugu baxnay aqalka xaggiisa sare, si aan ugu raaxaysanno daawashada buuraha Tojorra iyo dayaxa fallaarihiisa cadcadi ay badda noo dhow dul ceegaagaan. Xidigga Waxaraxir ayaa sidii dheemmankii uga lusha ilikuwareedhayda xasilloon. Weegaar midabkiisu basali ciiraqoys fudud oo bulug casuus leh iyo caad doog furan ahi ku dahaaranyihiin yahay, sidii chrysopras (?) ayaa dayaxa hareeyay oo cirkana soo jiidasho gaar ah ku mannaystay. Muuqaalku waa mid dhab ahaan aad loogu riyaaqo. Gadaal waxaa naga ah dhul baaxad leh iyo buuralay himhimmowga qorraxdhaca moodda dhigay, walacda iftiinka cirkuna midab qalin ah ku dheehday oo ay degganyihiin cawaan kuwa ugu qabiidsani. Hummaagyada iyo mukulahooda mucjisada lehi argagax baas ayay ku ridaan laabta dalmarka. Xagga badda waxaa ka imanaya neecawda habeen iyo miyuusigga biyaha oo sidii shareeradii Daa"uud u macaan. Haseahaatee, codadka dhubuqlaha dhibceed iyo jagagacdu waxay la kallamaan qosolka dhurwaaga, ci"da weerka iyo uu"leynta dheeraatay ee yeyda. Amase, marka ay cimmiladu qabowdo dhanka hoose ayaan iska joognaa oo waxaa noo yimaada Maxammad Cumar oo noo sii wada akhriska ”Book of Lights (Kitaab Al-Anwaar)” ama gabay cantarbaqash ah. Waxaan soo xigan doonaa tarjumada baydadka soo socda oo ka soo fulay gabayaaga laga daba dhacay Cabdiraxmaan Alburaaci, tusaale ku bannaan beerlaxawsiga hummaagsuugaaneedka Carbeed e:</p>
<p>No exile is the banished to the latter end of earth, (-)32<br>The exile is the banished to the coffin and the tomb.<br>He hath claims on the dwellers in the places of their birth<br>Whoso wandereth the world, for he lacketh him a home.<br>Then, blamer, blame me not, were my heart within thy breast,<br>The sigh would take the place of thy laughter and thy scorn.<br>Let me weep for the sin that debars my soul of rest,<br>The tear may yet avail, — all in vain I may not mourn!33</p>
<p>Woe! woe to thee, Flesh!— with a purer spirit now,<br>The death-day were a hope, and the judgment-hour a joy!<br>One morn I woke in pain, with a pallor on my brow,<br>As though the dreaded Angel were descending to destroy:<br>They brought to me a leech, saying, 'Heal him lest he die!'<br>On that day, by Allah, were his drugs a poor deceit!<br>They stripped me and bathed me, and closed the glazing eye,<br>And dispersed unto prayers, and to haggle for my sheet.<br>The prayers without a bow34 they prayed over me that day,<br>Brought nigh to me the bier, and disposed me within.<br>Four bare upon their shoulders this tenement of clay,<br>Friend and kinsmen in procession bore the dust of friend and kin.<br>They threw upon me mould of the tomb and went their way —<br>A guest, 'twould seem, had flitted from the dwellings of the tribe!<br>My gold and my treasures each a share they bore away,<br>Without thanks, without praise, with a jest and with a jibe.<br>My gold and my treasures each his share they bore away,<br>On me they left the weight! — with me they left the sin!<br>That night within the grave without hoard or child I lay,<br>No spouse, no friend were there, no comrade and no kin.<br>The wife of my youth, soon another husband found —<br>A stranger sat at home on the hearthstone of my sire.<br>My son became a slave, though not purchased nor bound,<br>The hireling of a stranger, who begrudged him his hire<br>Such, alas, is human life! such the horror of his death!<br>Man grows like a grass, like a god he sees no end.<br>Be wise, then, ere too late, brother! praise with every breath<br>The hand that can chastise, the arm that can defend:<br>And bless thou the Prophet, the averter of our ills,<br>While the lightning flasheth bright o'er the ocean and the hills.</p>
<p>Weheliyeyaashaydu hadda mala"awaalid iyo kuhaansi khuraafaad ayay isugu dhurteen. Mid ka mid ah ragga meesha jooga oo Saalimayn la yiraahdo, addoon madow oo Sawaaxil35 ka yimid, hadda na xoghaye u ah Xaajiga, ayaa tusbax nooga faaliya36. Faalku waa qayb muhiim ah oo ka mid ah nolosha Soomaalida. Ragga qaarkood waxaa looga dambeeyaa haleelidda saadaasha faalka; mararka baqdintu jirto ee maskaxda Aadanuhuna ay "khuraafaadka la aammino" u nugushahayna si joogto ah ayaa xirfaddooda loo tixraacaa. Markaan u kuur galay, waxaan ogaaday in waaya'arag Saalimayn uusan marnaba su"aal la waydiiyay jawaab xun ka bixin. Laakiin wuxuu si joogto ah ugu adkaystaa in ay ku wanaagsantahay in neef la gawraco ama sadaqo la baxsho, kuwaasoo marka badanaa la iska iloobo uu qiil ka dhigto marka shil dhaco. Dabadeed waxaan isu marinnaa sheekaxariirooyin Afrika ama ba malaha dunida oo dhan caan ka ah. Faransada casriga iyo sidii Talyaanigii horeba, ”Qorismaris” waa uubato kaynta ku dhuumata, Beershiya waxay isu beddelaan madaxkuti, Bornou37 iyo Shawana38 waxay yeeshaan qaab libaaxyo, dhurwaayo iyo haramacadyo ah. Cir"aanaysigan sarbeebani waxa uu asal ahaan ka soo jeedaa, sida curraafaysiga iyo cilmishaydaankaba, bani Aadanka iyo baqdintiisa uun. Tusaale ahaan, badawi sixir lagu yaqaan waa wax aad looga baqaa. Madaxkutida iyo waraabayaashuna waa la mid, labadaa waxyaalood ee argagaxa lehna si fudud ayaa la isu la xiriiriyaa. Waxaa la yaab ah, dadka awoodda u leh waxyaalahaan ayaa la ii tilmaamay, iyagoo iska dhigaya inay ka gartaan wajiyadooda. Zaylac waxaa la igu tusay Badawi magaciisa la yiraahdo Faarax Batuun oo mararka qaarkood dhurwaa isu beddela, si uu dhiig dadaad u dhadhamiyo darteed.</p>
<p>Muddo afartan sanadood ka hor ku beegan ayaa saddex walaalo ah oo kala ahaa Kayna, Fardayna iyo Sollan Golis oo Berbera agteeda ah loogu dilay dambi qorismarisnimo. Dambigaan waxa badanaa caddeeyaa sayn bahal oo dabada qofka ku taal oo la arko ka dib marka qofka lehi illoobo in uu ku xoqo qorisixirka, ama dhaawac aan caadi ahayn oo soo gaara marka uu bahalka yahay, marka uu mar kale dad isu beddelana nabarku jirka ka sii muuqdo. Cir"aanaysiga noocan ah waxaa iyana la xariirta iyada oo la rumaysanyahay in badwiyiin badani barteen afka shimbiraha iyo bahallada. Khuraafaad kale oo isna aad u faafay waa kan iksirka39 oo dunida xoololaydu ku nooshahay qaab geed yeesha. Sheekooyin la yaab leh ayaa laga sheegaa dhiilo caanood gorofyo ah oo inta si aan la filayn kurtun kanyta ugu kala gooyay la helay iyaga oo qalin ka buuxo, ama barwaaqo aan laga fakhrinayni ka soo maaxatay. Sida la rumeysanyahay, qaalinta lo"aad ee dhiinka ahi waxa ugu horreeya ee ay subaxii afka saartaa waa geedkaa mucjisada leh, sidaa daraadeed ayaa Soomaalidu aad isugu hawlaan ka warqabka oodqaadka subaxa hore ee qaalmaha lo"da ah ee midabka dhiinka ah leh. Marar kale waxaan maqalnaa sheekooyin baqdin leh oo laga sheego habro da" ah oo sida Jigar Khwar-ka Beershiya beerka dadka quuta. Waxay aad u jecelyihiin in ay carruurta yaryar qashaan, xataa dadka waaweyni kama xishoodaan in ay xirsiyo ay isku difaacaan ka xirtaan. Dhulkan sirqada waxaa loogu yeeraa bidcad ama qumayo. Waa erayo tilmaamaya sixirrey, midda ugu xumina waa tan dhasheeda cunta. Qofka dadqalatadani haleesho wax nabar ah laguma arko. Badanaa qofku waa tilmaamaa qumayada, dabadeedna saaxiibbadi ayaa garaaca ilaa ay nafta ka qaadaan ama ay daweyso. Sidaa ayaa kuwo badani ku shahiidaan, carriga Soomaaliyeedna habar dilkeed wax sidaa u sii weyn kama aha.</p>
<p>Galmada iyadu dhab ahaan sinna ba magac wanaagsan u ma laha. Halkan, sida meelo kale ba, kuwa liida ayaa ah kuwa ugu horreeya ee sharafta kaga ciyaara. Ku dhowaad dhammaan murannada Zaylac ka dhaca dumar ayay la xiriiraan. Sirqadu si ayay wax u fashaa tan yarina si kale, labadooduna is ma dhamaan xumaanta. Mid baa yiri ”caqli haween waa rati diday”. Mid kalena wuxuu yiri ” Ilaah dumarka feer qalloocan ayuu ka abuuray, ninkii toosi is yiraahdana waa jabshaa”. Malaha, si ay ahaataba, aabigaas iyo madaxgoosigaa guud ahaaneed ayay galmadu ku macaanaataa. Waxa ay iska ilaaliyaan soo qaaqaadkeeda gaar ahaaneed, mana jirto ummad ragga Faransiis kaga adag ka foogaanta ku soo hadalqaadidda dumarka ragga dhexdiisa oo aan Muslimiinta dumarka yasta ahayn.</p>
<p>Laba saacadood oo sheeko ah dabadeed ayay martidii i soo booqatay tageen, annaguna maadaama aan diigga ku kacaynno, wax waqti ah annaga oo aan lumin ayaan darmaheennii wareeg u dhex fidsannay qolkii naga dhaxeeyay. Waad jeclaan lahayd barkinka Soomaalida. Waa qoton gaaban oo geed laga qoray oo qaroof timaha la xayreeyay iyo taaloogga qurxan ee loo firay loo dhigo. Sida kan Xabashida oo kale, wuxuu dhan walba uga egyahay barkinkii Masaaridii hore; kaliya wuxuu kaga duwanyahay in aan lagu xardhin Cirfiidyo iyo argagagixsooyin kale, si riyooyinka xun xun loo xijaabo. Mararka qaarkood codka durbaanka, hees, ama sacab ayaan waqti dambe cayaar iyo caweys noogu yeera. Qaabka loo ciyaaraa waa mid aad u murugsan, aalaa na xeeladaha oo dhan yaraanta ayaa si sahlan loogu bartaa oo qofka cusub way ku adagtahay. Cayaar walbaa heesteeda iyo miisaankeeda ayay leedahay, si ka soo horjeedda diinta Islaamkana ragga iyo dumarku waa u wada cayaaraan. Waxay ku bilaabaan sacab iyo in ay meesha ay taaganyihiin cagaha la dhacaan. Waxaa xiga hore isu gundhin, dib u gurasho, isweeraamin, booddo iyo waxyaalihii kale ee iskuulka Jiim Krow (<em>Jim Crow</em>)40 lagu yiqiin. Ciyaaraha kuwa ugu waawayni waa kuwa Ogaadeen laga ciyaaro iyo Batar, kuwaa ayaa haddana kala baxa oo sii kala qaybsama. Waxaan aad ugu hanwaynahay sida loo ciyaaro Dileho (?), Jiibwayn iyo Hoobalay in ay madadaalo iyo wax ka barasho ahaan, gacaliye Lumsdenoow, kuu la mid noqon lahaayeen sida Polka, Gavotte, Mazurka ay Soomaali u noqon lahaayeen.</p>
<p>Jimcadii oo u dhiganta Axaddayada, mid cabsan ayaa magaalada ku wareegayay isagoo kuwa shantooda waqti salaadda tukan waaya ciqaab ugu gooddinaya. Markay saacaddu 11:30 tahay ayaa waxa yeera durbaan dadka masjidka Jaamica ugu yeeraya. Waa uun mooro duqowday oo si qaab daran nuurad cad loogu malaasay. Rukunno ama tiirar aan wax sharraxaad ah lahayn ayaa saqafka gaaban haya, daaqadahana yaryaraantoodana, ama godadka laga neefsado aan dhehee, ayaa kulayl aan lagu jiri karin ka dhiga meesha. Minbar ma leh, sharraxaadda kaliya ee ka muuqatana waa sawir aan wacnayn oo u eg daabacaad maqaaxi lagu sameeyay oo Masjidka Maka ah oo darbiga ku musmaaran. Agabka kaliya ee yaallaa waa darmo duug ah iyo sanduuqyo duqoobay oo ay ku jiraan jallaadyo Qur"aan jeexjeexan ah galalkooduna dufantiryo leeyihiin. Waxaan soo galay aniga oo adeege massalle ii wado, halkaa oo la igu soo dhaweeyay eegmada 300 laba indhoodle oo iga soo fiirinaya safaf siman u fadhiya. Labadii rakcadood ee salaanta masjidka ayaan tukaday, tusbaxii iyo seeftiina hortayda ayaan dhigtay. Dabadeed Qur"aan ayaan la kala baxay oo Suuradda Baqara (aayadda 18aad) kor u akhriyay oo aad ugu dheeraystay. Duhurkii, ama saacadda maalinta kala barkeeda ah, ayuu mu"addinkii Khadiibkii soo hor istaagay oo addin ku celiyay, iyadoo jameeco shanshooyinkooda iyo cagahooda gambadhaystay ay ka daba jiibinayaan. Markii uu dhammeeyay ayaa dhammaan la wada kacay oo laba rakcadood oo Sunne ah qof walbaa gooni u tukuday. Dabdeedna waxaa lagu soo afjaray ducada Nabiga (attaxiyaad) iyo salaanta labada garab walaalaha Rumeeyay oo dhan laga wada salaamayo (salaamanaqsi). Khadiibkii dabadeed wuxuu koray godkiisii darbiga uga duleelay (mixraabka) oo minbar ahaan uu adeegsado. Dabadeed wuxuu nagu salaamay ” Assalaamu calaykum Waraxmatullaahi wabaraakatuhu”. Ananguna, isagoo Mu"addinka codkiisii ku laranyahay ayaannu ugu jawaabnay ”Wacalaykum assalaam Waraxmatullah!” Furfurashooyin diini ah oo badan iyo jawaab celinahoodii oo aadaan labaad ku soo gabagaboobay ka dib ayuu khudbeeyaheennii la istaagay ku khudbeeyay cod haddii Sir Hudibras41 maqli lahaa uu nacaladda sayri lahaa. Wax yar ayuu fariistay oo haddana kacay isaga oo akhriyay Al-Nacat (?), ammaanta Nabiga (n.n,k.) iyo asxaabtiisii.</p>
<p>Labadaas qaybood ayay khudbada Islaamku u qaybsantaa. Nasiib darro, si ay ahaataba, ku dhaqan ma jiro. Khadiibkayaga oo isla markaana Qaadiga magaalada ahi dhowr mar ayuu khalday Carabiga, khudbaddiisana warqad ayuu ka akhriyaa, arrin Islaamka kitaab gaab mooyee aanay cid kale falin42.<br>Markii khudbaddii dhammaatay ayuu karraanigayagii43 oo haddiiba ay suurtogal tahay ka liita khadiibka ogeysiis al-Iqaamah la yiraahdo ku dhawaaqay. Dabadeed intuu Mixraabka galay ayuu labadii rakcadood ee Jimcaha tujiyay jamaacada oo imaam u noqday. Qaabka tukashada salaadda wax u gooni ah ku ma arag, marka laga reebo in ay dhammaantood raacaan qaabka Shaaficiyada Yaman – gacmaha wax yar ayay kor u qaadaan Rukuucda iyo Sujuudda dhexdooda, meeshii ay bawdyaha ku nasin lahaayeen. Salaaddii jamaacadu markii ay idlaatay, dad badani masjidka waa ka yaaceen, halka kuwo kale na cibaadaysi dheeraad ah u hareen. Isu ekaansho silloon ayaa ka dhexeeya muuqaalkan44 iyo kan kaniisada degmo cidlo ah ee baadiyaha Iglan ku taal. Oday Sharma"arke, caaqilkii oo wiilkiisii garab socdo, meel minbarka agtiisa ah ayuu fariistay. In kasta oo madaxda sharafta leh aanay u ool kuraas firaashani, waxay isu ekaysiiyaan sidii iyagoo ay u yaalliin. Wadahadal, haba yaraadee, la ma oggola intaan salaadda la gelin. In dhinacyada la fiiriyaa waa reebbantahay inta salaadda lagu jiro, hase ahaatee, dadka oo dhammi ma wada tixgeliyaan reebbanaantaa, gaar ahaan marka shaarubbo cusubi goobta soo galaan. Marka (masjidka) laga soo baxo, raggu waa is gacan qaadaan, xoogaa bay meelaha istaagtaagaan ama xan saaxiibtinnimo is dhaafsadaan, ama khadiibka xoogaa la sheekaystaan oo dabadeed guryahoodii u qado tagaan.</p>
<p>Farqiyo badan oo kala duwaanaanshe aad u muuqda ah ayaa jira. Wax koofiyado ah fagaaraha ka ma muuqdaan. Caaqilku, salaadda ka dib masaakiinta ayuu sadaqo u qaybshaa, dabadeedna waa baxaa, isaga oo ay galbinayaan rag labaatameeyo ah oo banaatiikh ku hubaysani. Askartaasi si isdabajoog ah ayay buntukhyadooda xabbadkeliyaalaha ah ridayaan intaa.</p>
<p>La socda taxanaha.</p>
<p>Mahadsanidin.</p>

<h2 class="wp-block-heading">Cutubka 3aad: Tamashlihii Agagaarka Zaylac</h2>
<p>Sagaalkii Nofeembar ayaannu go‟aansannay in aan booqanno jasiiradda Sacaadadiin, waa midda wayn laba jaamood oo dhul gooni u go‟an oo qiyaas ahaan laba mayl magaalada dhanka waqooyiga ka xiga. Hal saac oo shiraacasho xooggan ah ayaannu ku gaarnay meeshii aannu u soconnay.Waxaan sii dhex marnay jiq geedgaab ah oo ay dhoobanyihiin xooman dukhsi biyood ah. Hawadu waa qoyaan dhaxan iyo qandho wadata, urkuna waa dhir dhimatay oo geeri ka soo kamkamyso. Waxaa xiga ban qalallan oo ciiddu xaani milix la caddaatay tahay oo bal caddaaday iyo gummudyo daran ah ka taagtaaganyihinn, kulayl la sunsumaya, dhir duqowdayna ka buuxaan. Halkan ayay dadka degaanku ku sheegaan in ay ahayd meeshii ay ku tiil Zaylacdii hore ee Carabta Yamaneed dhiseen. Sheekabaralayda waxaa lagu sheegaa in markii Sacaadaddiin1 la hareereeyay ee uu dilay David, boqrkii Itoobiya, ay ceelasheedii gureen magaaladiina sidaa ku duugantay. Wax aan shaki ku jirin oo qax sababay ayaa dabadeed dhacay. Waxaa dhacay wax shaki la‟aan in laga guuro kallifay. willashii halyaygaa Muslimka ahaa ayaa waxay u carareeen Axmad Ibn Al-Ashraf, amiirkii Sanca, iyagoo u ballanqaaday in ay xukunkiisa daacad noqonayaan oo hoos tegayaan haddii uu difaac u dhiso, Kiristaanka Xabashida ahna uga hiilliyo. Natiijadu waxay noqotay xiriir darbiyo ah oo ku wareegsan meesha Zaylac hadda ku taal, meeshii ay markii hore ku tiil waxaa la oran karaa waa 'periêre ruinae' (burbur sii burburay).</p>
<p>Intii aan Sharma‟arke la joogay, marar badan ayaan warsaday kaydka qoraallada taarikheed, dabadeedna qaaddiga Maxamad Khadiib, nin reer Harar ah oo qabiilka Hawiye ka dhashay, ayaa ugu dambayntii lagu qanciayay in uu soo dhiibo Diiwaankiisa, ama warqadihiisa xafiiska, si aan u cilmibaaro.Waxay u dhignaayeen sidii diiwaangelinta tuulaad ee dhalashooyin, dhimashooyin, guurar, furriinno iyo xorayn addoommo ay ku qoranyihiin. Waxaan qoraalladaa ka dheehday in sanadkii 1081 H . (1670-1) ay Sayiddiintii Shanaabiladu qaaddiyaal ka ahaayen Zaylac ayna jagada xafiiska hayeen 138 sanadood. Laba fac ka hor ayay jagadii ku soo wareegtay Maxamad Muuse oo Hawiye ka dhashay, qaaddiga hadda hayaana waa wiil uu adeer u yahay.</p>
<p>Asalka taariikhda Zaylac, ama sida dadka degaanku ku magacaabaan ‟Awdal‟, waxay ku luntay ceeryaamada sheekaxariiraradii Finiiqiyiinta. Cafalidii2 Priplus3 iyo Pliny4 sheegay waxay bilowgeedii hore ku tiirsanayd boqortooyadii Aksuum5. Abbaarihii qarnigii 7aad, markii Carabta Koofureed ay gudaha Xabasha u galeen6, waxay noqotay warshaddii weynayd ee xeebta bari, waagaa oo ay gaadhay barwaaqadii iyo quruxdeedii ugu sarreysay. Taqi al-Diin Markiisi7 wuxuu ku sheegay Zaylac meel dhacda masaafo 43 maalmood loo sii socdo oo 40 lagaga yimaado, wuxuuna u qaybiyay toddoba degmo oo waaweyn oo ku dhowaad konton af looga hadlo, halkaa oo ay ka taliyaan amiirro hoos tagta Hatiga (Hatze)8 Xabasha.</p>
<p>Qarnigii 14aad waxay caan ku noqotay dagaalladii ay la gashay boqorradii Xabashida. Ka dib markii jabab culus loo geystay ayay Muslimiintu dekeddooda dib ugu gurteen, taasoo difaac nafhur daran ah ka dib gacanta u gashay Kiristaanka. Dhulka waa la mooraduugay, masaajiddii waxaa loo beddelay kaniisado, Xabashidiina buuralaydoodii ayay ku laabteen iyagoo bililiqo wehel leh ku raran. Qiyaas ahaan sanadkii 1400, Sacaadadiin, waa amiirkii geesiga ahaa ee Zaylac e, ayaa magaaladiisii waxaa ku hareereeyay Hati David II9. Markii gantaal waran lagu dilay dadkiisii wuxuu uga tegay tabardarro cadowgoodii u gacan gelisay, ilaa wiilashiisii Sabru Diin, Cali, Mansuur iyo Jamaaluddiin ay dib u soo nooleeyeen halgankii Islaamka.</p>
<p>Ibn Batuuta, dalmare qarnigii 14aad joogay, sidaan ayuu u qeexay meesha:<br>“(…) Dabadeed Cadan ka dhoofay, anigoo badda maray, afar maalmood ka dibna waxaa gaaray magaalada Zaylac. Meeshaan waxaa deggan Barbariyiin10, dad madmadow oo dariiqada Shaaficiyada raacsan. Dhulkoodu waa lamadegaan laba bilood loo kala socdo. Meesha ugu horreysa Zaylac ayaa la yiraahdaa, meesha ugu dambaysana Muqdisho. Si ay ahaataba se, dadka deggan badankoodu waa dad dariiqada Raafidada11 raacsan. Cunnadooda badankeedu waa hilib geel iyo kalluun12. Carrigan qarmuunkiisu aad ayuu u daranyahay, sidaa oo kalena waa wasakhda, urka kalluunka iyo dhiigga geela jidadkeeda lagu gawraco”.</p>
<p>Abbaaraha sannadkii 1500, Turkida ayaa Yaman qabsaday, Janisaariyiintii mooryaanta ahaa ee ”ku noolaa dhiigmiiradka ganacsiga”na ganacsatadii lala heshiin karay ee Carabta waxay u cayriyeen xeebta dhankeeda kale. Ganacsigii Hindiya oo isla cadowgaas ka soo cararay ayaa dabadeed soo magan galayAwdal iyo shurakadooda dhexdeeda13. Turkidii Caraabiya, in kasta oo ay ka indhaxirnaayeen arrintan, ganacsiga boqortooyooyinka ka hor jeeda u yaacay waa ay ka xumaayeen. Sidaa awgeed ayay Zaylac la wareegeen, halkaas oo ay hog tuugo ka dhigeen. Dabadeed wax ay ku magacaabeen xarunta aqalka kastankana14 ayay ka fureen meesha. Dabadeed, iyaga oo xaruntaas iyo maraakiib dariiqyada cariiriga ah ee Baab al Mandab wareegta adeegsanaya ayay ganacsigii Hindiya ee Awdal ku socday duween aadna u taakuleeyeen, si ay magdhaw ugu noqoto qaxii rabshadooda iyo caddaalad darradoodu ay Caraabiya ka sababeen.</p>
<p>Tallaabadani waxay khatar ku ahayd jiritaanka Awdal iyo Xabasha, labadaba. Marka la eego dawladnimada xooggan ee midkood iyo siyaasadxumada fikradaha gurracan weheshatay ee midda kale, waxay aad ugu badantahay in ay Turkidu labadaba jilbaha dhulka ugu dhufan kareen haddii Hindiya oo ulajeeddadooda ugu weyni ahayd aysan Boortaqiis dhidibbo xoogan mutay ugu tageen.</p>
<p>Bartema15 oo sanadkii 1503 socdaal ku maray wuxuu kaga hadlay cutubkiisa 15aad:</p>
<p>”Saylacda Itoobiya, beero la‟aanteeda weyn iyo bahallo aan la aqoon oo meesha lagu arkay”; ”magaaladan ganacsi ballaaran ayaa is daba maraya, waana suuqa ugu caansan. Waxaa aad ugu badan dahab, bir iyo tiro aan la xisaabin karin oo addoommo madmadow ah oo qiimo jaban lagu kala iibsado. Kuwaa waxay Muslimiintu dagaal kaga soo qabsadaan Itoobiya, boqrtooyada uu ka taliyo Wadaadka Yohannes, ama loo yaqaan Suubbane Yohannes. Dadka qaarki waxay ku magaacaan boqorka Yacquubiinta ama Xabshida , maadaama ay Kiristaan yihiin. Dabadeed waxaa addoomahaa loo taxaabaa Beershiya, Caraabiya Felix16, Baabilooniyada Nilus17 ama Alcair18 iyo Maka. Magaaladaan xaqsoor iyo xeerar wanaagsan ayaa looga dhaqmaa. Ganacsato aad u tiro badan ayay magaaladu leedahay, darbiyadeedu aad ayay u duqoobeen, marsaduna waa tayo liidata oo yaqyaqsi leh. Boqorka ama Suldaanka magaaladu waa Muslim, wuxuuna mushaaro siiyaa ciidan badan oo fardooley iyo lug isugu jira. Xoolo badan ayaa dagaalka lagu siiyaa waxayna xirtaan hal maro oo dabacsan. Midabkoodu waa sida dambas mugdi ah oo madow xiga.”19</p>
<p>Juulay 1516, Zaylac oo markaa lagu magacaabay „suuqa wayn ee dhulalkaas‟ waxaa qabsaday oo magaalada gubay ciidan Boortaqiis ah oo uu watay Lopes Suarez Alberguiera, Berberana sidaa oo kale ayay mudan lahayd haddii ayan duufaanno kala firdhin lahayn horintii maraakiibta ahayd.</p>
<p>Markii Turkidii lagu khasbay in ay ka huleelaan Carabiyada Koofureed, waxay hoos timid (Saylac) xukunka amiirka Sanca, kaasoo haddana u sii sii dhiibay qoyska ganacsade ree Sanca ah.</p>
<p>Boqortooyadii Yaman markii ay sii baaba‟aysay, Zaylac waxay hoos timi kuxunka Shariifka Mukha oo in kasta oo aan wax dhaqaale ahi ka soo geli jirin haddana awood u lahaa in uu barasaabka beddelo. Isaga ayaa Xaaji Sharma‟arke ka kireeyay, isaguna sannad walba 750 krone ayuu siin jiray Sayid Maxammad Al-Barra ha Mukha, wixii intaa ka badan ee uu ka urursan karana isagaa qaadan jiray. Sanadkii 1848, Zaylac qoyskii Al-Barra waxaa ka qaaday barasaabkii Turkiga ee Mukha iyo Xudeyda oo Sharma‟arke ka kireeyay. Waxa yar ee ka sii haray Sacaadadiin guud ahaan waa biyamareenno, kelliyo dhaadheer oo hadda lumay20 kana samaysan dhagaxyo shacaabi ah oo banka dhammanti ilaa ceelasha taxan iyo barkado yar yar oo sida ay u muuqdaan loogu talo galay in biyaha roobka lagu qabto. Mid ka mid ahi aad ayay u farshaxan qurxoontahay. Waxay leedahay sal aasan oo dheer oo dhig qaanso dhawr cagood dhulka ka soo baxsan leh. Dhanka bannaanku waa dhagax aan sinnayn, gudaha dhagaxnuuradeed ayaa si fiican loogu salaaxay, saqafkana stalactites21 dhaadheer ayaa ka soo raaraca. Agteeda waxaa ku yaal qabuuro. Qabriyada intooda badan waxaa dhanka madaxa kaga mudan looxaan dhaadheer oo dhagaxmadow qoran oo dherer u qotontaa ka taagantahay. Waxa ay u badantahay in qalabkan buuraha Tojorra u dhaw laga keenay. Dhan kale oo jasiiradda ka mid ah waxaan ka helay (isla dhagaxii) isaga oo leh qaab maxdin aad u weyn oo barkiis cammuudda jilicsan ku aasmay. Qabuuraha agtooda waxaannu ku aragnay tuur dhagxaan ah oo tiir ka dhex taaganyahay. Halkan ayuu ku yaal qabrigii Sheekh Saacadadiin, geesigii hore, haddana ah waliga loogu jecelyahay Zaylac oo ilaa waaga si baahsan loo qaddariyo. Taa waxaa muujinaya haraaga waliimooyin xus ah, lafaha jajaban, qashinka qallalan ee daadsan iyo dhardhaarrada dabku madoobeeyay.</p>
<p>Markii aan ku wareegay jasiiradda cidla‟da ah, marka laga reebo koox doomaley Soomaaliyeed ah oo qoryaha dabka lagu shito Cadan u guraya, dabadeedna aan xasuuqay dud gallayrro waaweyn oo kalluun guranaya ah iyo shimbirabadeed yaryar, si aan uga yaabiyo dadka degaanka iyo weheliyeyaashaydaba, ayaan meeshii aan ka soo degnay ku soo laabannay. Halkan hooso ayaa na loo ka dhisay, neefkii ariga ahaa ee cashadeenna loogu talagalayna waa la kariyay oo tuurar yaryar oo bariis ah na loo soo dul saaray, qarshooyin biyo macaan ahna laydha ayaa la sii dhigay si ay noogu qaboobaan. Mar hore ayaan waxaas ma cuno gacaliye Lumsdenoow ka gudbay, mar haddii cunno karsamaysaa ii muuqato.</p>
<p>Markii aannu quudannay ayaan iyada oo aan loo aabayeelin Quartana22 iyo walaasheed qaabdaran toonna hurdo duhur laydha macaan e badda dhammaan dhinaca dhulka dhignay. Hurdo culus ayaannu ladnay, sida reer Zaylac ba noogu sheegeen in Saacadadiin ay sidaa waligeed ahayd (hurdo wanaagga). Markii aannu soo toosnay qorraxdu waa sii liicaysay. Hirka oo caariyay darti, rubuc mayl ayaannu doontayadii biyaha u sii dhex waarwaarinnay, annagoo sii dhex jibaaxnay carsaanyo waaweyn oo gano fool xun la soo baxay, dhagaxshacaabi afaysan iyo cawbadeed adayggeeda aad darin mooddo. Ha iga beenaysan marka aan ku iraahdo meelaha caariga ah qorraxdu aad ayay ugu kululayd, xataa cagahayga sarta noqday. Waxaan soo qaadnay saami xoogaa isbuunyo wanaagsan ah iyo dhagaxshacaabi caddaan iyo casaan ah, kuwaa oo haddii la urursado Zaylac qiimo ka goyn kara. Markii maalinjooggayagii dhammaaday ayaannu gurigayagii ku soo noqonnay.</p>
<p>Nofeembar 14, ayaannu magaalada ka baxnay, si aan safar Danaakil (Cafar) leedahay ugu lugdarsanno oo isla markaana u soo booqanno qabriga waligii weynaa ee Abu Sarbay. Safarkii oo saf hadaafaya ah oo ka kooban dameerro iyo ilaa konton rati oo sida hargo lo‟aad, fool maroodi iyo gabar addoon Xabashiyeed ah ayaa nagu soo baxay. Raggu waxay u ekaayeen duurjoog sidii adaafiir daanyeer la moodo, dumarkuna waxay uun ku wanaagsanyeen inay xoolaha raacaan. Xoolohoodu waxay ahaayeen yaryar kwo tabardarro ka muuqato oo baxaalli nugul. Si kastaba ha ahaatee, dameeraha badawidu aad ayay uga heer sarreeyaan kuwa Zaylac, geelooduna marka isbarbardhig loo hadlo waa ka qoodhsanyahay23.</p>
<p>Daqiiqado yar gudahood ayaa awrtii rarkii lagaga dhigay, aqalladii la taagay, dhammaanna nasasho la isu diyaariyay. Safarka sidaa u ballaaran oo aan ahayn dhacdo caadi ah, iyada oo hore loo yiqiin safarro yaryar oo badar sida oo mar ama laba toddobaadkii yimaada, ayaa dadkii magaaladu xataa ciyaartii ay jeclaayeen ee Gocosta soo dayaceen, si ay uga wardoonaan. „Guriga Dawladda‟ ee xagga Iridda Ashurbaara ku yaalla ayaannu istaagnay, si aan Badwida u daawanno, waxaana aannu is weydiinnay (sida ragga Magaaladu ba u nacaan qoorxidhka ama u caayaan kabaha buudka ah) gaashaammada goobaaban e culculus e waaweyn iyo warmaha qaabka daran ee reer baaddiyahani sitaan. Markan waddooyinka ayay soo dhoobteen, halkaa oo aan goobjoog u ahayn cayaartooda ay sida farxadda leh ugu tumayeen Xaajiga iyo madax kale. Sidani waa sida cawaantu u muujiso ku qanacsanaanta Qaddarta u saamaxday in ay kolonyo safar ah halisaha oommanaha oo dhan la soo dhex maraan.</p>
<p>Shiikh Ibraahin Abuu Sarbay wuxuu ku hoos aasanyahay qubbi nuurad cad leh oo Iridda Ashurbaara ee Zaylac u dhow, qoraal loox lagu xardhay oo albaabka dushiisa ku dheggan wuxuu noo tilmaamayay taariikhda geeriddiisa 1155 H. =1741-2 Hadda dayac ayaa ka muuqda, tiirdadabka sare waa soo dumay, darbiyadu waa duqoobeen. Gembiska qubbiga oo si qaab daran oo aan isu dheellitirnayn loo dhisay, sida Kashmiirna sallaan walba tiirar hayaan, waxay khatar gelinaysaa madaxyada dadka culumada ah inay ku soo dhacdo. Dhismuhu laba qaybood ayuu u qaybsanyahay; masjid iyo mawlac dadka soo booqanaya ku siyaartaan.</p>
<p>Mawlaca shan qabri ayaa ku dhex yaal, labada ugu waaweynna waxaa ku dahaaran maryo suuf ka samaysan oo midabbo birbirqaya leh. Ibraahim wuxuu ka mid ahaa 44 wali oo Xadramiyiin ahaa oo Berbera ka soo degay oo inta Buur Awliyaad shir barakaysan ku qabsaday dabadeed dhul fog iyo mid dhowba ku faafay, si ay diinta u fidiyaan. Harar ayuu abbaarihii 143024 u socdaalay, dad badan soo Islaamiyay, meeshaasna xasuus la sharfo uga tegay. Magaciisa waxaa lagu xusuustaa Jaadka oo uu halkaa geeyay darteed25.</p>
<p>Markii aan magaalada ka daalay ayaan Xaajiga ku qalqaaliyey in uu wehel ceelasha ii raaca igu daro. Waabeerigii ayaan afar nin oo Carab buntukhyo ku hubaysan ah kaxaystay, oo inta abbaar xagga waqooyiga xigta wajiga saarnay sii dhex waarwaarrinay oo dul soconnay ban dhagaxciid leh oo hir walba oo wayni uu daad ku soo rogo. Jidka waxaan ku soo marnay safaf dameerro iyo awr sibraarro biyood magaalada ka soo dhaanshay. Waardiye ayaa laga hayay sidayada oo kale, haween xoogag badan oo hoggaaminayayna xifaalayn fara badan oo ay u bogsanaayeen ayay naga sameeynayeen, iyagoo weliba ku dheeraysanaya. Qiyaastii afar mayl markii aannu soconeynay ayaa waxaannu nimid halka lagu magacaabo Tokhoshi, bacaadsaar daadmareen ah oo ku dhowaad hal mayl ballac isu jirta26, dahaar fudud oo dhooqo qallallan ahina dusha kaga rogantahay. Bartamaha waxaa kaga yiil saf ceelal saddex ilaa afar cagood dherer hoos u qodan salkana biyo calas ahi fadhiyaan. Hareerahooda waxaa ku wareegsan dhowr xayndaab oo afar tiir oo qoton u mudan ah oo kuwo gudub ahna isu hayaan. Dushooda waxaa ku fidsanaa hargaha ariga oo laga dhaqdo dhammaan carriga Soomaaliyeed. Ceelka agagaarkiisa waxaa tubnaa hormooyin geelal ah oo Ciisihii watay ay aad noogu qayliyeen, iyagoo warmahoodii cuscuslaa ee dhaadheeraa banka nagu ceyrsaday. Si qoladaa ay isaga difaacaan, dadka degaanku waxay ka dhisteen nooc qalcad wareegsan ah oo sallaan lagu fuulo. Agteeda (qalcadda) waxaa ku yaal dhir isugu jirta Dhuur waaweyn iyo Xinniduurka dhulka Sooaamalyeed ee ubaxa carfoon bixiya, laakiin cillaan ahaan aan qiimo lahayn. Xirmo geedqodxeed culus ah ayaa ku xeeran goobtan oo ah tan kaliya ee Zaylac agteeda beeraha laga fasho. Sidii uu Ibn Saciidba waayo hore sheegay “dadku beero ma leh, mirana waxba kama yaqaannaan”. Si ay ahaataba, sida dhirta ka baxday ay u kala duwantahay oo isu haysato ayaa waxay caddayn u tahay in waxa kaliya ee loo baahanyahay ay tahay uun in shaqo culus laga qabto. Waxaa ii muuqday geedsaliideed, hase ahaatee cidina ma taqaan magaciisa iyo dabeecadihiisaba27.Waxaa kale oo aan arkay Rayxaan ama Baasil iyo Kadi oo ah nooc dacarta ka mid oo ay ubaxeeda udugga badan Carabta reer Yamaneed jecelyihiin in ay duubka surtaan. Wax khudaar ahi waa qajaar, ukumi iyo karkadeega la cuni karo ee aan karinta u baahnanyn, wax miro ahina waa uun nooc qare (xabxab) yaryar ah.</p>
<p>Ka dib markii aan beerta dhex mushaaxeedii ku raaxaysannay, ceelkana ka mayrannay, ayaan aniga oo buntukh gacanta iigu jiro u dhaqaaqay xagga dhanka kaynta ah ee ilaa xagga badda u fidsan. Bakayle iyo nooc digiirankurus waawayn ah ayaa ku badan meesha. Sagaaro Golcasta yaree qurxoon e wax yar ka wayn bakaylaha Ingiriiska ayaa iyaduna dhirta ka dul boodboodeysay, iyada oo lugaheeda yaryar aan sahal loo arag xilliga guga. Waan ka baqay in aan xabbad culus ku rido meesha, maxaa yeelay Badawi aqalladood, xoolo iyo eeyo ku badnaa darteed. Xoolaha ruuxoodu marka ay dad arkaan aad bay uga didaan, xabadda yarina ma gaadho sagaaro. Waxaan se ku aarsaday in aan digiirantii xasuuq ba‟an u geysto oo si isla mid ah ay shabaaxtanka iyo dherigaba noogu anfacday. Waxaa weheliyay xayn tukeyaal duqay ah oo aan soo riday, kuwaa oo xammeetidooda askartii Carabta ahaa ay goojo indhood ka dhigteen.28 Shishadeenna waxaa dhacda Waraabaley ama buurta dhurwaayada.29 Ma aannaan tegin annagu, maxaa yeealay dadkii degganaa oo dhan waxaa ka soo barakiciyay reerguuraa hayaan ah.</p>
<p>Soo noqodkeennii beerta ayaan ka quraacannay, markii roob yimina dibedda ayaannu u yaacnay, si aan ugu raaxaysanno farxadda Oryantaalka ee roobka lagu qubaysto. Cali Iskandar, Carab oday calooshushaqayste ah ayaa maaweelo aan kala go‟ lahayn naga dherjiyay. Xoogaa opium (maan dooriye) ah ayaa qofka yara waalay, markaa ayaysan shactiradiisa maadda lehi kala joogsanayn. Dabadeed buntukhyadeennii ayaan la soo baxnay oo tartan baydarinnimo u dareernay, iyaga oo dad kalena na soo weheliyeen. Carabtii laf ayay meel 200 oo tallaabo noo jirta qotomiyeen. Waa meel aad ugu dheer dad badanaa shiishkoodu 50 yaardi ku egyahay. Taa waxaa u dheeraa, dabaysha dhacaysay oo qaraxa baaruudda wajigooda si xooggan ugu soo bitinaysay. Qaarkood laba ilaa saddex darsan ayay riteen, iyagoo aad uga foogaa yoolka oo hadba lagu qoslayay. Nin ayaa dabadeed laftii toogtay. Dabadeed in mar qura sharrabaaddii joojiyay, sida nin arrimahan waaya'arag ku ahi yeelo, ayuu kooxdii oo dhan gacan qaaday.</p>
<p>Mar dambe ayuu na tusay in guushiisu ay markan kama' uun ahayd; se wuxuu ahaa shiishyahan duqoobay oo aan libiqsan oo diric ku ah, sida Carabta Badwiyiinta ahi badanaa yihiin, xirfaddiisa iyo raacdo u adkaysigiisa. Anigu, maadaama aanan qori haysan daawade ayuun baan ka ahaa. Rifoolfarradu (bastoolad khasnaddeedu wareegato marka la ridayo) xiise aad u xooggan ayay kiciyeen, in kasta oo dadka qofna lagu kari waayay in uu taabto. Middooda ugu weyn oo baad loo yeelay waxay u ekaatay kaarabbiin aad u wacan, marna waxaa ba loo baxshay Abuu Sita (lixle) iyo Shaydaanka. Bastooladjeebeedku waxa ay la baxday Malcuunad, fogaanta ay riddada rasaasta gaarsiisaana nin walba waa ka yaabisay. Carabtu waxay siteen shucaysyo duqoobay oo badankooda dhuuntu duugow la lisantahy, ilaa ay sidii xaashi khafiiftay. Badanaa waxay ridaan iyagoo suxulkooda midigeedi dhegta la simanyahay, gacanta bidixi qoriga dhuunta hayso, meesha xaggayaga gadaal uun la qabto. Xasan Turki (ama Tuke, sida ay u badantahay) wuxuu watay mid ka mid ah qoryihii Shishkhaanaha wanaagsan ahaa ee waagii hore Siiriya iyo Sanca lagu samayn jiray. Waxuu si qumman u qaadan karay kanooni laba wiqiyadood culays le‟eg, laakiin si qaab daran ayaa baadkiisa afargeeska ah ee farmaajada Dhajka u eg loogu rakibay, mar walbana meel la cuskiyo ayuu u baahdaa.</p>
<p>Ku soo noqodkeennii xagga guriga, koox gabdho Ciise ah oo midabkayga ku maadeysatay, in aan dhab ahaan Muslim ahayna shaki geliyay ayaannu la kulannay. Carabtii waxay oodda ka rogeen in aan Sheekha Sheekhyada ahay, kooxdii gabdhaha ahaa toodii ugu qurxooneydna ugu macneeyeen guur dalbasho degdeg ah. Ka ma muuqan wajigeeda wax kale khajilid mooyee, waxayna carabaabtay in yaradkeedu yahay kuul Awdali30 ah, dhawr maro, dhawr xantoobo oo kuulo ah iyo xoogaa xoolo ah oo aabbaheed loo geeyo. Waxay u ballanqaadday, si warmoognimo leh, in ay maalinta xigta soo noqonayso si ay alaabadaa isha u mariso. Warka magaaladu waxba iska ma hortaagin ee wajigabaxa labadayda weheliye ka muuqday ayaa in aannu mar kale kulanno hor joogsaday. Zaylac ayaannu soo gaarnay, ka dib markii aannu qorraxda ku soo lugaynay, Carabtii i galbinaysayna qoryahoodii ayay cabbaysteen oo inta wadiiqo aan maro ii banneeyeen dabrid salaan ah ii rideen. Dabadeed qaxwe iyo macmacaan ayay u holladeen.</p>
<p>Nofeembar 24, waxaan helay fursad aan ku arko sida Sooaamlida magaaladu fulayo u yihiin. Kuwaa oo sidii horeba loo sheegay Carabta negi la mid ah, waa nooca dadkooda ugu liita. Saddex badawiyiin Ciise ah ayaa iridda koofureed ka soo muuqday, sac ayay gawraceen, madaxii ayay xabaaleen, dabadeed ergo ayay soo dirsadeen si loogu ogolaado in ay booqdaan mid iyaga ka mid ah oo Xaajigu u soo xiray dil uu u gaystay wiilkiisii Mascuud ahaa. Hal mar ah ayaa meeshii oo dhan jahawareer ku dhacay. Irdihii oo dhan ayaa la xiray, darbiyadana niman Carab ah oo buntukhyo ku hubaysan ayaa la dhigay. Saddexdii nin ee ila socotay waa is hubeeyeen, anigana waxaa la iigu yeeray in aan shaqaaqada ka qayb galo. Qaar waxay sheegeen in badwiyiintu magaalada falayaan31, kuwo kale waxay sheegeen in raggu hordhac u ahaa col u soo duulay in uu magaalada burbursho, qabsado, waxna laayo. Waxay ku dambaysay in badwiyiintu ka soo hor mareen saaxiibbadood oo soo galbinayay addoon Xabashi ah, todoba neef oo geel ah, todoba neef oo lo‟ ah, dameer cad iyo baqal yar oo madow oo ay magdhaw u wadeen. Maxbuuskii walaalki ayaa xabsiga ku booqday oo ku deeqay in uu la wadaago qolkii uu ku xirnaa. Shirkooda waxaa lagu sheegi karaa kan ugu caloolxumo badan. Qayb ahaan waa dhanka fikirmaskaxeedka ka aakibka ah meeshan, dhinac kale na waa wax u gaar ah ummad xiriirka xigtonimo ee ay dhab ahaan u qirsantahay uu yahay kan ragga uun ka dhaxeeya. Xaajigu, hadal dheer ka dib, wuxuu jileec ku muujiyay in uu dambiilihii nolol ku tago. Arrintan iyo siyaasadnabadeedka guud ahaaneedba waa sida kaliya ee hubaasha dhiig sii daata iyo dil fool xun suuro gelisa. Dhawr bilood ka hor uun bay ahayd markii badawi Ciise ahi iridda bannaankeeda u duufsaday wiil yar oo ilaa shan iyo toban jir ah dabadeedna u gawracay in uu ka baashado32 awgeed. Xigadii wiilka waxaa la oggolaysiiyay in ay mag qaataan, dadxunkiina isaga oo aan xagatini gaarin ayaa la sii daayay. Cafis doqonnimo uun iska dheh!</p>
<p>Ha u malayn gacaliye Lumsdenow in aan si ulakac ah ugu seetoobay danikubaddayda hal bil oo Zaylac joogiddeeda ah. Laakiin, sidee kuugu qeexaa majaxaabada ay kuu gaystaan shaqo nacayb Afrikaan, gacanbidixayn iyo shaki aan dhammaan? Afar bilood ka hor, intii aanan Cadan ka soo tegin, ayaan go‟aansaday ka sii taxaddaridda in aan Xaajiga la kulmo oo ka codsado in uu Abbaan33 noo dooro, awr iyo dameerana keeno.</p>
<p>Laba bilood ambabxa ka hor ayaan u qaddimay lacagtii looga baahnaa waddan waxba aysan ka qabsoomin iyadoo lacagta la wada bixiyo ama carbuun la sii dhiibo mooyee. Abbaanka waa in la jiscimaa meel walba, dadka iyo duunyada Tojorra dhooban, meel maalin shiraacasho uun u jirta Zaylac. Markii aan imid waxba diyaar ma ahayn. Aniga ayaa xataa mar barasaabka ka baryay in uu hawshayda u istaago oo isu muujiyo, si xushmad lehna wuu iigu ballanqaaday in isla saacaddaaba uu farriin dirayo. Hase ahaatee, toban beri oo kale ayuu dib uga dhacay in uu sidaa yeelo. Dabadeed, dabayl bari ayaa ku dhufatay, taasoo marmarsiiyo sii siisay in ciidankaygii ay laba toddobaad oo kale sidaa ku lumiyaan. Socoto waa jin caraysane, waa isa soo mutuxay oo daahid ka cabasho xanaaq furka tuuray, si aan degdeg iyo ulajeeddo daneed u muujiyo. Waxa kaliya oo aan dheefay hadal badni iyo ilaaq la daldalo. Xaajiga iyo wiilkiisu ba waxay igu sabeen in sidii ilme la koolkoolinayo oo kale cunnada iyo caanahaba la ii labajibbaaro. Waxay iiga digeen in cudurka furuqu Harar ku habsaday, jidka aan budhcad la la mari karin, amiirka (Harar)na uu masiibo la hubo yahay. Naftayda waxaan ku maslaxay markii ay ii soo baxday in labaduba buunbuuniyeyaal Oryantaal ah uun yihiin, dabadeedna waxaan ku sii waday cabasho xanaaq leh oo joogto ah. Odaygu sirtayda waa saari waayay. Waxaa si xan ah looga hayaa in uu yiri “ haddii Ingiriisku rabo in uu Harar qabsado, 500 oo askari ha ii soo diraan, haddii kale wixii xog arrinka ku saabsan oo dhan waa bixinayaa”. Markii uu ku qancay in safarku iga go‟anyahay ayuu dib isugu noqday, si uu u baxnaaniyo faa‟iidada ka dhalan karta dhacdadaa, sida baalasha soo socda ka muuqatana ku ma uu hungoobin xisaabtankiisii.</p>
<p>Dhammaadkii Nofeembar, awr afar ah ayaa la diyaarshay, abbaan ayaa la qalqaalshay, laba haween oo cunno kariyeyaal ah iyo adeege afaraadna waa shaqaalaysannay. Dibuhabayn ayaa alaabooyinkaygii saadka lagu sameeyay, dharkii iyo tobaakadiiba dermada ayaa lagu tolay, si awrta dhinacyadooda looga kala rido34, saandal socodka loogu talagalay ayaa la ii jaray, warqadna waa la qoray. Farriimo dardaaran dheer oo aad uga muhiimsan in qalin iyo warqad lagu dhigo ayaa nala sii faray, shir ayaa la qabtay, hawluhuna ifafaale ambabax ayay yeesheen. Xaajigu wuxuu si xooggan noogu fartiimay mid ka mid ah qoysaska ugu magaca dheer carriga uu dego qabiilka Gadaabursi oo noo sii gudbin doona seeddigood Aadan, garaadka ama amiirka beesha Geri. Isaguna wuxuu markiisa nagu simi doonaa reer xididki, Amiirka Harar. Silsiladdaa isudhiibka ahi waxay ku bilaabatay iyadoo nala ku wareejiyay Raage, beeldaajaha hoose ee Mamaasan Ciise. Kaalmada wacan ee Xaajiga iyo macmacaankii aannu wadannay iyagoo la adeegsanyo ayaa waxaa lagu qanciyay in uu toban toob35 qaato, waa qiime iska dhexdhexaad ah e, oo uu na weheliyo ilaa seeraha jilibkiisa aan dhaafaynno. Waa qiyaas ahaan 50 mayl, in uu Gadaabursi nagu simo oo is kaaya baro, in uu saddex rag shaqaale ah na siiyo iyo in uu wehel ilaalo ilaa labaatameeyo ah oo meelaha halisuhu ka jiraan na mariya nagu daro. Wuxuu noogu bilaabay in uu si isqaadqaad leh noola baarramo, isaga oo shaaca ka qaaday in khatarta intaa la‟eg aanu „magac‟ mooyee wax kale ugu babac dhigeen, xoolihiisiina uu ka soo tegay xilli xun, iyo in qaraabadiisa oo dhammi ay wax qaddarin ahaan loo cayimay helaan. Hase ahaatee, maadaama aan dhawr beri qura oo uu reerkiisa ka maqnaanayo ugu yaraan saddex bawndhi ku siinnay, waa ka diidnay gacanfurnaanta noocaa oo kale ah, waxaana aan rumaysnahay in wehelladaydu ku yiraahdeen „marka dambe.‟ Mar walba oo hawlahan (gorgortanku) ay socdaanna qolka ayaan ka baxayay, maadaama marka hal shay la bixiyaba ugu yaraan shan kale wacad lagu dhigto. Raage wuxuu si aad ah noogu digay in aan khatar iyo musiibooyin u diyaagarawnno, taa oo u muuqatay mid ay wada qabeen reer Zaylac oo reer magaalaheeda fulayada ahi isaga keen daayeen kuwa naftooda nacay uun.</p>
<p>Qabow ayaa imminka reer guuraagii ka soo saaray oogaga oo xagga xeebta diirran iyo gubanta u soo dejiyay36; sidaa awgeed, waa in aannu dhul dad badani degganyahay sii dhex marnaa, sida Yawmul Qiyaame markiiba murti ku haleelayna „oommane kuma dilo e dad baa ku dila‟. Waxaa intaa sii dheer iyada oo sannadkan Nuux Ismaaciil, jilib ka tirsan beesha Habar Awal, ay ku „baxeen‟ kana guulaysteen Ciise oo guud ahaan ah niman iyaga dhaama. Carradaa ayay lugta mariyaan iyagoo soo saara Qoon ama Kumaandowsyo ciidan tirada labaatan ilaa laba boqol gaara isu la socda oo ku hubaysan warmo, toorrayo iyo gaashaammo. Waxaa kale oo ay qaataan sibraarro biyaysan iyo saddex geeddisocod lagu maro, ku na filan muddo dhulka hoose ee deexda ah lagu gebagebeeyo. Ragga kuwooda dirirtu dhab ka tahay aad uga ma hayso in ay wax dhacaan marka ay ula gudboonaato qurgooyada ay magacooda ku bilayaan (baashadaan). Nin walba kooraha ayuu baal goray oo ka dhigan calaamad daacadnimo ka lulaa37, marka hootadiisu wax ka dhiijisana tuurkiisa taaloogan ayuu ka taagayaa, taaa oo ay weheliso raynrayn la mid ah midda aan darreenno kolka aannu billadsharaf jaakadda suranno. Ma ahan sinnaba in cadawga dagaal gobeed lagu dilo e dhagar tii Spartan38 u dhiganta ayaa laga door bidaa in si qumman loo dagaallamo. Fikradda ay sharaf ka haystaan waxaad ka dheegataa uun iyada oo sidii Suuluuga libiqsi la‟aan haweenka la dilo, cabsi laga qabo ilmaha aan wali dhalan in uu wiil noqdo darteed. Halyaygu wuxuu la soo cid galaa billad muujinaysa halyeynimadiisa39. Markaa ayay haweenaydiisii inta aqalkeedii ka soo booddo alalaas farxadeed oo dhagajabis ah la dhawaaqdaa. Waa hordhac ay kor ugu dhigayso geesinnimada ninkeeda si colaadin lehna ugu dullaynayso kuwa kale ee waxmatarayaasha ah. Haweenkan aan loo bogin si xun oo colaadi ku dheehantahay ayay raggooda ugu aabyoodaan, dabadeedna ragga waxaa maasheeya camashood isugu jira hinnaase, nacayb iyo qabiidnimo aan loo meel dayin.</p>
<p>Intii yarayd ee aan Zaylac joogay lix ilaa toddoba dil ayaa ka dhacay agagaarka gidaarrada magaalada. Abbaanku wuxuu soo weriyay in saacado yar ambabaxeennii ka hor laba nin oo Ciise ah ay Habar Awal gawraceen. Ciisaha iyo Danaakilada (Cafar) aano dhiig oo dil joogto ah sababta ayaa u dhaxaysa. Laakiin, sida ay dadku leeyihiin, muddo aan fogayn lix nin oo labadaa beelood kala ah ayaa wada socday, dabadeedna si lamafilaan ah ayuu kii ugu dambeeyay kii ka horreeyay dhabarka dambe gantaal waran daran ah kala haleelay. Ninkii dhaawacnaa wuxuu miyir ku haleelay in uu toorray iska soo gooyo oo uu ninkii isaga ka horreeyay la gaaro, sidaana uu wehel la dhintay. Mid ka mid ah dhacdooyinkan oo kale ayaa waddanka oo dhan khalkhal gelisa. Aanada oo nacaybkeedu qoto dheeryahay darteed ayaa dhiig badani ku qubtaa, tabtii Jarmalkii hore ay ka ahaan jirtay ama Koorsikada40 maanta. Abbaankayagu wuu ka badbadinayay lamahuraannimada socdaalka baas ee habeen oo dhan buuraha la jibaaxayo maalinkana keeblayuururka (ama dhacsaalka) la yahay. Wakhtiyada ugu halista badani waa oogta waaberi iyo cilcillowga fiid. Colku xilliga qorraxdu kulushahayna fardahooda ayay nasiyaan, xilliga dhedodhacana naftooday nasiyaan. Mar walba oo oommanaha oraahdu tiraahdo „rag oo dhammi waa isu cadow‟ aad aadane meel dheer ka aragto, gacanta midig ayaad si xooggan kor iyo hoos ugu haadinaysaa, adigoo ku dhawaaqaya „war jooga! war jooga!‟ Haddii ay joogsadaan, ergay meel laga wada hadli karo u jirsada ayaad u diraysaa. Haddii ay joogsan waayaanna dabka ayaad saaraysaa, adiga oo hubinaya in aadan la waayin riddada. Marka aad laba kooraha kala tuurto, waa hubaal in ay oodda jabsanayaan41.</p>
<p>Abbaankii ayaan ku amray in uu is diyaariyo 26ka Nofeembar, maalin Axad ah. Waa mar sabir iga sii dhammaanayo oo in aan dhulka oo dhan in aan socod ku sii maro ay iga go‟antahay, intii aan maalin kale ku dayici lahaa dad sugiddi. Goor xaaladdu quus joogto ayay si lamafilaan ah u soo muuqatay dooni Tojorra toos uga timi. Sida laga fisho sheekooyinka Habeennadii Carbeed42 ayaa dabadeed afar baqal oo wanwanaagsan oo qaab Xabasheed loo kooreeyay oo heensaysani illinka ka soo muuqeen.</p>
<p>La soco cutubka 4aad ee xiga.</p>
<p>Mahadsanidin.</p>

<h2 class="wp-block-heading">Cutubka 4aad: Soomaalida, Sinjigeeda iyo Dabeecadaheeda Gaarka ah</h2>
<p>Inta aanan Zaylac ka huleelin, waa in aanan moogaan in aan sharraxaad kooban ka bixiyo dadka deggan iyo Soomaalida yaabka leh ee ku hareeraysan. Bariga Afrika, sida Caraabiya ayaa waxaa laga helaa dad isugu jira saddex sinjiyadood.</p>

<ol class="wp-block-list">
<li>Ab'ogaa, sida Neegarro, Bushman, Hottentot iyo sinjiyo kale oo qaab jireed lagu garto, sida doollo waynida, dhar xirashada iyo calaamado kale oo Cuvier1 kii waynaa ku qeexay qoraalkiisii 1815.</li>
<li>Qawqaasiyiinta miirta ku sigtay ee gobollada waqooyi ee galbeedka Masar ka xiga: Soogalootigoodu waxay isbarbardhig ahaan ku simantahay uun taariikhda casriga ah ee dhow.</li>
<li>Iskadhalka Afrikada Bari waxaa guud ahaan ka mid ah Xabashida, Gaalla (Oromo), Soomaali, Sawaaxili, Xaamiyiin iyo Kaafirrada2. Dadka ugu horreeya waxay ku abtirsadaan Menilik, wiilkii Boqoraddii Saba ay Sulaymaan (n.k) 3 u dhashay. Qaabdhismeedka jirkooda iyo muuqaalkooda aadka loo yaqaan ee aan faahfaahinta u baahnayn ayay ka muuqataa in ay ka soo jeedaan fir Saam iyo Xaam isugu jira (Neegar-Xaam). Midda ku saabsan firka Gaallada (Oromada) fikrado kala duwan ayaa laga qabaa. Qaar ayaa waxay ku sheegaan in ay ka soo jeedaan Carab reer Maka ahaa oo waa aan dhawayn xeebta galbeed ee Badda Cas soo degay. Marka loo eego waxa Xabashidu ka qabaan taa, si ay ahaataba, iyada oo aan fikirkooda laaxin badan loo ogayn, Gaalladu waxay ka soo jeedaan amiir dadkooda ah (Xabashi) oo guursaday addoon laga keenay dhul koofurta ka xiga Guraage4. Waxay u dhashay toddoba wiil oo noqday budhcad xooggan oo qabiilooyin askumay. Firkoodii wuxuu qaatay magaca Gaalla oo loogu magac daray wabiga Gala ee Guraage ku yaal, halkaa oo ay tolkood Xabashi si ba'an uga adkaadeen. Cilmiyada jinsiga (ethnology) iyo (physiology) qaabjireedka oo halkan in aan ku faahfaahiyo waqti iyo meel deeqda inaan u helaa ayan ii oggolaanaynin waxa ay ku doodayaan in Kaafirrada Cape-ku (Koofur Afrika) ay yihiin dad waqooyi ka soo hayaamay, oo wax aannaan weli garanaynin xagga koofurta u soo riixeen.</li>
</ol>

<p>Meesha Soomaalidu ka soo jeeddo iyadu waa arrin taariikhda dhow uun ku siman.<br>”Barbarah” (Berbera) 5 marka Qaamuuska laga eego waa ”magaalo caan ah oo Magrib ku taal iyo dad laga helo inta u dhaxaysa Al Sanj, Sansibaar iyo xeebta Neegarrada, iyo Al Xabasha. Waxay ka soo jeedaan boqorradii Ximyar Sanhaj (Sinhaajiya) iyo Sumaama, waxayna yimadeed waagii Afrika uu qabsaday boqorkii Afríkús (Scipio</p>
<p>Africanus?)”6 Dhawr faahfaahinood oo ku saabsan gudniinka iyo sarsaridda jirka ayaa caddaynaya in ay kuwaasi ahaayeen kuwii ay ka soo farcameen Soomaalida oo aan wax kale ahayn e uun ah falliiq Gaalla wayn ka soo ruqay, la Muslimiyay, dabadeedna ku Caraboobay soogalooti is-daba-joog uga yimid xagga Caraabiya. Qaamuuska waxaa kale oo aan ka akhrinnaa in Soomaali uu ahaa magacii aabbaha qabiil, magacaana loogu baxshay in uu walaalki il ka soo tuuray (samala).<br>Shaykh Jaamac, sinjiyaqaan aad looga dambeeyo, wuxuu ii sheegay in sanadkii 666 Hijriyada (1266-7) uu Sayidkii Yuusuf Al-Baqdaadi dekedda Siyaaro ee Berbera u dhow oo uu markaa degganaa sixirroole gaal ah oo buuraha awood sixir kaga dusi jiray. Weligu wuxuu kaalmo ahaan ugu yeertay Maxamad Bin Yoonis Al-Sadiiqii joogay Baytal Faqiiha Carabiya, ducadii ay isku biiriyeen ayaa dabadeed cawaankii buurtii ku awdantay. Inkasta oo ay sheekoxariiro iyo khuraafaad dhallanrogeen, sheekada salkeedu waa dhab. Dadka badan ee culumaa'uddiinkaas ka soo farcamay ilaa waagan ganaax mageed ayay sanad walba siiyaan ehelada ugaaskii gaalka ahaa. Soogalootigii Carbeed ee ugu dambeeyay uguna muhiimsanaa wuxuu dhacay qiyaas ahaan 15 fac ama 450 sano ka hor markii Shariif Isxaaq Bin Axmad7 uu ka soo qaxay dhulkiisii Xadramawd isaga oo ay weheliyaan 44 wali (kuwee?) ee hore loo soo xusay, ayna Maakhir ka soo degeen. Waa xeebta dabayshu u dhacdo ee dhereran Marsada Karam ilaa cirifka Gaardafuy. Magaalada Maydh ee u dhow Jasiiradda Guban ee wali xabaashiisu ku taal ayuu ku noqday aabbihii dhiig gobeedlay oo dhan iyo inta kaliya ee faracooda la hubo dhulka Soomaaliyeed. Magaadeen oo haweenay xor ah ahaydi waxay u dhashay Garxajis, Awal iyo Arab. Haweeneey ama haween addoomo ahaana waxay u dhaleen Jeclo, Sanbuur iyo Rambad. Sidaa darteed jilbaha waawayn ee Habar Garxajis iyo Habar Awal oo doorbidda ku abtirsashada habareed ee xoojinaya fir hooyo, maadaama marka loo eego dhab ka hadalkooda uusan midkoodna garanayn kan uu noqon karo abuullanki. Kuwaa ayaa kordhay oo ku farcamay kala guursi iyo tolaysi ilaa ay abbaarihii 1500 ay Gaalladii ay ka soo farcameen waa dambe ka saareen Berbera, dabadeedna si isa soo taraysa ugu durkeen ilaa ay buuralayda Harar dhufays adag dabada la galeen. Abtiris cawaaneedyadii (ab'ogaa) hore ee Soomaalidu wali taqaan waa Dir, Iiddoor, Daarood, iyo sida qaar qabaan, Hawiye. Dir iyo Iiddoor, oo iyaga aan xaqiiqo ahaan wax badan laga aqoon magac mooyee, waa kuwii ay ka soo</p>
<p>farcameen Soomaalida waqooyi ee qabiilooyinka Ciisaha, Gadaabursi, Isaaq iyo Bursuk.<br>Daarood Jabarti bin Ismaaciil bin Caqiil (ama Cuqayl) waxay u haystaan faraciisu in uu ahaa Carab sharfan oo Al-Xijaas ka yimid, ka dib markii lagu qabsay in uu dhulkiisii ka soo cararo dabadeedna ku qallibmay (doonni) xeebta waqqooyi-bari ee Afrika. Halkaas ayuu ku guursaday gabar qabiilka Hawiye ah. Dadyawga lidka ku ahi waxay ku sheegaan in uu ahaa addoon Gaalla ah oo la soo masaafuriyay laguna soo yiri 'innaa- dharad-naa-hu' (waa aannu cayrinnay). Wagaas ka dib magaciisu wuxuu ahaa Taaruud ama Daaruud, kii la soo cayrshay. Dhanka cilmiga is-rogrogga afafka marka loo eego, sheekadani waa mid dhab ahaan sheekaxariiro ku dhisan. Waxay qeexaysaa, si ay ahaataba, sida guud ahaan la wada rumaysanyahay ee ah in askumihii qabiilooyinka ku teedsan xeebta dabayladhaca bari oo hadda ku fidsan xeebaha Bandar Jadiid ilaa Raas Xaafuun, dhanka koofureedna ilaa Wabiyada gaara, in uu ahaa mid sinjigiisu silloonnaa. Ilmihii Daarood waxay hadda u qaybsamaan laba qaybood oo waawayn. 'Harti' waa magaca reerayawga Dhulbahante, Ogaadeen8, Warsangeli iyo Majeerteen. Kuwaa ayaa isku magacaaba ilma Harti Koobme Kablalax Daarood. Qabiilooyinka kale ee Daaroodka ah oo aan dalladdaas ku jirin waxaa ka mid ah Geri, Bartire, Marreexaan iyo Bah Habar Cali (Celi?).<br>Hawiyuhu iyagu shaki la'aan waxay ka soo jeedaan farac cawaaneed aad u horreeyay (ab'ogaa). Soomaalida iyaga ma ahee inteeda kale waxay ku magacaabaan Xashiya, sidaasna ku sheegtaan in ay qaranka intiisa kale u dhigmaan. Qaar waxay isku dayaan, sida badanaa dhacda, in ay farac karaamaysan abtirkooda la xiriiriyaan oo iska soo jeediyaan, sida Sheekhaasha oo kale oo Khaliif Abuu Bakar isku xiriiriya. Ab'ogaannimadooda iyo sidaa oo kale asal-cawaaneedkooda waxaa caddaynaya sida waagaan la joogo ay u kala firiqsanyihiin. Waa qabiil ku xoog badan dhulka Majeerteen oo haddana laga helo buuraha Harar. Haddaba, Soomaalida marka dhaqankooda iyo calaamadaha qaabdhismeedka jirkooda ka muuqda, caadooyinkooda iyo halka ay degaan loo eego, waxaa lagu qeexi karaa sinji iskujir ah iyo inay yihiin laan yar oo sinjiga Gaalla-wayn ka soo go'day aadna ay ugu dhowyihiin asal ahaan Masaaridii madmadoobayd, Qawqaasiyiin soogalooti ah iyo dhiig Aasiyaan saafi ah oo muddo si joogto ah isu soo tarayay.<br>Xagga muuqaalka qof ahaaneed, ma ahan jinsi ishu nacdo. Timaha madaxu waa adayg silig ah, marooqyo ad'adag oo rucubyo uga soo fooca madaxa. Waxay gaaraan dherer</p>
<p>dhexdhexaad ah oo in ay dhaafaanni dhif tahay oo hoos u raaraca, sida kuwa sinjiga West Indian-ka iskujirka ah. Odayaal, culimmada iyo maalqabeenno aan badnayn oo awooda ku raaxaysiga duubka uun ayaa madaxa xiirta. Sida guud ahaan ay u badantahay, tin walba waxaa lagu firaa shanlo ama firin irbad-daabac u eg oo qori ka samaysan, tuurkana waxaa loo ekaysiiya sida 'shuruf' ilmeed, buruko duqowday, tuur, buruko qunsuleed, ama burukadii hore ee gaarifaraslaha. Boqol siyood oo madaxa loo hagaajiyo ayaa jira. Badwiyiinta, kuwa ku bannaan 'sinji xayrlaha Afrikaanka' waxay sii daystaan raamo xayr qadhmuuni ka da'ayso, dadkooda kalana waxay ku eedeeyaan in aysan dad ba ahayn ee ay shimbiro ku bannaanyiin (kibirka). Waxa timaha oo dhab ahaan madow bulug xiga ah lagu midabeeyo waxaa laga sameeyaa malaas nuurad iyo biyo la isku daray ah ama ba marka oommanaha la joogo qoosh dambas ah. Sidaa ayaa timuhu ku noqdaan caddaan hurdi xiga, dabadeedna cillaan ayaa gaduud qumman loogu rogaa. Cillaanka ku-meel-gaarka ahi waa ciid dhiin ah oo biyo lagu riiqay. Burukada silloon ee Soomaalida oo harag idaad oo asal cas leh laga sameeyo aadna qaab cawaannimo ugu dhow sida tan Welsh-ku waa shay qalaad, sida ka muuqata. Dhif ayay igu ahayd in aan arko intaan dhulka hoose marayay, inskasta oo qabiilooyinka agagaarka buuralayda Harar degaa ay xidhaan koofiyad sunno cad ama madoow.<br>Madaxu waa dheeryahay ee ma goobaabna, guud ahaanna waa nooca lala dhaco. Si wacan ayuu garbaha ugu qotomaa, si Afrika iyo Caraabiyaba isla qabaan, aadna u liidan lahaa haddii aanay quruxda sunniyaha ahayn. Xagga afka, marka laga reebo goomanka foocsan waa wanaagsanyahay, qaabsamayska dhafoorka ayaana bila. Indhuhu waa waawayn si fiican u samaysan, xirribaha sarena waa qurux taxan oo suuro leh. Daanku waa soo baxsanyahay si aad ugu dhow oo aan laga aqoon qal wayni Afrikaan. Bushimaha waawayn ee jalladan ayaa waxay muujinayaan ku soo soocid Neegar. (Lafta) garku waxay u soo taagantahay si aan ku qummanayn xagasha wajiga. (Timaha) garku waa xoogaa teel teel ah, aad bayna u adagtahay sinnaba in la arko wax xataa u dhigma qaabka kan Carbeed u baxo. Sunniyaha dhaadheere dabacsan ee dadku jecelyahay halkan ku ma badna, shaaribbaduna waa khafiif gaagaaban, badanaa na waa laba miiq oo cilinno kor u qaansaysan ah. Afku waa qamuux, bushimuna waa adayg buurbuuran. Ilkuhu waa dhif in ay u soo foocaan sida Neegarrada, mase cuddoona oo caadaysiga calalinta tubaakada Surat ee adag ayaa daxaleeyay9. Cirridyadu waxay noqdaan madow baraashirix leh (cirridka ayaa midabo kala duwan</p>
<p>yeesha, dhibaato tubaakadu u geysataty darteed), magaadka loo adeegsado taqsiintuna bushimaha ayuu midaka ka dilaa.<br>Qabiilooyinka dega degaannada kulaylaha ah jirkoodu waa simane aan xanaf lahayn oo madow dhalaalaya ah. Markii oogada loo sii baxana midadku waa sii furmayaa. Harar markii la gaaro guud ahaan midadku waa siddii bun caddays ah. Badwiyiintu waxay ka helaan in ay calaamado sarsar qaab daran ah korkooda ku xardhaan. Inta summadahaasi lale'gyihiinna waxaa u sahlaya dhumucda wayn ee maqaarka hoose. Raggu waa dhaadheeryihiin si u xallad xunyihiin. Mar qura uun ayaan arkay wax u dhigma doollowayni, taasoo qaabka qofka xarafka S u ekeysiisa. Hase ahaatee, garbuhu waa sarreeyaan, dhexdu waa toosantahay, bawdyuhu waa kala dhacsanyihiin, lafaha shanshadu hore ayay u soo yara godanyihiin, caguhuna sida gacmaha ayay qallafsanyihiin, ballaaranyihiin oo bacafsanyihiin. Haddana sida oo ay tahay, marka timahooda balka cawlkaa ah baal fudud oo babbanaya laga taago iyo midabkooda dhuxusha madow la moodo lagu mardaadiyo dharka kan u wacan, waa Toobka cad e nadiifka xalan ahe, dhab ahaan quruxda waa is buuxiyaan10.<br>Maskax ahaan Soomaalidu sida jirkoodaba waa caynad gooni ah. Waa dad aad u dhiillo nugul oo ay u wheliso iyagoo si aan caadi ahayn ay u adagtahay in la qanciyo. Carabta ma jecla, Turkida waa necebyihiin waana ka baqaan, Faranjiga argagax ayay ka qabaan, Aasiyaanka kale oo iyaga dhammaantoodba magaca “Hindi” u lehna waa yasaan. Kuwan dambe (Hindida) iyaga mar walba waxaa lagu caayaa fulaynimo iyo iyagoo mar walba doona in loo roonaado, taasoo ay ka kacday maansada jacburkan xiisaha leh ah ee soo socota:<br>Hindi wax ha weyddiisan<br>Illeen Hindi sakhi lagama helee<br>Haddii Hindiya sakhi laga helo<br>Alle Nabi buu ka soo saari lahaa.<br>Dhammaan dabeecadaha Neegarrada lagu yaqaanno way leeyihiin, sida ismaahinta iyo deggenaan la'aanta. Tabtii maskax fardanaanta Xabashida uu Gobat11 ku sheegayna mawqif joogto ah oo aan mawqif la'aanta lafteeda ahayn ma leh. Waa dad nugul, iska faraxsan oo caashaqi ah. Mar qura ayay uun xaalad caro ah u caynwareegaan iyada oo</p>
<p>aanay wax muuqda oo ka caraysiiyay jirin, markaa oo ay awood u leeyihiin gaboodfalyo naxdin leh. Cadan marka ay joogaan waxay u muuqdaan in ay kaga farxad badanyihiin marka ay waddankooda joogaan. Halkaa waxa aan badanaa ku arki jiray nin kaligii ciyaar sacab tumanaya, sidii carruurta, si uu laablakac isaga neefiyo. Halkan waxay noqdaan sidii Maangoolka iyo xoolo dhaqatada kale, dad murugaysan oo saacado qar cidla' ah fadhin kara iyaga oo dayaxa dhawraya ama xaajooyin duugoobay geedaha hoostoda ku faallaynaya. Xaaladdan waxaa shaki la'aan sii taaba halista joogtada ah iyo nolosha aan qorshaha la fili karo lahayn, taa oo ku khasabta in ay ka fikiraan xaajooyin kale oo aan ahayn ciyaar iyo hees. Waxay u muuqataa in waxbarashada badani ay waasho. Sida Faqiihyada suufiyoobay ee Saxaaraha Waqooyiga Afrika, wadaadku guud ahaan u ma samaysna xaaladaha addunyadaan, xaafidka ama Qaari'una wuxuu ku siganayaa doqomoobid.<br>Xagga geesinnimada ka ma ay duwana guud ahaan dadyawga cawaanta ah. Lagu ma oga takrifalka lagu yaqaan dadka ilbaxda ah. Dagaalladadooda culculus meeshii labaatani ku dhimato waa u jab wayn, badanaana ilaa lixi markii ay ka dhimato ayay cagaha wax ka dayaan. Degmo dhan oo geesiyo ku faanaya in ay boqollaal dileen la tiicaysa ayaadan mid qura oo la dhaawacay ama la naafeeyay ka helayn, halka degmada Carbeed ragga barki ay ka muuqdaan haaro bir iyo rasaasi ku dhigeen.<br>Kooda ugu geesisani dagaal ma hollinayo haddii uu gaashaankiisa ka tago. Aragtiga libaaxa iyo qaraxaa rasaastaba qaylo argagax leh ayay ka qaadaan. Qoonkooda ama colalkooda geelqaadyada ah waxaan laga aqoon qaabka iyo taatikadaba tii Turenne12 -kii waynaa loo daayay. Waa marka dagaalyahanka xeeladdiisa ugu sarraysaa ay tahay in uusan cadawgiisa ubucda u gelin13. Haddana sinnaba uga ma marna xariiftanka geessinnimada leh ee lagu yaqaan dadka cawaanta ah. Laba ama saddex ayaa mid hurda si geesinnimo leh u gawraca, marka si daran loo kiciyo dareenka carada qabiillada cadowga isu ah ee muddo dheer aanooyin dhiig dhex yaalleenna waranka iyo toorreeydaba si aan jixinjix lahayn ayay u adeegsadaan. Gumaadyadoodu waa wax laga argagaxo. Bishii Feebarwari ee 1847, laf yar, Cayaal Yoonis14, ayaa markii Berbera laga cayrshay waxay degeen waddada Buulaxaar, halkaa oo in yar oo</p>
<p>ganacsato Hindi iyo Carab ahi la soo degeen15. Ragga waxaa caado u ahaa in ay degmada miyiga fog ah uga soo tagaan dumarkooda, carruurtooda, duqayda iyo kuwa jirran (maatibax), iyaguna ay xeebta ku faafaan si ay ganacsigooda u sii wataan. Maalin maalmaha ka mid ah, iyagoo sidaa iskaga shaqaysanaya wax halis ahna aan ka shaki qabin ayaa col Ciise ah oo 2,500 tiro la'egi degmadoodii weerar ku eekeeyay. Rag, dumar iyo carruurba si aan kala sooc lahayn ayaa waranka looga aslay. Dabadeed colkii tacaddiga geystay si nabadgelyo ah ayay tuulooyinkoodii ugu noqdeen iyaga oo bililiqo wehel leh ku raran. Waqtigan hadda la joogo, hal nin ah oo bastoolad wareegalay ku hubaysan ayaa waddanka oo dhan argagax gelin kara. Si ay ahaato se, waa ay iman doontaa maalinta buntukh kabriidluhu (ama Shucays)16 waranka ka sare mari doono, dabadeedna waranlahaa aan dhibka lahayni markii uu buurihiisa qararka ah dhex galo uu sida Carabta cadaw aan lagu dhicin noqon doono17.<br>Badwiyiinta intii aan dhex marayay waxaan kala kulmay dhimrin iyo martisoor wacan. Far iyo suul ama sacab tubaako ah ayaa ku filan in aad qof walba kasbato, dhowr yaardi oo bafto qallafsan ahna waxyaalahii aan doonaynay oo dhan ayaan ku helnay. Sidii canug yar ayaa la ii koolkooliyay, in aan caano dhamo oo hilib idaad cuno ayaa la igu qasbay, gabdho la ii guuriyana waa la iigu yaboohay. Dadku waxay igu baryeen in aan iyaga dhex dego, colalkooda geelalqaadyada ah hoggaamiyo iyo in aan libaaxyada ka xoreeyo maroodiyadana ka laayo. Marar badan ayaa rag waxuu si beerlaxawsi leh iigu yiri ”maxaa kugu keenay adiga oo sidaan u nugul in aad dhaxantan waylaalis nagu la fadhiisato geed hoosti”? Dabcan waxay ahaayeen tuugsadeyaal, amiirro iyo cayr, hantiileyaal iyo suufiyo, dhammaan kuwo nasiib darro ka siman. Carabtu waxay u bixiyeen Bilaad Wax Isii ”Carrigii Wax i Sii”, hase ahaatee baahidooda si sahlan ayaa loo dabooli karay, gacanta furanina mar walba saaxiib ayay kasbataa.<br>Soomaalidu guud ahaan waxay haystaan Dariiqada Shaaficiyada ee Islaamka. Duwanaantooda ugu waynina waa iyaga oo aan maydka ku dul ducayn (tukan) 18 xataa magaalooyinka. Xafladda guurku waa mid sahlan, yaradka (ama meherka) iyo waliimadaba si fudud ayaa loo agaasimaa, nikaaxana waxaa xira wadaad ama xaaji.</p>
<p>Marar badan ayaa la iga codsaday in aan xafladahaas qumiyo. Yawmul Qiyaame isagu marar fuliyay arrimahaa, isagoo Faataxo uun aan khushuuc lahayn lammaanaha faraxsan ku dul akhriyay.<br>Soomaalidu, sida badanaa dadyawga kala duwan ee Islaamku isku xiray lagu yaqaan, waxay leeyihiin ciraanaysyo kala duwan oo ka markhaati kacaya asalkooda diin la'aanta ka soo jeeda. Tusaale ahaan, ku dhaarashadooda dhagaxyada, sida ay u wayneeyaan daharrada19 iyo geedaha barakaysan, iyo xukunnada ay dabka iyo biyaha ka rumeysanyihiin. Waa tabtii Bulungada Galbeedka Afrika. Ninka lagu eedeeyo dil ama xatooyo dhufays waran dhererki jeeda oo dhimbilo dab ahi ka buuxaan ayuu dhex maraa, ama cuddadda tumaalka biraha oo casaatay ayuu dab ololaya gacanta kaga soo bixiyaa. Qaar waxay door bidaan in ay afar ama shan aleelood ka soo bixiyaan weel wayn oo biyo kululi ka buuxaan. Addinka la adeegsaday mar qura ayaa calool idaad lagu duubaa, dabadeedna maalin dhan baa loo daayaa. Waxay leeyihiin faaliyeyaal dhaqameed Taawuli lagu magacaabo, sida marka ay ragga Greegree20 -ga Galbeedka Afrika xaydha iyo lafaha lo'da la qalay ka faaliyaan “daawada fasha.” Waxaa laga saadaaliya, roob, dagaallo iyo cuduro xoolaha ku dhaca. Dadka waxan ka shaqeeya oo lab iyo dheddigba leh ma tukadaan mana maydhaan. Sidaa awgeed, mar walba inay najaaso yihiin ayaa loo ogyahay, taa oo looga baqo dadkuna si wayn ugu qaddariyo. Saadaalintoodaa khuraafaad fool xun ayay ku wariyaan, iyagoo badanaa xoojin u cuskada afka wali karaamaysan oo mar hore dhintay. Inta lagu guda jiro saddexda bilood ee Rajalo21 la yiraahdo, Quraanka qabuuraha lagu ma dul akhriyo, wax guursi ahina ma dhacaan. Sababta u goonida ah ayay sheegaan in ay tahay ku dayasho awowgood Isxaaq oo marka xilligan lagu guda jiro aan dadka isu guurin jirin. Si ay ahaataba, waa ka markhaatikac waxyaalo ka haray ciraanaysigii cawaanta ee saadaasha bilaha san iyo kuwa aan ayaanka lahayn. Sida awgeed, bisha Sabbuux22 qaalmo geel ayay sadqeeyaan oo waliimooyin iyo Dabshidka23 Maalinta Sannadka Cusub ayay barakaystaan. Dadka dhinta waqtiyo cayiman, sida marka dayaxu Laxaha24 la dego oo aan ayaan lahayn, inta dermo lagu duubo ayaa geed dushi la saaraa. Fikradda ka dambaysaa waa in haddii la xabaalo uu qabiilada khasaare soo gaarayo. In kasta oo ay ciraanaysiga rumaysanyihiin, Soomaalidu cunsuriyiin u ma aha sida Carabta, marka laga reebo kuwa cilmikororsiga u doonta Yemen iyo Xijaas</p>
<p>dabadeedna cilladda halkaa ka soo qaada. Waa Muslim-ku-sheegyo Islaannimadu aanay ku dheerayn, in ay dad kale ku dirqiyaanna aan dan badan ka lahayn.<br>Af Soomaaligu hadda waa ka gudbay waqtigii aan Yurub laga aqoon. Waa wax lala yaabo in af aan xarfo la qoro lahayn ay sidaa uga buuxaan gabay iyo aftahannimo. Waxaa jira kumannaan heesood, kuwo degaan (maxalli) ah iyo kuwo guud ahaaneedba, arrin walba oo maskaxda ku soo dhacdana ku saabsan, sida rarida awrta, shubidda ceelka iyo ugaarsiga maroodiga. Nin walba oo bartay wuxuu yaqaan in kuwaa ka mid ah. Habdhacu ma cuddoona, taa oo ay ugu wacantahay in guud ahaan uu ka kaco alanka “ay” (oo loogu dhawaaqo sida eraygayaga “hay”), kaa oo tixda ka dhiga cod hal nud ku socda. Hase ahaatee, iyada oo xarafraac iska roon oo joogto ah iyo luuq lagu xoojinayo ayaadan marna ugu qaldamayn tiraab ahaan, xataa haddii hooriska mar walba la socda laga reebo. Dhulkan waxaa maasheeyay gabay yahanno, gabay xumeyaal iyo deelqaafle, intaba. Nin walbaa meel la yaqaan oo sidii jaraa'idyo qarni soo baxayay lagu falanqeeyay si qumman u qeexan ayuu ku leeyahay heerarka aqoonsiga aftahannimada. Dhagafududaanta25 dadkani waxa ay u sahashaa in ay aad ula dhacaan codadka wanwanaagsan iyo af maalidda, taa oo marka ay hadal aan sugaanaysnayn ama deelqaaf maqlaan aad uga caraysiisa. Sida curisyadaa badankoodu ay ugu dhisanyihiin sarbeeb sare awgeed, Carabtii sannado badan Soomaalida dhex degganaydi ma garan karaan, in kasta oo ay hadalka caadiga ah si fiican u yaqaannaan. Ugaas walba oo dhulkan joogaa waa in uu leeyahay gabay-ammaan beeshiisu u tiriso, ninka madaxda ah ee waynina waa in uu murti ka ag dhowaada oo gabyaa golaha fariisistaa. Murtida caashaqa dumarka ku saabsan waa midda la door bido, mararka qaarkoodna si silsilad doodwadaag ah ayay u dhacdaa. Sida na loo sheegay, waa Riwaayad qaabkeeda ugu sahlan. Badanaa waxa laga hadlaa waa hawlo reer-guuraa. Ninka wax jeceli, tusaale ahaan, gabadha uu jecelyahay wuxuu ugu baaqaa in ay ceelka Lahelo u wada lugeeyaan, waa Arcadiayada26 dhulkane. Lugaheeda wuxuu ku matalaa sidii laamaha dhaadheer ee geedka Labiga, cay xunna madaxeeduu ka shubaa haddii ay ka diiddo in ay la wadaagto caanaha hashiisa uu jecelyahay. Waxaa jira xoogaa curisyo anshaxa ku saabsan oo aad loo tixgeliyo ah, kuwaa oo aabbuhu wiilkiisa ku harqiyo xikmadda qaaliga ah ee waano Soomaaliyeedka wanaagsan. Dhererkooda iyo caajiskoodu waa sida tii Mentor u mariyay wiilkii aan dirica ahayn ee</p>
<p>Ulysses27 ahaa. Mararka qaarkood Tyrtaeus28 madow ayaa wuxuu ka wareegayaa calaacal waalan oo geesiyo ama dhul la waayay ku saabsan. Digasho canaan ah oo uu tolka fulaynimo ku eedaynayo ayuu dabada u qabanayaa, isaga oo xasuusinaya kuna boorrinaya in geesiyadaa iyaga ka wanwanaagsanaa aanu dhinacoodu qabriga dhiiggu qolaysanyahay qabanaynin ilaa loo aargudo oo kuwa guusha ku raynraynaya birta laga aslo.<br>Haddana, gacaliye L(umsdenoow), waxaan isku dayi doonaa in aan kaa haqabtiro kuursigaaga ku saabsan xagga arrimaha jinsiga (gender) ee Bariga Afrika. Marwada Soomaaliyeed waxaa muuqaalka kore lagaga soocaa gashaantida maskan shabaq buluuga ah oo suuf ka samaysan, taa oo timaha iyo madaxa daboosha oo ilaa jeegada u rogan. Gashaantiyuhu timaha way sii daystaan, dhexda ayay ka kala badhaan, fayraqyo tidic dhuudhuuban oo adadagna waa ay ka lulaan. Xafladaha qaarxood ubaxyo ayay ku marmaraan, mararka qaarkoodna malaas gaduudan ayay madaxa ku dhabooqdaan, sidii dumarka Kaafirta. Taaloogashadani waxay u bannaantahay mid asli ah. Qaabado qara waawayn oo dililndillaysan, dhalooyin waawayn oo balballaaran, indho jeexyo dhaadheer oo waawayn, wajiyo balballaaran, (laf) gar culus, midab maarriin rasan ah iyo wajiyadooda goobaabaniba waxay aad ugu egyihiin quruxihii dhagaxa laga qoray ee Masar. Waa moodooyinkii dhulalkii hore ee Beershiya, Giriig iyo Ruum oo qaabkoodii beddelay dubkana caddeeyay. Qurux aahaan waxay la dhigyihiin doollowaynidii Venus Kallipyga29. Qaabdhismeedka jireed ee noocan ahi aad ayuu dhif ugu yahay gabdhaha yaryar. Laakiin marka ay da'da ugu horreysa dhalaan qofka ku cusub waa iska gartaa isbeddelka. Carabta halkaa kuma ayan seegin in ay maad ka dhigtaan. Yamani maadaynayaa wuxuu ku heesay:<br>Cajiibsanaa simahaaga buurbuurani<br>Sidii bariis la karshay ama sibraar la afuufay!</p>
<p>Somaalidu iyagoo u jawaabaya deriskooda (Carabta) ayay simahooda caatada ah ku sheegaan sidii lullumo ama rah dhal ah. Mid ka mid ah dabeecadahooda gaarka ah ee soo jiidashada leh waa cod deggan oo nuunaas hoose ah oo ay ka wataan firkoodii Afrikaanka ahaa. Tani waa mid mar walba dumarka bisha, halkanna soo jiidasho dheeraad ah ayayba huwantahay. Aalaaba saacado ayaan soo jeedi jiray, anigoo dhegaysanaya gabdhaha Badawida ah codadkooda oo dhegahayga muusig mooyee aan hadal caadi ah u ahayn.<br>Dumarka soomaaliyeed xagga xoogganaanta muruqa iyo adkaysiga ragga aad ayay uga sitaan. Marka guriga la joogo maalintii oo dhan waxay ku hawllanyihiin reerka iyo raacidda xoolaha, marka la guurana hawlahooda is dul saaran waxaa ka mid ah in ay awrta raraan oo furaan, dayactirka xargaha ama samayntooda haddii loo baahdo, in ay aqalka dhisaan, biyaha soo dhaanshaan, xaabadana soo guraan iyo in ay cunnada kariyaan.<br>Rag iyo dumarba dabeecaddoodu waa xakamaysantahay, danta oo badday awgeed. Miidda, khamribadarka Xabashida iyo Danaakilada caadiga u ahi gebi ahaanba Somaalida miyigu ma yaqaannaan. Mooraalkooda marka la eego, waa ka xumahay in aan iraahdo socdaaluhu ugu tegi mayo heer dahabi ah, sida in uu fisho ay farayaan madahabta Balwad-ka-caagganuhu. Dalmarid badan dabadeed, waxaan qarka u saarannahay in aannu rumaynno in mooraalku uu dhulka la joogto ka tarjumo, in qaruumaha iyo dadyawgu ay sida shakhsiyaadkaba balwad uun u gaar ah leeyihiin, iyo in balwaddii la xakamayeeyaba mid kale ay kiciso. Sida caadada guud ah, dumarka soomaaliyeed gaabsiga ayay doorbidaan, waa ku dayasho maahmaahda Carbeed ee la wada yaqaan “kan cusub baa isha buuxsha.” Xaaladaha fadeexaduhu dhacaan, qabiilka haweenayda ayaa sharafridka ninka ka cad goosta. Haddii haweeney la qabo ay nin la baxsato, kii qabayna sidaa ku furo, wax kale loo ma raacdo. Hase ahaatee sharafteeda ayay ka jeebantahay, dumarka saaxiibbadeed ahna uma jixinjixaan. Guud ahaan dumarka Soomaalidu waa debci qabowyihiin, taa oo ka dhalata iska yeelyeel ama sababo dabiici ah. Sida Kaafirta oo kale ayay aad u dhalmo badanyihiin, laakiin waa hooyooyin xunxun oo carruurtoodu aanay jeclayn aanayna qaddarin. Dumarka Bariga Afrika waa ka cimri dheeryihiin kuwa Hindiya ama Carabiya. Hase yeeshee, marka ay 30 jir gaaraan quruxdoodii ku daysay, marka gabowgu haleelana ka ma badbaadaan sirqanimada foosha xun ee reer Bariga30.</p>
<p>Soomaalidu haddii ay awoodaan waxay ku guursadaan 15 ilaa 20 jir inta u dhaxaysa. Kala guursiga qabiilooyinku waa wax iska jira, ninka qabiil uusan u dhalan ka guursadana wuu ka badbaadaa aanada qabiilooyinka. Si ay ahaataba se, ragga dhaladka ahi waa ay diidaan in ay ka guursadaan kuwooda gunta ah. Dhaqanka Carabta waxay kaga duwanyihiin in uusan midkoodna guursan ilme adeer. Isla mar ahaantaa se, nin ayaa gabadhiisa u guurinaya adeerki walaalkina xaaskiisa dumaalayaa, sida Yuhuudda iyo Gaalladu (Oromada) yeelaan. Jilbaha qaarkood, tusaale ahaan Habar Yoonis, waa ay diidaan haweenayda ay isku lafta yihiin ama ba ay aadka isugu dhowyihiin. Tani waxay aad ugu dhawdahay in ay tahay arrin siyaasadeed, si jirintaanka qawmiyadeed loo dhawro, cadowga guudna dhinac looga soo wada jeesto. Haweenayda la guursanayo badanaaba xaggan Bariga waa dhif in lala tashado, hase ahaatee hadallo fool-ka-fool la isu dhaafsado marka ceelasha ama duurka xoolaha lala joogo ayaa lagu turxaan bixiyaa. Gabadha qaraabadeeda ayaa gooya qaybta xoolaha guurka, taa oo ah inta u dhaxaysa maro iyo kuul kaliya ilaa 50 neef oo ido ah ama 30 Doollar. Magaalooyinka guurka waxaa loogu dabbaaldegaa casuumad iyo muusig. Ugu horrayn ba markii aqalkii arooska la galo ninka arooska ahi jeedalkiisa fardaha ayuu la soo baxaa oo daliigo aan la illoobi karin la dhacaa aroosaddiisa, isaga oo uga jeeda in uu wixii madaxtaag iyo ganuunuc ah ee ku yara dambeeya uga xasiliyo31. Tani waxay ka dhigantahay maahmaahdii Carbeed “soo qabashadeeda addoon, gurigaynteeda oori.” Muddo todobaad ah ayuu ninku xaaskiisa la joogaa aqalkana dibadda aanu uga baxayn, marar dhif ah mooyee. Saaxiibbadi fagaag ayay siiyaan, wax aan col duullaan ah ama macaash la helayo ahaynna loogu ma soo galo. Haddii dhawrsanaanta haweenayda laga shakiyo, subaxda habeenka arooska ka dambaysa ayuu ninku kaadka aqalkiisa god ka qodaa, dabadeedna derin ku hadoodilaa ama go'iisa ayuu faraqa jeexaa, ama rarada cusub ee aqalka ayuu meel ka dalooliyaa. Tani waxay sharafdhac ku tahay reerka marwadu ka dhalatay. Minyaraysigu waa laga ma maarmaan carri ay carruurtu ka tahay raasamaal32. Beeldaajiyeyaashu isla marka ay ninnnimo gaaraan ba afar ayay guursadaan. Waxay furaan tan duqowda ama madhalaysta ah oo sida Kaafirta oo kale kuwo badan oo khudbasiro ah yeeshaan, gaar ahaan marka wiilal badani le'daan.</p>
<p>Gabdhuhu, sida waddamada Ooryantaalka33 lagu yaqaan, ku ma tirsana reerka. Hase yeeshee, aabbaha ayaa ku takrifala kuna wareejiya kii maal iyo mansab u kordhin kara. Furitaanku si xad-dhaaf ah ayuu u baahsanyahay, maaddaama ay raggu caro degdeg ah oo foolxun u nugulyihiin. Inamaha kaliya ayaa guurkooda xaflad wayn lagu maamusaa carrigan.Waxaan maqlay nin guur u golefadhiistay saacad badhkeed uun ka dib markii ay gabadh is barteen iyadana ay jawaabteedu guud ahaan ku saabsanayd 'guri i gee'. Ragga duqayda ahi joogto ayay gabdho yaryar u guursadaan, laakiin yaradkoodu waa badanyahay gacansaddexayntuna34 waa ku baahsantahay.<br>Soomaalidu waxba ka ma yaqaannaan ka badbadinta fikradaha xarfaannimada Badwida Carabta iyo dadka ilbaxda ah ee caashaqa ka dhigta dareen xadanto leh, waligayna ma aanan maqal Afrikaan ka saahiday waranka iyo galmada haween si uu Darwiish u nodqo. Si ay ahaataba se, “Hudhudhu”-doodu waxay socotada xusuusinaysaa “Indho caashaqa” Xabashida, ama “Namzad-bazi” Afgaaniyiinta iyo”Ishkuzri” Saamiyiinta. Waa kuwaa aan ku tilmaanno “Jacaylkii Plato35”, eraybixin dhaanta oo aannu ku sheegno la'aanteed. Hase ahaatee, kulanka ragga iyo dumarka Afrika ehelada ragga ah ayaa oggolaada, meesha Carabiya iyo Aasiyada Dhexe ay aad uga soo hor jeedaan. Waa la yaabe, gebi ahaan carriga Soomaaliyeed dhunkashada sideeda ba laga ma yaqaan. Carruurta hooyooyinkood ayaa dhabarka ku xambaara ama dhulka ayay iska delidhacleeyaan labada sano ee ugu horreysa. Toddoba ama siddeed marka ay jiraan ayaa la gudaa oo waran yar la siiyaa, iyaga oo qaaqaawanna meelaha orordaan ilaa ay ka qaangaaraan. Sheekaysi ayay wax ku bartaan ee buugaag wax kama bartaan. Sida ay u tuugsi, amaahasho iyo xatooyo badanyihiin ayay na u conno badanyihiin. Caafimaad iyo jir xooggan ayay ku koraan, si fiicanna waa u lixaad wanaagsanadaan, sida sinjigooda lagu yaqaan. Sida guud ahaan Islaamku qabo, ayaa carriganna qofku uusan dardaarmi karin36. Qofka dhinta hantidiisa ilmahiisa ayaa qaybsada, gabadhuna qayb yar ayay ku leeyihiin, waa ba haddii ay wax ka helaan e. Marka ninku uusan waraso ka tegin, xoolihiisa iyo haweenkiisaba ragga xigto ahaan ugu dhaw ayaa faraha ku dhiga. Mid ka mid ah ayaa badanaa haweenta laga dhintay</p>
<p>guursada ama reeraheedii ayaa loo diraa. Haweenka laga dhintaa xeer ahaan waxba dhaxal ah ma leh.<br>Gacaliye L(umsdenoow) waxaad adba arki lahayd in dadka reer Zaylac aanay sinnaba waxsoosaar lahayn. Miyiga ayay nolol ahaan ku tiirsanyihiin. Bedwigu reer magaalaha ayuu martiyaa, wuxuuna ku leeyahay xoogaa tubaako ah, xooga kuulo ah, iyo go' suuf qallafsan ah. Ama, mararka aad loogu gacan furanyahay muraayad sentiyo joogta iyo makiinad Jarmal rakhiis ah oo looga beddesho addoomihiisa, fool marrodigiisa, hargihiisa, xabkihiisa, caanihiisa iyo badarkiisaba. Wixii carqaladeeya heshiiska ganacsi ciqaab adag ayuu badhasaabka ka mutaystaa, waxa kaliya ee baabi'in karaana waa dhaar saddex dalqadood ah (xiladalaaq). Haa oo reer miyiga si naxariis darro ah ayaa loo khiyaanaa, walaalahooda reer magaalka ahina nolol ay xoolaha meel ay kala dhigaan la'yihiin ayay ku noolyihiin. Quraacda dabadeed ayay ragga magaaladu guryahooda shaqo ka aadaan, taasoo macnaheedu yahay sheekaysi, booqasho, tamashlayn waddooyinka iyo masaajidda. Qado iyo duhurseexad ayay u soo noqdaan, dabadeedna waa baxaaan, dibna u ma soo noqdaan ilaa hoyaadka. Jimcadu mar walba waa maalin nasasho, dabbaaldegyadu waa joogto wax shaqo ahna loo ma kaco maalmaha aroosyada iyo tacsiyadaha. Dumarku waaberiga dabadi ayay bilaabaan dermo falkin iyo kormeeridda addoomo guriga biyo ku rusheeya, badarkii quraacda laga dhigi lahaa tuma, cunnada kariya oo qoryaha dabka lagu shito jajabiya. Si ay ahaataba, haddii aad isu fiiriso inta waqti qosol iyo sheeko ay ka qaataan, waxaa kuu soo baxaya in shaqada la qabtaa ay aad uga yartahay cayaarta. Meelahan yaryar aad ayay u fududahay in loo kuurgalo qaabka dawladdu u hawlgasho, taa oo u dhiganta tii Delhi, Dahraan iyo Istanbuul.<br>Barasaabku magaalada wuxuu ka kiraystay Dawladda Turkiga, sidii uu doono ayuuna u maammuli karaa inta uu kiradana waqtigeeda ka dhiibayo Baashaha Mukha fadhiyana uu hadiyado iyo laaluush u laabayo. Dambiyada yaryar ee xatooyada, murannada iyo hantigubidda ganaax, ulayn, geed ku xirid (tigtigid) 37, ama in Cariish lagu xabbiso ayuu ku xukumaa. Tan dambe waa ciqaab daran, maxaa yeelay maxbuusku waa in uu isagu cunnadiisa keensadaa xabsiga. Marka dil dhaco, Mukha ayuu xaaladda u gudbiyaa ama Qisaas ayuu ku fuliyaa, isaga oo gacankudhiiglaha u dhiiba ehalada qofkii la dilay. Qaaddigu wuxuu fuliyaa Shareecada ama sharciga diinta. Hase ahaatee, ku ma uu dhawaaqi karo xukun ogolaanshaha Barasaabka la'aantiis, awooddiisuna waxay guud ahaan ku simantahay xukunnada furriinka, nafaqada,</p>
<p>xoraynta, jaraaxada iyo waxyaalaha la midka ah ee xukunka Qur'aanka soo gala. Sidaa ayuu xukunka diintu wuxuu labeeyaa lidna ku yahay xukunka “Al-Jabri” (macangagga) oo ah waxa dadku ay u bixiyeen waxa aynnu niraahno Sharciga Madaniga ah. Sidaa oo ay tahay ayay Al-Jabriga guud ahaan door bidaan kuwa adduunyada daneeyaa. Barasaabku xoogaagiisa laaluushka ah ayuu iska laabtaa, Qaaddigase loolama hawoodo. Kan hore waxaa dhacda in uu ku sii daayo adiga oo fayow, kan dambe se waa hubaal in uusan ku cafinayn. Tani waxaan rumaysanahay in ay ku yuururto sooyaalka laga hayo xukunka diiniga ah dunida badankeeda.</p>
<p>La soco cutubka 5aad ee xiga.</p>
<p>Mahadsanidin.</p>

<h2 class="wp-block-heading">Cutub 5aad: Zaylac iyo Buuralayda</h2>
<p>Laba waddo ayaa Zaylac ku xira Harar. Midda koofur-galbeed aadda ee halowda toosan ah waa toban geeddisocod oo dhaadheer ama 20 gaagaaban1. Siddeedda hore carro Ciise ayaa la sii dhaxaa, labada dambana waxaa dhulkooda la sii maraa Oromada reer Noole ee xeerka ”Waday” leh iyo Makad2 ama ugaas dhanka Masiixiyada u janjeera. Xaajigu waddadaa waa diiday, dakano cusbayd oo Reer Guullane kala dhaxaysay darteed. Wuxuu ii dooray waddada kale ee koofurta iyo xeebta marta ee qalqalloocan, xoolalayda Ciise ee Zaylac magaalada u tahayna sii dhex marta, dabadeed buuraha ku dhaw ka dusta, oo haddana dhanka koofur-galbeed Soomaalida Gadaabursi iyo Geriga ilaa meel Harar u muuqata gaadha. Waxaan ka shakisanahay in dooridda Sharma'arke nabadgelyadayda ma aha ee uu dan kale ka lahaa. Xinifo hoose oo ugaasyada degaannadan ka dhexeeyay ayaa muddo dheer”waddada gooyay”, malaha Soomaaliduna ma nacsanayn in hadiyado tubaako iyo maryo Ingiriis ay dib ugu furaan waddadaa.<br>Hiirtii hore ee Nofeembar 27, 1854, gammaankii iyo dhammaan rarkii safarku iridda ayay diyaar ku ahaayeen. Shantii rati ayaa la soo arrumay, iyaga oo cabaadaya oo hoggaanka lagu jagaynayo. Qarqarsi ayaa jeenyaha loo xiray oo lagu joogsaday ilaa ay si wanaagsan u arrunteen, iyaga oo dadkii ag joogayna ay haddii loo baahdo qafuurka qabanayaan marka ay sida ayaxii hinqasho kor u bood ah isku dayayaan. Marka la heeryaynayo haweenkeenkii ayaa</p>
<p>si xallad leh”Heestii Safarka (salsal)” 3 ugu luuqaynaya, si ay awrta u illowsiiyaan xanuunka kuruska hoolmay iyo dhinacyada haaraha yeeshay:<br>Safarow idin ma hagranoo<br>Hayinkii waynnagaa rarraye<br>Habro safar raacay illeen hurdadaa hoddee<br>Miyaanay baddii iyo huurigii durba idiin carfayn<br>Allow Makaahiil iyo Midgohoodii idin ka hay.4<br>Marka ay arrunka ka kacaan waxaa lagamarmaarmaan ah in la dheellitiro rarka kuraha yaryar la mooddo, iyada oo si xooggan hadba dhinac “kor loo hinjinayo.” Waa hawl aan awrta caabaad daran, luqunlaab iyo iskuday qaniinyo laga waayin. Mid awrta ka mid ahi sidiisaba bahal ayuu ahaa. Waxaa la sheegay in markii Zaylac uu ku soo noqday uu gabar reer miyi ah luqunta ka jabshay. Mid kale oo geel Dankaali arxan darane bar yar ah ase geed'adayg u dhasay wuxuu la baxay Al-xaraami, qaabdarrada uu ku dhiiqsaday darteed.<br>Abbaarihii sagaal saac oo galabnimo marka ay ahayd ayaannu iyada oo ay na weheliyaan Xaajiga, willkiisii wanaagsanaa ee Maxamad ahaa iyo Carab hubaysan oo si xushmadi ku dheehantahay noo sakootiday ka baxnay iridda Ashurbaara, daawatadii caadada ahaan jirtayna waa nagu soo xoomeen. Waxaan afka saarnay waddadii cidla'da ahayd. Mayl baarki markii aan soconnay ayaa nabadayn kal iyo laab is dhaafsannay, dardaaran qiimo badan oo ku saabsan feejignaan iyo habeenkii oo aannu ilaalo qabannana naloo guntay. Faataxada ayaannu marannay, annaga oo duco gacmaha fidinanyna, ballanqaad badan oo ku saabsan in aan iska war haynno dhakhsana isu arki doonno guntannay. Dabadeed, inta is gacanqaadnay ayaannu dhabarka isu jeediannay. Askartii ayaa waxay ii rideen riddadii sagoontiska ugu dambaysay, aniguna ”Abu Sitahaygii”5 ayaan kaga jawaabay. Ma u jeeddaa gacaliye L(umsdenoow) sida dalmariddu ragga hebed uga dhigto. Waa lamahuraanka dabiiciga ah in meeshii bil qaddari ka tuurtaba uu ka helo ”saaxiib nafta la wadaaga” iyo ”fool dayaxlay qurxoon.” Marka carriga Oryentaalka la joogo waa ay ka sii darantahay tii marka Hibernia6 la joogo, Waa sida malagga hillaaca ahow, ama taa haddaad weydo, waa inaadan wiilhoog ka dhicin. Bariga Afrika, gaar ahaan dhoohanaanta Ingiriiska, xishood ama islawayni dadka oo dhan way ku nacsiiyaan, qof walbana waa kugu soo hambaasayaa.7 Waa meesha M. Rochet uu ugu yeeray ”oogta ka caddee” ayaa ugu habboon in aad saaxiibtinimo kasbato. Ninka aad danta ka leedahay waa in aad qaabbishaa, cumaacunnta qabataa, dhabarka ka dharbaaxdaa oo erayo jacbur ah isu daba dhigtaa. Sida qorshaha caqliyaysani dhigayana, haddii aadan afkiisa garanayn waa in aad qosol dheer dhag ka siisaa. Dhinaciisa soo fariiso, dabadeedna beebka</p>
<p>tubaako bul ka siiya, qaxwahana qabta ku haya. Dabadeed wuxuu u muhunayaa in uu dheef kaa helo. Meelaha qaarkood ulajeeddadu waa inuu danahiisa kugu fushado, meelo kalena in uu tubaakada gacanta kaaga dhigo. Dabadeed si aayar ah ayaad galgalkiisa isaga moosaysaa, adiga oo u bayraya waxa adiga dantaadu tahay. Sida laga fisho, mararka qaarkood danihiisa uun buu ku tuuntuunsanayaa. Madax'adayggaaga oo kiisa ka sarreeya uun ayaase gaashaanka u daruuraya iskudayadiisa oo dhan. Marba marka ka dambaysa himmadiisu waa soo yaraanaysaa, ugu dambaynna waa kaa joogsanayaa gebi ahaan. Ninkii hadda waad hanatay oo gacanta ayuu ku jiraa e ogow.<br>Xusuusnow, adigoo raalli ah, waxaan ahay ganacsade Muslin ah, qof aan lagu khaldin qofafka ka dhex muuqda ”Sayladda.” Waa ganacsade marka xagga reer Bari la joogo isugu jiraa beecmushtare, wali iyo T.G8. Badanaa waa gob, meel walbana waa laga ciseeyaa oo lagu soo dhaweeyaa. Niyada wuxuu ku hayaa anshaxiisana ka muuqata in haddii Eebbe idmo uu noqon karo ra'iisulwasaare bil ka dib marka uu yaardi maro ah kaa iibshay. Ganacsigu waa uun danikubadday ee dhab ka ma aha, sidaa oo ay tahay diricnimadeed ka ma marna. Waa sayid jilibculus ah oo la xurmeeyo, tusbax gacanta ku sita, Qur'aankana bushimaha ku haya. Guud ahaan waa xaaji, sheekooyin dhaadheer ayuu ka mariyaa Goobo Barakaysan, far qurxoon buu qoraa, waxa uu akhristay oo marin karaa gabayo faro badan, diintiisa aad ayuu u yaqaannaa, hoos buu isu dhigaa si xushmad leh, xagga anshaxa iyo edebta dhan walba aad ayuu uga wanaagsanyahay, suldaan ama addoon kuu hor fariistana way u simanyihiin, tabtii isaga oo gurigiisii jooga oo kale. Carrigiisii xaas iyo carruur ayaa u jira, halkaa oo uu damacsanyahay in cimrigiisa inta ka hadhay ku qaato. Laakiin,”adduunyo la ma hubo” – ”qaddar ayaa imanaysa, Aadane aragtidina ma haleesho” – ” adduunyadu waa uun guri qabri ah.” Muddo gaaban ayay oraahyadiisaa waawayn ee xikmadda lehi geyisiiyaan ra'yi ku soo ururaya in lafihiisu ay meel aan dhulkiisii aabbe ahayn ku baaliyoobi karaan.9<br>Safarkayga yarka ah haddii aan wax ka sheego; waxa geesinnimadii Abbaannimo lahayd oo dhan ku horboodaya Raage, waa hagahayaga Ciise e. Waa madax qaawanyahay, wuxuuna xiranyahay Go' iyo kabo saandal ah, toorrey dheer oo culus oo daab gees ka samaysan lehna dhinaca ayay dharka dushiisa ugu xirantahay. Gacanta midig wuxuu ku haystaa waran qara wayn oo silig ku maranyahay oo cuskasho u uu sito, cududda bidixna waxaa u suran gaashaan goobaaban oo harag la jukeeyay ka samaysan. Maadaama uu nin cilmi yahay, garab ayaa waxaa u suran Masalle harag la magday ka samaysan oo ah shay carriga Soomaaliyeed oo dhan laga adeegsado. Garabka kale waxaa uga ridan Weeso ama ubbo qabo ah oo biyo weeso cibaado loogu talo galay ay ku jiraan. Waxaa weheliya rag xooga alaab magaalo ah sita oo qaalin isla intii aan habeennimadii la gaarin ka lumay hogaaminaya.<br>Gacanyareyaashayda kale oo labada bilood ee soo socda safarkayaga nagu wehelin doona waa in hadda lagu baraa.Waxaa safka ugu horraysa Samawada Yuusuf iyo Ceebla Faarax, hablo buurbuuran oo ilaa soddonjirro ah oo hadda la baxay magacyadii hore ee Shehrazade iyo Deenarzade.10 Middiiba waxay u egtahay saddex haween dhexdhexaad ah oo la isku duubay, kaftan ahaanna waxay ka soo jeedaan duulka, sida aan rumasynahay, qaabka labbiska</p>
<p>dumarka ee”bustle”11 loo yaqaan uu ka badbadis ku yahay. Dhab ahaan waxaa la yaab leh sida ay daal ugu adkaystaan! Marka la hayaamayo waxay sidaan tubaakada iyo beebka, awrta ayay hogaamiyaan oo dhangadeeyaan, rarka ayay dheellitiraan, fuullimaadna waligood lagu ma karo, caafimaad iyo xanuun midna. Marka la dego gaadiidka ayay furaan, alaabada ayay meegaar u dhigaan oo dushooda Guri raro ah ka taagaan, cunnada ayay noo bisleeyaan, shaah iyo bun ayay kariyaan, guud ahaanna dad wax qumman laga dheefo ayay noqdaan. Halka aannu deggannahay meel ka durugsan ayay degaan, maadaama aanu anshaxu oggolaanayn in labka iyo dheddigu is dhex galaan, dhaxanta ugu darranna wax dhar ah oo aan gambo iyo guntiino duug ah ka ahayn ma xidhaan. Codad lala yaabo oo gaagaaban oo si la garan karo uga duwan codadka adadag ee raga ayay leeyihiin. Markii hore araggayga way ka xishoonayeen, laakiin dareenkaasi markii dambe waa iska baaba'ay, mugganna jidka waxay nagu sii marsiiyeen maado aad uga fog kuwo loo aabayeelay iyo ilbaxnimo. Wax ay daalka ugu wayn isaga fudeedeeyaan oo ka sitaa ma jiraan adeegsiga”Joogjoogsi.”12 Dhabbac dherer ah ayay dhulka isu bilqaan oo dhabarka isaga joogjoogsadaan, iyaga oo faraha cagta isku duugaya, dabadeedna si qumman uga kacaan, iyaga oo aad u nasan. Waxaa mar walba hablahaa aan laga ag waawin barbaar Saylici ah oo maadaama uu il la'yahay ay wehelladaydu ku tiiqtiiqsi ahaan”Kalendar” ugu magacaabeen. Joogto ayuu u tukadaa, mooraalkiisu waa biyokamadhibcaan, wuxuuna sidii Mrs. Brownrigg13 xagga dabciga ka gaaray meel oo haddii aanay annaga ahaan lahayn uusan hubaal hablaha adeegayaasha ah naf kaga tageen. Sidaa darteed, iyaguna waa necebyihiin isaguna waa uu ogyahay taa. Raage iyo colkiisa waxaa ka dambeeya oo daba socda Shehrazade iyo Deenarzade. Tan hore waxay hogaaminaysaa ratiga horgalka ah, tan dambana samayda shaabuugaygii ayay ku tukubaysaa. Cadan ayay hadda ka hor tagtay, si aad ahna waa iiga shakisantahay. Indhaheeda yaryar ee madmadoobi marna kuwayga ku ma dhacaan, si joogto ah ayayna dhabanka iigu duwdaa. Shanta rati iyaga oo xiriirsan ayay si habsami ah rarka u la saamaqaadayaan, iyaga oo markii ay gaabin damcaanna si fiican loo ulaynayo. Rarku waa bundado Wilaayaati14 ama maryo Maraykaani ah, Duwwarah oo ah maro Cutch15 adag ah oo ay weheliyaan maryo midabaysan oo dhinacyada ka lusha, si fiicanna loogu tolay dermo si boorka iyo roobka ay uga jirto, dabadeedna sar lo'aad kor looga wada gambiyay. Kaarad ”Mushakar” ah (timir aan wanaagsanayn oo Mukha laga keenay) ayay Soomaalida u sidaan, annagna kaarad nooc wanaagsan ah iyo nus rodol tobaako baalbaal Surat16 ah. Waxaa noo weheliya sanduuq kuulo iyo waxyaalo kale oo dumarku isku qurxiyo oo rakhiis ah, dhegaha dumarki xidhaan oo bulukaati ah, kuulo,</p>
<p>saacado iyo alaaboyin kale oo bagaash ah. Saadkayaga khaaska noo ahi wuxuu ka koobanyahay 300 lb. oo bariis ah – waa oonta halkan socdaalaha naftu ugu jidho e, weel wayn oo ”Kawurmah” (?)17 ka buuxo, timir, milix18, subag sixin ah, shaah, bun, sonkor, sanduuq buskud ah (haddii saadku naga go'o), ”Xalwad” ama macmacaan Carbeed loo adeegsado marka aad gorgortanka adag galayso, iyo in yar oo sacfaraan Hindi dhenegin ahaan loo wato ah. Waxaa noo dheer Maacuun yar iyo jiraabyo biyo19 ka buuxaan oo xargo ka lusha. Ugu dambaynna, ugumase qiimo yara e, waa sanduuq culus oo rasaas saddex bilood ugaarsigood ku filan20 ay ka buuxdo. Safarka waxaa daba luudaya haweeney reer miyi ah oo dameer wadata – waa”raacdareebta” ugu wanaagsan marka dhulalkan la joogo ee ay awrtu safarka hordhacaan, fardaha iyo dameeruhuna ka dambeeyaan. Lax ayaan daran oo Xaajigu hadiyad sagootis noo soo siiyay ayaa dhinac ordaysa oo qaafilada hadba dhan ula birinbirqaynasa. Sida ay hebedka noogu noqotay awgeed ayaa Soomaalidii waxaa lagu amray in ayan ”gawricin.” Maxay se kuugu taal, maalin maalmaha ka mid ayaan aniga oo qadaynayay ogaaday in waxa aan cunayo tahay neefkii idaha ahaa.<br>Awrta dhinacooda waxaa fardo ku jooga sadexdaydii gacanyare, pink(?)ga Soomaalida. Tuurarkooda timuhu taalooganyihiin xayr ayay la dhalaalayaan, maryahoodu aad ayay u cadcadyihiin oo xortu casaan la wirwirqaysaa. Gaashaammadooda cuscusub qanfasyo ayaa ku dahaaran, warmahooda labalabada ah ee garbaha midig u saaranna dhowaan ayaa la soofeeyay, la subkay, la madoobeeyay oo la dhalaaliyay. Qorigaygii dheeraadka ahaa iyo buntukhdaydii waxaa lagu daray rarka awrta saaran. Hub noocan oo kale ah Cadan aad ayaa loo la dhacaa, dhulka Soomaaliyeed se raggu waa yasaan qalabka baas! Waxaan u sheegay in dalkayga dumarku ay adeegsadaan qaansooyinka iyo gamuunnada, waxaana aan u raaciyay in warmaha guud ahaan lagu yaqaan ciidanka aan furinta gelin. Bal adba ka dhaadhici hadde! Waxay aad uga dambeeyaan aadna ugu xagliyaan qaansooyinka, gamuunnada iyo warmaha. Fardafuulkoodu waa nooc silloon. Heensayaashooda yaryar ee Xabashiga ah ayay iska</p>
<p>dhakooliyaan, iyaga oo lugaha fidinaya cirbahana kor u yara taaga, sida tabtii Louis Quinze.21 Rakaabku waa gobaabin bir ah oo suulku uun uu geli karo.<br>Waa daba galay aniga oo fuushan baqal cadde wanaagsan oo markii galonne' Carbeed iyo sitaac lagu mardaadiyay xarrago la tiicaya. Qori labadhuumoodle ah ayaa dhabta ii saaran, gal qaab daran oo Xasan Turki (ama Tuke) sameeyayna waxaa iigu jira lixlaydaydii Colt22 ahayd. Annaga oo sidaa isu daba qoodaynayna, waa sida aan ku wadi doonno wixii hadda ka dambeeya e, ayaannu koofur iyo xagga xeebta afka saarnay dhul dedib aan dhagax lahayn oo carrogaduud ah. Xaggan gawaan qallallan, xaggeerna waa halka hirku ku soo rogmado, dac iyo khooriyo ka gudubnay, biyo mareenno balballaaran iyo bannaan kurtummo badan oo dhoobo adag oo suyac ah ayna ka buuxaan dhirta salsolaha milixa u adkaysata ee dalmareenka Carabeedi yaqaan sii dhex qaadnay. Sidaa ayuu guud ahaan u yaal qaabka dhulka u dhaxeeya gubanta iyo oogada ee ballaciisu, marka daliig toosan laga cabbiro, uu qiyaasta gaari karo 45 ilaa 48 mayl. Qaybta buuralayda ugu soo horreysa waxaa u dhaw dhir is haysata ah oo badan, qodaxley iyo qurac noocyo badan leh ayaa cutubyo u baxa, dhul qarar iyo boholo leh ayaa xirmooyinkaa dhirta ah looga baxaa. Xilliga dabaylaha Maansuunka ka dib, dhulkan waxaa daboola caws doog ah. Xilliyada kale wax aad u yar oo qoyaan biyo maaxeed u eg ayay leedahay. Dhulkaan waxaa dega jilibka Mamaasan ee qabiilka Ciise. Waxaa mucjiso ah sida ”Qorraxjoog”tani, sida badawida ay Soomaalida magaaluhu ku magacaabaan, ay halkan xilliga diraacda ugu noolyiin. Dubka ayaa gacmaha iga dhacay xataa iyada oo bisha Diseembar la joogo, weheliyeyaashayduna iyaga oo kulayl la haraaryoonaya, sidii Atlanteskii Herodotus23 sheegay, ayay qorraxda soo baxday haaraan ka la daalaan. Reer magaaluhu marka ay ka maarmi waayaan in ay socod degdeg ah ku maraan xilliga kulaylaha, waxay dharaarta isku dedaan maryo nus saac walba biyo badeed la kumbiyay. Sidaa oo ay tahay, waxay mararka qaarkood u dhintaan harraad daran oo Samuunta (samu'n) ka dhasha. Badwidu hadda roob ayay aad u quuddarraynayaan, dhawr todobaad oo abaar dheraad ahna kala bar oo bar xoolahooda ayay baabi'inaysaa.<br>Horaantii duhurka ayay Abbaankayagii iyo haweeney daqiiqado hakadeen oo inta weesaysteen si caynad gooniya ah u tukadeen. Markii ay sida ay u muuqato ku qanceen sawaabtii, dib ugu ma ayan celin salaaddii. Qorraxdhacii marka ay ku dhowayd ayaan dhanka midig ka marnay xidhmo geedo ah oo ka baxday ceel lagu magacaabo”Waraabood”, Ceelkii Waraabaha. Halkani waa Marxallada ama nasiyada koowaad ee badanaa safarrayda xeebta ka timaadaa ay ku hakadaan. Halkan waxa ka baxa jid toosan oo koofur-koofur-galbeed lix geeddisocod oo gaagaaban xagga buuraha qabta. Abbaankayagu, si ay ahaataba, waxaa ka go'naa in aannaan degmadiisa dhinac marin. Saacad barkeed ka dib waxa aannu marnay nasiyadii labaad”Hangagarri”, waa ceel badda u dhow e. Bidhaamo is daba joog ah oo mugdiga ka dhex birbirqayay ayaa noo tilmaamay in aan Ciise dhex joogno. Labadii saac ee habeennimo ayaannu gaarnay”Gaagaab”, nasiyada saddexaad, halkaa oo inta awrtii dhulka isla dhaceen joogsi qasab ah dalbadeen. Raage isagu wuxuu ku tirtirsiisay in la socodo, isagoo ku cataabay in ay u muuqdaan oogihii reerkiisu iyo qabiilki. Hase ahaatee, xoolihii ayaa taa ku diiday. Rarka ayaa laga dhigay oo dabadeedna daaq loo sii daayay, hoggaannadii</p>
<p>dameerahana dhadhaabbo ayaa tiirar ahaan loogu xiray. Dabadeed, markii dab la shiday ayaan casho aan bilnayn oo timir ah u fariisannay. Hawadu waxay ahayd saafi aan caad lahayn, neecawda habeenkuna mid macaan oo beddeshay tii hanfiga maalmeed. Ardaaga yar ee lagu jiray ayaa wuxuu baaxadsooraha qurxoon ka dhigay mid ishu ku doogsato, iyada oo gadgaddoonka hirka xeebta nagu dhaw iyo muusigga dawacadu ay hurdo macaan noo qoonsadeen. Waxa aannu dareennay in hadda xaalladu ay si qumman meel aan laga noqon karin joogto. Aniga oo bastooladahaygii i dhinac yaallaan, qorigayga baadkiisa barkin ka dhigtay, dhuuntiisuna firaashlayaal ii tahay ayaan dhinaca dhulka dhigay, aniga oo uusan iguba jirin walwalka xataa dalmareennada kuwooda ugu qalbi adag ay ugu horrayntaba dareemaan. Waa farqiga u dhaxeeya dhab iyo dheel, welwel iyo kalsooni. Ragga wax uun karaan lagu fikiro ah hibada loo siiyay sugitaanku waligi waa uga daranyahay dhacdada dhabta ah (Wax raagaa rag ku ma sama). Sidaa ayay iska tahay oo qofka dareema argaxa cabsida inta uusan halista foodsaarin waxay u beddeshaa dikaanka raynrayntu leedahay marka ay halista gacmaha isu la tagaan.<br>“Yawmul Qiyaame” ayaa habeenkaa iskii isugu xilqaamay in uu waardiyaha qabto. Markii waagu soo ifay ayuu na toosiyay oo dab belelayana oogay, iyada oo hablaheenniina ay guda galeen in ay awrta raraan. Horay ayaan safarkeennii carracas gawaan ah sii durdurinnay ilaa aan dhul cammuud ah galnay, sidaana ugu sii gudubnay kayn caws adag oo hurdi ah leh. Waa mid aan la mid ahayn cawsgummudka carriga Ingiriisku bisha Sebteembar leeyahay. Waagu wuxuu noogu beryay Arcadia24 Soomaaliyeed oo cilladaheedu ay uun biyo wiyeer ah iyo Samuun yihiin. Xoolajir fooryaya25 oo maqashii xoolaha gacmaha ku sida ama kuwo waran gacanta ugu jiro ayaa daaq gaynaya hormooyin is daba jooga oo ah geel madaxyo coomaadi la moodo ruxaya. Waa kadin garbaha isku haya oo inta luqumaha soo laabtaan ciyaar ahaan siday isu xigaan isaga qanqaniinyaan foolka, kuruska iyo gaafafka. Waxaa hogaaminayay baarqab ay luqunta Koor dawan geed ka qoray ah ka lulato. Waa shay loogu talo galay ka hortagga haraanimada. Badankoodu waxay wateen nirgo da' walba leh (maadaama dayrtu xilliga ay rimaan tahay). Tirooyin ido ah oo wada dul cad madaxuna dugul madow yahay ayaa ku yaacsan banka hurdiga ah, tirooyin riyo ah oo deero la moodana waxaa duurka u raacay carruur dhuu26 xiran. Dumar iyana sidaa oo kale u labbisan oo qaar mayrax ruugayaan qaarna saaqa geed Sogsog lagu magacaabo xargo iyo geeddiga raarka ka maleegayaan ayaa weheliyay. Wiilashu waxay siteen ulaha xoolo raacda, wadaamahoodiina27 inta madaxa surteen aya xagga dhabarka u ridanyihiin. Mararka qaarkood wan qool cad oo harag ah ayaansi ahaan luqunta loogu xiray ayay kaxeeyaan, marar kalena eyga oo xayawaan aan sinnaba badwida wanaag looga tusin ah ayay la ciyaaraan. Haddii ay sii socdeen ayaa</p>
<p>sagaarada yar ee qurxooni dhirta ka dul boodbooddadaa, dushooda cirka aan caadka lahayn ahna waxaa heehaabayay xayn coomaadi iyo gorgorro waawayn ah, waa caalamadaha aan lagu kadsoomin ee muujiya meelaha dadku degganyahay dhulka Soomaaliyeed e.<br>Dhabbayaal badan oo is wada jaraya ayaannu ku garannay in aan degmo dad badani degganyahay ku dhawnahay, isla markaana rag ayaa ka soo yaacay aqalladooda gaaguuro shinniyeed la moodo, iyaga oo muujinaya ku faraxsanaanta imaanshahayaga, maadaama ay Habar Awasha colujoogga ahi ugu gooddiyeen in ay “baabi'in doonaan.” Sida caadadu tahay ayaannu si deggenaan leh ku sii dhex marnay halo ramag ah oo didintu wax yeesho, labadii saac oo subaxnimo marka ay ahaydna waxaan nimi degaankii reerkii hoggaamiyahaga. Waa nasiyada afaraad ee lagu magacaabo “Godingaras”, dhulka godan ee geedka Garasku ka baxo. Degmadu waxay dhacdaa koofur-bari (165°), qiyaas ahaanna labaatan mayl ayay u jirtaa Zaylac. Raage aayar ayuu siibtay, haddii aannu xeradii u soo dhowaanayna badawiyiintii ayaa dibadda u soo yaacay, si ay noo daawadaan. Isla markaa Sheherazaad iyo Deenarzaad ayaa udbaha aqalka lagu dhiso degmada ka keenay, rarkayagii furay oo meegaar u dhigay si ay darbi uga sameeyaan, aqal taagay, firaashyadayadii hooska noogu fidiyay, caano dhay iyo dhannaan lehna noogu yeeray. Waxaan maqlay nuxnux waranlay madaxyo cas oo eraybaaska “Faranji”28 ku celcelinaya. In kasta oo aysan halis jirin, waxaa la is tusay in sida ugu dhakhsaha badan dhoollatus loo sameeyo. Muggan waxay bilaabeen in ay hubkeenna wax ka sheegaan. Xammaali ayaa wuxuu ka dalbaday in ay gaashaammadooda midkood meel yool shiish u suraan, dabadeedna qosol ayay la daateen aqbalaad se waa ka maagteen. Ugu dambayntii coomaadi qoormurux wayn oo midab bunni ah leh ayaa wuxuu soo gandoodsaday meel 20 tallaabo jirta. Soomaalidu waa necebyihiin “Gorgorka”, maxaa yeelay goobta dagaalka ayuu nafkadhawrka israaciyaa oo uu maydadkana cunaa. Gantaal xabbad shimbidhka jirkiisa haleeshay ahayd waxay sabatay in ay qaylo la yaab ah ka wareegaan, qaarkoodna waxay cayrsadeen gumacii oo qar sii fooryaya. Haddana intaan xabbad xidinxiito oo aysan badwidu waligeed arag cabbaystay ayaan coomaadi kale oo samada lalaya la soo dhigay. Sawaxan hor leh ayay haddana daba dhigeen ammmuurtan mucjisada leh. Haweenka waxaa ka soo yeeray, “dhugo, shimbiruha ayuu circa ka soo ridaaye.” Nin oday ah isagu inta uu murrugsatada afka saartay ayuu Rabbi mahadiyay oo ka magan galay musiibadan oo kale. Saamayntii ay arrintaasi reebtay waxaa iiga soo baxday in aan mar walba sito dhuun cabbaysan ayna jawaab u noqoto dhammaan kuwa “Faranjiga” isku taaga.<br>Maalintayadii waxa aannu ku idlaysannay aqalka gudihiisa, iyada oo sidii looga bartay ay nagu weheliyaan xoon timasilig badwi ah oo si ku adkaysi leh u kadkadalooba ka soo horjeedkayaga, iyaga oo waran gacanta ugu jiro, dhaqaaq walba oo aan samaynnana indhaha ku haya. Duhurka dabadi ayaa aqalkii daaha loo rogey, sidaasi waa feejignaan marka sanduuq ama xirmo alaab ah la furayo la adeegsano e. Caano ayaannu dhannay, bariisna waxaan ku cunnay “aqool” Kawurmah (?) ah. Maalinta kalabarkeedii ayaa dadkii xoonsanaa hurdo la dhaceen, saaxiibbadayna waa ku daydeen, aniguna waxaan fursaddaa kaga faa'iidaystay in aan wax sawiro iyo qoraallo yaryar.29 Casar dheer ayay badwidii soo rogaal celiyeen oo tabtii</p>
<p>baryo tubaako ugu soo yuurursadeen. Nin walbaa marka uu sacabka buuxsado ayuu kadaloobka ka kacaa oo tiisa raacdaa. Odaygii buntukha necbaa wuxuu ku yoto'saday in uu helo daawo neef geel ah oo ka jirrannnaa uu ku daawaysto, markii uu helayna wuxuu bilaabay duco qaddar ugu yaraan saac barkeed ah socotay oo uu ku soo afjaray tuf safarka oo dhan balaayo ka xijaabta.30 Mar walba wa ay fiicantahay in laga farxiyo Cuqaashaas waawayn oo xushmad tan ugu wayn ay u hayaan qabiilooyinka rumaysan “waay'aragnimo waxyi bay u dhigantaa” oo ah in khayr badan ama shar kaga iman karo.<br>Galabnimadii ayaannu iyada oo uu i weheliyo Yawmul Qiyaame inta buntukhaygii qaatay ugaaarsi aadnay. Hase ahaatee, banka waxaa buuxshay dad iyo xoolo, durjoogtii ku noolaydna waa ka qaxday. Socdkayagii ayaa waxaan booqannay qabri geesi Ciise ah ku xabaalanyahay. Dhererka qiyaasta 10 cagood ayuu dherer jeeday, waxaana lagu dhoobay dhagxaan quruurux sibsib ah, jajab dhagaxshiileed iyo dhagxaxnuuradeed badan. Laba dhadhaab oo labada dhan laga taagay uun ayaa lagu tilmaansan karaa meesha madaxa iyo majuhu kala jiraan. Waxaa iyana la suray wixii marxuumku haruubgaallo lahaa oo qorrax iyo dabayli gorofeeyeen. Qabriga waxaa ku meegaarnaa xayndaab yar oo geedqodxeed ah, ka soo horjeedka surunka kaliya ee yar ee laga galana waxaa safnaa dhagaxyo saf saddex qoton ah ah u yaal oo tilmaamaya inta qof ee uu geesigu cadow ka laayay. Marka billadahaas laga gudbo ayaa waxaa loo tagaa hooso geedqodaxeed laga waabay oo ay afar tiir oo mudh ahi hayaan. Waxaa loogu talo galay in eheladu hargalaan oo fariistaan marka ay siyaarada ku kulmaan, ku waliimaystaan, ku baroortaan oo ku duceystaan. Tacsiyadaha iyo qabriyada badwidu waa wax iska wada fudud. Ma laha qabuuro aad loo qaddariyo sida kuwii Sind31 iyo dhulalka kale ee Muslimiinta xoolo dhaqatada ah. Ragga meesha naftu ku dayso ayaa lagu aasaa, sida qabuuro dhulka yaacsan ay dhif u yihiinna waa wax iga yaabiyay. Maydka durbaba waa la aasaa. Dadkan, sida cawaantu u badantahay, argagax ayay geerida iyo wixii soo xasuusiyaba ka qabaan. Dhawr goor ayaa la iga baryay in aan tuuro udub loo adeegsaday xabaal qodid. Naxashku wuxuu ka samaysanyahay qoryo si aan qaab lahayn la isu suray oo xargo iyo suuuman harag ah la isku la qabtay. Qaarkood maydka inta duubaan ayay fadhi u dhigaan, si ay uga baaqsadaan dhibka in ay dhulka hoos u sii qodaan. Waxaa suurowda in tani ay sabab u tahay qabriyada goobaaban ee meelo badan oo dalka ah lagu arko. Badanaa maydka waxaa la dhigaa god dheer oo qoryo iyo dermo lagu dahaaray, dabadeedna ciid iyo geedqodaxeed ayaa dusha lagaga sii dhoobaa. Dhagxaan teelteel ah ayaa lagu meegaaraa, dabadeedna dawacooyinka iyo dhuwaayadaa loo nacaa.<br>Maalin ayannu ku hakannay Godingaras, annaga oo rajanayna in aannu haleelno geeddiga cidaha halkaa yiil. Nofeembar 30, waaberiga horti ayuu Qayladhaanlihii32 Soomaalidu koodda dusheedii kaga dhawaaqay “war awrta soo qabsada! Ha la raro! Waa guuraynnaa! Abbaarihii laba saac oo subaxnimo markii ay ahayd ayaannu ku dabafaylnay. Muuqaalku aniga kolley aad ayuu iila wanaagsanaa. Rag 150-meeyo waranley ah oo ay qoysaskoodii</p>
<p>weheliyaan ayaa waxay kaxaynayaan tirooyin isu geyn gaari kara 200 oo lo' ah, geel 7000 oo neef ah iyo 11000 ama 12000 riyo iyo ido isugu jira. Saddex nin kaliya ayaa Baalka33 geesinnimada calaamadda u ahi u taagnaa. Si ay ahaataba, dhawr ka mid ah ayaa waxay xirnaayeen sindiyad34 fool maroodi ka samaysan. Waxaa hawlaha ka kaalmaynaya wiilal madaxu qaab dhoor silloon ah ugu xiiranyayahay iyo eeyo waawayn fongoran ah oo saymaha baabulo ku leh. Xoolaha ayay kaxaynayaan, maqasha ayay xambaarayaan, kuwa goonida u baxa waa soo xanjafiyaan, idaha socon waayana labada lugood ee dambe ayay qabtaan. Kuwa xanuunsan oo markaa badnaa, maadaama waqtigaa cudurka Dabakaruubku uu aad u jiray, awr ayaa lagu siday, iyaga oo majahoodu sarta35 hoosteeda ka soo jeedaann.<br>Geela badankiisa summada Habar Awal ayaa ka muuqatay.36 Awrtu iyaga oo ay agab alaabo aqal iyo maacuun isugu jirtaa ku rarantahay ayaa gabdho hoggaaminyaan. Marwooyinka oo dhashoodii dhuu ama maro jeeniqaar ah ku xambaarsan ayaa iyaguna daba socda. Gabdhaha yayar oo dhoorka wiilasha ay food37 garaangar wareegsan ah u wehelisana maqasha ama waxaraha yaryar ayay sidaan ama hooyooyinkood ayay ka caawinayaan xambaarka carruurta. Sida ka muuqata, cabsi ay dhuljiif ka baqayaan ama “duullaan” ayay waxay i waydiinayeen in aan “dabkaygii” sito nagana baryeen in aan booska hoggaansharafeedka hormuudka ah galno. Markii kooxdayadii yarayd aan ciribta hore ugu yara dhufannay ayaa geelashii dideen, waxaana la yaab nagu noqday in ciddani ayan aqoon farqiga fardada iyo baqlaha u dhaxeeya.38 Kuraydu markii ay ciyaar ama kaftan ku jeestaanba abbayaashood ayaa waxay ku bajiynayeen in uu cuni doono ninka cad ee dadqalka ah, dumarkuna marka ay na arkaan annagoo ku dhaw ayay yiraahdaan “waa kan odaygii cilmiga yiqiin!”<br>Markii aan xeebta muddo laba saac ah la xanjeerannay ayaan aniga iyo Yawmul Qiyaame hore uga sii fulnay, si aan u soo aragno Dixda Selel39, dix biyood ka timaadda buuraha galbeed oo waqooyi-bari xagga badda ugu shubta. Marinkeeda waxaa ku astaysan saf dheer oo dhuur xallad leh oo cagaarkeeda cusubi labanlaab u muuqday, iyada oo ay dheelli tireen cawska hurdiga ah iyo cirka midabku lafcidh cassaan galay yahay. Durdurradani waa Jannada Awdal. Qararka waxaa si soo jiidasho leh ugu teedsan qurac noocyo badan isugu jira oo qaarkood sidii Saquumka40 la sheego u qodxo badanyiin, kuwo kalena sidii dallaayad baarashuud la moodo ayay jiq aan la mari karin ah u baxeen. Geedsaar cadcad oo waawayn oo</p>
<p>masas la moodo ayaa dhirta waawayn ku marmarnaa. Laamaha sare ayuu xargaha surtay oo sidii silgihii laamaha hoose dhulka isku dhereriyay. Dulin fara badan oo cayillan ayaa meesha ka buuxa. Halkan burcooyin cagaar ifaya ah ayay ka samaysteen, xaggoona waxay dardar aan laga waayin ku hareereeyeen jirrida geed qallalay oo uu ka hooseeyo caws dhecaan miid ah leh. Maxaa barwaaqo ishu ku doogsado ka muuqata meesha! Geedqodxeedka dhuudhuuban waxaa ka lusha buulal shimbiro Yaryaro ah oo ay neecawdu ruxayso, geeduhuna waxay jawda la hayaan cida shimbiro baal cad oo isu jiibinaya. Durdurrada ciiddoodu waa tan ugu saafisan uguna wanaagsan. Waa cammuud cad oo la dhalaalaysaa wiriqo dahab la moodo oo isugu jirta dhuudhuub qarsho u eg iyo dhagaxbaruur caano u eg, dhagaxdhuxul cascas iyo dhagaxdixeed midabbo badan leh. Mararka qaarkood waxaa bartamaha jasiiradyarey geedqodaxeed toon gooni u go'an ah iyo dhagxaan meelo taallaysan oo ay ka taaganyihiin cutub gob ama qurac dhaadheer oo jiq ah. Waxaa xaggooda hoose is xiray safaf bocorduur ah. Halkaan ayay aalaaba ku yaallaan ceelasha ay ku hareeraysanyihiin geedqodxeed caleemihii kore laga laacay oo ay kurtummo gaagaaban oo qarbadka la surto uun ku soo hareen. Marka xooluhu daaqa jiraan waxaa la arkaa raxanno ugaar deero ah oo si xarrago leg u daaqaya dhulka baadku jiifo iyo raad mas oo dhulka ku xardhan. Habeenkiina duurjoogta kuwooda subaaca ah oo ay ka mid yihiin libaaxyo, haramacad, iyo maroodiga ayaa doorkooda caweeya. Dhulka Soomaaliyeed ceelku ma aha meel lagu baashaalo. Raggu agtiisa ku ma daahdaaho si uu ugu sheekaysato, dumar ma soo booqdo, safarrayduna way ka baqaan in ay teendhada ka mutaan halkaa marna daadku ku soo rogmado marna ay cadawga dad iyo dugaagba leh ku kulmaan.<br>Geed ayaan hoos fariisannay si aan u daawanno reeraha oo togga is daba qoodaynaya. Ciribta ayaan ku sii dhufannay, laba mayl markaan sii fuushanaynna waxaan gaadhnay bannaan Quraanyaale la yiraahdo, halkaa oo aqalladii reerguuraaga mar hore laga sii taagay. Bankan guban ee aan geedaha lagu arag wuxa uu dhacaa meel qiyaasta siddeed mayl iyo 145° Koofur-Bari ka jirta Godingaras. Labada meeloodba (Godingarsas iyo Quraanyaale) waxaa looga arooraa Angagari, ceel badda u dhaw oo fogaan inta uu ka qabo xoolaha waaberi hore la sii dareeriyo, si ay gabbaldhaca ka hor u soo hoydaan.<br>Gacanyareyaashaydii ayaa aqalkii sii dhisay. Xammaali iyo Guuleed Dheere waxay ka walwalsanaayeen maqnaashahayga, Cawarna wuxuu u muuqday mid gadood ku dhaw. Yawmul Qiyaame oo aan falxumo seegin ayaa dhegta igala faqay, “naagtaada, canuggaaga iyo addoonkaagaba waa la quursadaa, haddii kale adiga ayay kugu hambaasayaan!” Si kastaba ha ahaatee, u ma uusan baahnayn maahmaahdan duqowday si uu canaan kulul ugu qalqaaliyo ninka kale. In “Coventry loo diro” (Faquuqiddu) wax uga daran safarrayda reer Bariga, anshaxa iyo kala dambaynta oo dhan bay burburisaa. Maalintaa Quraanyaale ayaan ku hakannay si aan u diyaarsanno biyo iyo caano noogu filan laba socod oo dhaadheer oo aan oommanaha kaga gudubno buuralaydana ku gaarno. Maadaama aan xeebta u dhawayn, cirku daruur ayuu lahaa, in kasta oo raggu roobdoon aan laga cabin baryo ku tuuntuunsaday. Abbaarihii duhurka ayay neecawda macaan ee xeebtu dhabannada naga salaaxday, bankiina udbo ciid cad ah oo dabayli kicisay cirka isku shareereen.<br>Milicda ayaa bixid noo diidday, aqalkeenniina marti baahan ayaa soo gabratay. Raage oo ay reerihiisii soo tirtirsiiyeen isagu sidiisaba madax adayg ayuu halkan la soo yuruursaday. Hadda tubaako keen, haddana waa bariis, misana timir, mar kalena waa alaabooyin kale. Maasha Nabigu Jannadii ka yeel meel fuquradu cunno iyo cabbid uun u joogaan!</p>
<p>Bedwiyiinta caqda ku dhaw Soomaal iyo Carabba caqligoodu caloosha ma dhaafo, riyadooduna ma gaadho dhereg ka sarraysa calool cabbaysan. Quudku waa hal nooc uun, cad iyo caano, waana nin iyo cirki oo xataa lafaha timirta si dhuuninimo leh ayay u muudsadaan. Haddana, sida Xabashida oo kale ayay uga ash'ashaan oo ay u adagtahay in laga qanciyo xagga cunnada. Mallayga wanaagsan ee dabiici ahaan badahooda aadka loogu mannaystay wa ay ka faanaan. ”Ha igu la hadlin afkaas kalluunka cuna!” waa cayda ay badwidu isku oran ogyihiin. Haddii aad taabato shimbir ama digiiran, nooca ay doontaba ha ahaatee, dhammaan waa lagu yasayaa, xataa dawarsadayaasha caqday. Waa in aadan dhuuxa jabsan ama aadan cunin hilibka lafta tagoogada idaha, gaar ahaan marka aad socdaalka tahay, kelyahana waxaa loo yaqaan cad dumar. Bakaylaha carriga buuxa cidina aan Soomaalida Waqooyi ahayni isku ma daydo, badankooduna sagaaraada iyo ugaarta noocyadeeda kaleba ma cunaan. Ku ma sheegayaan in hilibku uu xaaraan yahay ee waa uun ka yaqyaqsi. Kuwa miraha bunka ruugaa waxa ay iska jiraan in ay tiro dhaban ah afka geliyaan, caanaha geelana marnaba lama kululeeyo, iyada oo neefka fal looga baqayo.41 Soomaaligu, si ay ahaataba, mid ayuu kaga duwanyahay dhiggiisa Carbeed. Kan dambe waxa uu ku faanaa cunno yaridiisa, kan horese sida Hindida Waqooyiga Ameerika ayuu ragannimadiisa ku cabbiraa cirkiisa. “Wiilka Soomaaliyeed” marka uu wax kala gartaba waxaa la baraa in uu laba rodol oo hilib idaad kan ugu adag ah ka tuuro oo uu wali dheeraadna raadsho, haddii awoodda cirkiisa uu ku guul darraystana nacasnimo ayaa lagu xantaa.<br>Maalintii xigtay (Jimce, Diseembar 1) ayaan Abbaankii ogaysiinnay in aan doonaynno in aan horraanta duhurka dhaqaaqno oo sidaa digniin ugu siinnay in isaga iyo wehelkiisuba isla diyaariyaan biyihii iyo caanihii socdaalkayaga aan u saadan lahayn. Hawraar san ayuu ballanqaaday oo libdhay. Abbaaraha sagaal saac oo galabnimo ayaa badawi sida caadada ah ku hubaysan waran iyo gaashaan soo dhoobteen hareeraha teendhada. Dhulkanna waxba ka ma qabsoomaan “shir!” baas la'aanti, afmaalnimadii ayaa markaa la bilaabay. Khudbad dheer oo xasaasi ah ayuu Raage tolkiis kaga yaboohay saadka aan ugu baahannahay safarkaga iyo in ay naga kaalmeeyaan socdaalka dheer ee dhibka badan. Hadalladiisii cidina dheg jalaq u ma siin! Dadkan duurjoogta ah waxaa ka muuqatay in ay ka cagajiidayeen in annaga ama dharkayaga iyo tubaakdayada ay na sii daayaan. Mid ayaa ku adkaystay in uusan safarka “wax ka dheefin oo uusan buuri42 ka dhadhamin, haddaa muxuu u kaalmaysanayaa?” Markii aan dhegaystayaashii oo mashxaradaya wayddiinnay waxay na tareen waxay isugu jiibiyeen “horta dhulka yaa iska leh?” Mid cufnaanta quruxda Shehrazaad u jidbooday ayaa isaguna guurkeeda dalbaday, isaga oo hal irmaan yarad ahaan noogu ballanqaaday.“Ismoogaysiis” ayay gashay oo ku dhici wayday diidmo qayaxan, kii doonayna muhashadii Hibernian43ka oo kale ayuu ku muujiyay in ay yeelmo uun ku habboontahay dadabgalkiisa. Dameerihii ayaa ceelka loo aroorshay oo la is faray in duhurka horti laga soo celiyo. Hase ahaatee, tobankii saac oo galabnimo markii la joogay weli ma ay soo muuqan. Dabadeed aqalkii ayaan ka baxay oo inta ciridda waylaalis ku fariistay raggii ku amray in ay noo raraan, intaa oo ay weheliyeen dood Abbaanku ka qabay iyo faragelinta kontomeeyo badawi ah. Haddii aannu taayadii ku sii adkaysannay, iyaguna diidmo qayaxan ayay soo istaageen oo ku sii dareen in waxaan sidanno oo dhan iyaga carriga lehi iska leeyihiin. Taa (dhulka lehidiisa) dood ka ma</p>
<p>aannaan celin, waxaan se ugu hanjabnay fal44ku markada geeri, colal duullaan ah iyo subaac “geelashooda, carruurahooda iyo dumarkoodaba” huf ka siiya. Tani isu caqlicelin ayay gelisay, waa falceliska aalaaba gooddigan oo kale ka dhasha e. Markaa ayaa koodii ugu da' waynaa sare kacay oo kamagangal ahaan noogu candhuufay. Afkiisii dulaakhnaa45 ayuu khudbad nuxur leh kaga tologtolog siiyay oo tolki uga digay in aysan wanaagsanayn in martidan oo kale la xayiro. Dhago nugul ayay u jalqiyeen erayada Nestor46ka, iyaga oo leh “war aynnu u hoggaansanno cimri ayuu joogaaye!” Gammaankii waa yimid, laakiin markii aan wehelladii doondoonay midna la ma arag. Zaylac waxaa lagu soo heshiiyay in labaatan nin oommana oo ah kob la isku dhaco ah ay naga gudbiso. Hase yeeshee, hadda shan ilaa lix caydh fara madow ah ayaa yeelay in ay dhawr mayl uun na weheliyaan. Si edebsan ayaan u diidnay in aan dhibno kuwan, laakiin waxaan ku adkaysannay in Abbaankayaga iyo saddex tolki ah ay na raacaan. Markii ay qaar badawidii ka mid ah wali naga soo horjeedaan ayuu widaygayagii waayeelka ahaa mar kale istaagay oo ugu dambayntii canaan mug leh ku aammusiyay. Madaxiisa ayaan ku rarannay mahadcelin badan iyo sacab tubaaco ahna wuxuu noo dhaafiyay duco kal iyo laab ah. Dabadeed inta baqlahayagii fuulnay ayaan dhaqaaqnay, iyada oo ay na daba oryayaan saf dheer oo wiilal wada qaaqaawan ah, daliig kuul cad oo luqunta u suran mooyee, se ku hubaysan warmo, qaansooyin iyo falaadho gaagaaban. Waa kuwo dhab ahaan dhiirranaantii adaafiirta baabuun47 lagu ogaa ay u dhammayd. Fardafuulka Yawmul Qiyaame ayay xifaale ka dhigteen, ilaa aan ka baqay in wax kala gaaraan. Sidii badmaaxii ayuu fardafuul xallad leh isku faanshaa, kurayduna meeshaa oo uu u nugulyahay ayay ka damqayaan.<br>Halkaa markay joogto, si abbaanka loogu daneeyo ayaannu xeebta la laabannay oo meel fog waddada toosan ka qabsannay. Hadda waxaan afka saarnay koofur-galbeed, xagga dhulka gudaha ah u jeedda (marka xeeb laga tago). Laba iyo tobankii saac ee maqribnimo ayaannu Guban48 oo qorraxdeeda joogtada ahi ay hurdi la wirwirayso cagta saarnay, si aa ugu gudubno xagga kale daliig buuro lafcidh ah oo ilikuwareedhay ka muuqda. Soomaalidu habeenka ka ma qabaan cir'aanayska argagaxa leh ee Crabta iyo Xabashidu ka qabaan, hase ahaatee, Abbaankayaga waxaa ka muuqday cabsi baahsan oo uu ka qabay budhcad, dabaqalloocyo iyo masas.49 Waa ka feejignaa oo si u fiirsasho ku dheehanyahy ayaan anqawyada ugu duubtay</p>
<p>maro xariir madow ah oo Carabtu ku magacaabaan Zacal50 oo si baahsan looga adeegsado Yemen. Waxaa dheeraa xantoobo toon iyo opiom51ah oo halkan si qiyaasan loo diyaariyo oo dhiirrigeliyay kooxda oo cabsidoodu aanay sal lahayn, maxaa yeelay intii habeenka lagu jiray Shehrazaad ayaa ku sigatay in ay abeeso ku joogsato. Ugu horreynta banku waa boholo taxan oo Jiir Cad52 degaan u ah. Waa jiir duureed dushu castahay shafkuna cadyahay, Mullah ama Parson53, mulac dub sulub ah leh iyo Dabagaalle. Waa nooc dabagaalle dhuleed ah oo midabkiisu dhalaal ifaya yahay. Markii ay gudcur noqotay ayaa waxaa soo baxay dayax farxad leh oo soo jiitay cida dhurwaayada iyo kuwa ka ag dhow oo ah yayda iyo shimbirka dhebedda. Waxaa si teel teel ah ugu yaacsan dhulkan dhedadu haraysay cutubyo madmadow oo ah geedka lagu magacaabo “Kullan”. Waa geedqodaxeed miro la cuno oo oo Gobka54 u eg leh. Ilikuwareertada ugu fog waxaa daboolay dhedo midab qalin ah leh.<br>Aamusnaan ayaannu cagaha dedejinnay, annaga oo rubi saac walba joogsanayna, si rarka awrta oo dhinac u liicaya aannu u dheellitirno. Markan waxaan helay fursad aan ugu kuurgalo sida Soomaalidu fir ba'ay u tahay. Weheliyeyaashii sadcaalka igu weheliyay waxay la yaabeen awoodda aan buntukha ku sido. Dirqi ayay ku tahay in ay culayska warmahooda uun qaadaan, xataa marka ay fuushanyihiin. Waxay door bidaan in ay ku fariistaan, si ay garbahooda ugu turaan. Mararka qaarkood in ay lugeeyaan ayay dantu ku khasabtaa, maxaa yeelay kooraha ayaa goynaya. Haddana dib ayay u fuulaan, maxaa yeelay lugaha ayaa daalaya. Isku soo duub oo, kuray Ingiriis 14 jir ah ayaa ka sal adkaan lahaa kooda ugu adkaysiga badan. Tani nafaqo xumo ka ma ahan, maxaa yeelay reer magaalaha nolosha wacan ku nooli waa ka sii nugulyihiin badawida ee waa wax fir ah.55 Marka ay daalaan xaruuri aan harraad samir u lahayn ayay noqdaan.Waagan, in kasta oo harraad faro kulul nagu hayay, qarbad biyaysan ah oo saddex aan wadannay ka mid ahaa ayay u dayaceen in uu waddada ku dhaco oo dilaaco, mid labaadna wixii ku jiray intii aannaan joogsan ayaa la cabbay.<br>Shantii saac ee habeennimo, ka dib markii aan 12 mayl oo oo toos ah soconnay ayaannu banka meel ka degnay. Gayrihii buuraha ayaa dabadeed soo ekaaday, gacanyarayaashaydiina</p>
<p>qabow ayay la jarceeyeen. Guuleed Dheere isagu gaar ahaan sidii mummy56 ayuu u togmay. Raage waxa uu aad ugu dooday in aan laga shidin dab goobta aan naal ee hudheelkayaga ” Bush Inn”57 tilmaami karta. Laakiin in beebka bul laga siiyo ayaa ahayd lagamamaarmaan socdaal sidaa u dheer dabadi, sidaa awgeed arrinta waa lagu diiday.<br>Dayaxa hoostiisa markii aannu hurdo wacan lednay ayaan 11 saac ee waaberi hore awrtii rarka ku hilnay. Subaxu curdan ayuu ahaa. Daruur sagal roobaad ah ayaa qorraxdii isku gudubtay, daliigtii badda meesha dheer ka muuqatay ee lafcidhka ahaydna kor ayaa waxaa sidii taag u bilay fallaaraha ilayska, buurihii aan xaggooda u soconnayna hadda waxay muujiyeen biyo dhacyo iyo laalaabyo meel fog ka muuqda. Raxamo Deero ah oo sidii arigii u daaqaya ayaa marka ay na arkeen joogsaday, na soo dammooday oo saymaha cadcad jeediyay, isla markaana rablayn dhaadheer is rogay oo banka ku bootimaalaystay. Dhawr goroyo ah ayaa noo muuqday, laakiin aad ayay u didsanayaayeen oo xataa xabbadu ma haleeli karin. Labadii saac ee habeennimo ayaannu ka gudubnay mid ka mid ah toggaga badan ee oommanahaan isku jara,”Biyo Hablood”, hablaha ceelkoodii, waa dix ka soo fusha koofur-galbeed oo bari iyo waqooyi-bari kala aadda. In skasta oo ay oommane ahayd, Maraar waxaa ka buuxay geed miro casaan hurdi-xigeen ah oo miid layiig xabag xagaaran oo kale ahi ka buuxdo, waa la cuni karaa mase wanaagsana (Mareer?), dhirta cosobka ahna waxaa ka muuqday in ay biyo sagxadda ka dhowyihiin.<br>Abbaaraha laba saac dabadood, markii qorraxdu cadaadis la timi, ayaannu meel biyo leh oo weheliyeyaashaydu Cadaad ama Xabag Cadaadeed58 ku magacaabeen ku furnay – waa meel qiyaastii 25 mayl iyo abbaarta S.W. 225°59 Quraanyaale u jidha.<br>Salsaarradayadii weylaalisaha lo'aad ahaa ayaannu dhex fidsannay xoon dhuur cagaaran ah oo geed dheer oo Quud ah hoosti ku yaal. Waa geedqodaxeed caleentiisu iftiimayso, kubbado xabag dahabi ah laamihiisa ku dheggenyihiin, hooskiisa miro qallalay daadsanyihiin, ciidammo quraanyo ahna jirriddiisa hore iyo gadaal u gaardinayaan. Dhammaan bataaxa cad ee jiilicsan ayaa la wada seexday, iyaga oo hubkii gacmaha hoostooda ku haysta, maxaa yeelay raadka aan banka dhignay muggan lagu qaldami mayn. Maalinta kala barkeedii ayay bariis noo kariyeen hablihii aanu daalku karin, sagaal saac oo galabnimana safarkeennii ayaannu u sii wadannay xaggii buuraha oo midabkoodii lafcidhka hoosimada leh ahaa ay mrakan xayaabo muuqata oo bunni ah u beddeshay. Hore haddaan u sii guulnay, waxaan gaarnay dixda Barragid (?) oo aan markan bankii uga beddelannay dhul kala rogan oo ay ka buuxaan burburro dad dabargo'ay ka haray. Malaha waa kuwii Al-Markizi u jeeday markii uu qoray in Muslimiinta Awdal ay carriga oo dhan ka taageen masaajid iyo minbarro fara badan oo loogu talo galay Jimcada iyo salaadaha ciidaha. Meelaha lagu cibaadaysto waxay u dhisnaayeen qaab afar darbi oo iska soo hor jeeda ah, dhagax aan la simin oo dhulka la dul dhoobayna ay qiblo nus goobo ah oo Maka u jeedda u tahay. Qabriyada oo ka duwan qaabka tuuran ee hadda jira waxay aad ugu egyihiin kuwii waayadii hore laga qoday jasiiradda Sacaadaddiin ee Zaylac u dhow. Waxay leeyihiin looxyo dhagax ah oo ciidda si qoton dherer ah loo qotomiyay. Waxaa kale oo aannu aragnay dhadhaabbo dalloolo goobaaban oo midkiiba</p>
<p>nus dhululubo baac la'egtahay dhexroorku. Waqti aan ku qodo ma aanan helin, Yawmul Qiyaamena wuxuu iiga sheegi karay uun in Awaliin” ama dadyaw hore ay lahaayeen.<br>Hal saac oo fiidnimo habeenkii galay, ayaannu ku soo dhacnay raad cusub oo col ballaaran oo fardooley Habar Awal ah dhigeen. Sida ay weheliyeyaashaydu u saamaysay”dacasaddu” waxba u ma oga saamayntii raadkii la wada yaqiin ee uu arkay Robinson Crusoe ku reebay. Sawaxankii heestu hal mar ah ayuu shib yiri. Dumarkii awrtii ayay halhaleel u kaxeeyeen, dhammaanna waa la is dugsaday, Raage oo xagga hore iyo carar isu diyaarin tiigsaday mooyee. Aniga oo caro la karaya ayaan wayddiiyay waxa wareemay dadka. Yawmul Qiyaame ayaa dabadeed cod nuxuus ah iigu jawaabay;”Wallee Xaajiyow qof raadkaa arkay balo arag”, inta cod argagax ku dheehanyahay u soo xigtaay sadarradan naxdinta leh:<br>”Aadane waa uun iska xantoobo ciid ah,<br>Noloshuna waa sida dabayl mar uun ku madhay.”<br>Hubaashii waxaa aannu ahayn koox yar oo sagaal rag ah iyo laba dumar ah, 200 oo fardooley ahna aan u babac dhigi karin. Waxaa taa dheer in hubaal ay dhammaantood, Xammaali iyo Guuleed Dheere mooyee, inta kale ay qacda hore carar oodda jebin lahaayeen. Muggan waxaa noo muuqday raadadka aryo tilmaamaya degmo aagga ka dhow. Cusaybka raadadka waxaa sugay wehelladaydii, fiirin dhab ah oo falaaraha ifaya ee dayaxa loo kaashaday dabadeed. Qiyaastii nus saac ka dib ayay waraqyo qar aan sinnayn iyo degaandegyo qodax adag oo mudacyo ah lehi nagu rideen meel nabdoon oo bankii halista ahaa aan uga rogannay. Waa meel ay dhif tahay in fardoolaydu soo galaan. Raage oo aan”bannaanka” jeclaysan ayaa na dedejiyay, isaga oo rajaynaya i aannu cid uun u galno. Si ay ahaataba, labadii saac ee habeennimo, markii aan arkay dumarkii masaakiinta ahaa oo qodxo ragaadiyeen iyo awrtii oo dhulka isla dhacaysa ayaan go'aansaday in aannu hakanno. Dab ayaan hursannay, in kasta oo aad looga soo horjeeday, dhitadeennii caanaha suusacay ahaanna waa laasannay – biyihii iyaga mar hore ayaa lagu kala tegay e. Dabadeed qabowga bannaanka furan ah ayaan dhinaca dhignay hardo, annagoo hubkeennii haysanna. Laba iyo tobankii saac ee aroornimo ayaannu ka sii fuulnay dhul aan sinnayn oo dhagax ah, iyada oo qodxuhu gommodaha iyo lugaheenna qaawan jeexayaan awrtuna ay ku turaanturroonayso dhagxaan quruurux ah oo dhulkan loo nacay. Badwidii inta dhegaha dhulka ku qabteen ayay dhegaysteen bal wax degmo ah, laakiin waxba ma ayan maqal. Dabadeed, si lamafilaan ah ayaan laba qof oo qalaad ugu soo baxnay, markaana degmo Ciise ah ayaannu haleelnay. Waxay ku tiil waraq dheer oo Damal la yiraahdo, kaa oo salka ku haya dix halow ah oo ballaaran oo buuraha cagtooda hoose dhacda. Waqooyiga ayay bariga ugu shubtaa, waxaana ku hareeraysnaa dhir tigaad leh oo gallayrka bunniga ah, gorgorro madmadow iyo coomaadiyi ay sidii buunshe oo kale ugu baaldhacsanayeen. Waxaannu dabadeed sii daraandoorrinay wadiiqo qalqalloocan oo qiyaastii 11 mayl iyo xagga koofur-galbeed (205°) meel u jirta Cadaad.<br>Xusuus xanuun badan ayaa halkan dib noogu soo duxday. Illeen qorshe soddon geeddisocod ahaa lix kaliya ayaan bogannay, markii aan toddoba cisho soconnay, maxaa yeelay xagga koofureed ayaan u habawnay!<br>Sida caadada ka ah Afrikada Bari, iska ma aannaan gelin xerada annaga oo aan na loo oggolaan ee waxaan ku furannay oo aqal ka taagannay geed bannaanka shishe ah hoosti. Haddaa ayay odayaashii oo si deggen u hadlayaa soo muuqdeen, iyaga oo noo sida biyo macaan, caano dhay ah, ido iyo riyo buurbuuran oo ay ku rabeen in ay nooga beddeshaan Go'yaal nooca Cutchka adag ah. Maalin raaxo leh oo bun, beeb, caano dhay ah iyo hilib idaad</p>
<p>oo solan laga giigay ayaannu la qaadannay degmadaa . Hanfigii banka dabadi waxaaannu ku raaxaysannay neecawda qabow ee buuraha, cirka daruurta leh, doogga faraqa isa surtay ee kaymaha uu dooggoodu sii labalabalaamayo, marka aad u eegto nagaarka qallaalan ee dhulkii hoose yiil.<br>Ciisaha oo halkan Gadaabursiga dhex deggani awood badan ku ma laha meesha. Waxaannu ku aragnay caydhnimo iyo yaboohsi xad dhaafay. Ragga duurjoog ayaa lagu soo soocaa marka aad eegto afka kala tegay, timo raamaystay iyo indho fagiigsan oo si fog ugu dhaygagsan bustahayga cas. Sarriigasho darteed, iga ma ayan baryin bustaha. Hase yeeshee, nudihiisa dunta gacanta u roon aha ayay xabbadsiibeen oo faro badan oo xaydh lehina isu dhiibdhiibeen. Markii shay qiime leh la soo bixinayaba aqalka ayaannu ka xiranaynay, laakiin indho kuurgal ah ayaa dalool walba nooga soo dusayay, ilaa markii dambe Yawmul Qiyaame inta is hahyn kari waayay la soo booday”Subaxaanallaah” oo haddana soo qabsaday maahmaahdii Carbeede lahayd”Soomaali ha tusin illinkaaga, haddii uu arkana degdeg uga awd.” Dumarka iyo carruurtu waxay xidhnaayeen hargo60 midad bun u eg oo xorta kore farqo ku leh. Si aan u raalli geliyo ayaan dhawr galayr toogtay, markaa ayay iyaga oo ku dheeraysanaya iigu jawaabeen”Alla gacanta kaama gooyo!”,”Hubkaagu cadow horti kuma hoojo!” Habar i aragtay aniga oo sigaar cabbaya waxay i wayddiisay soo dabku ima gubo. Beebkii ayaan u dhiibay, markaa ayay ku sigatay in ay margato. Waxa kale oo ay ka didday kirli karaya oo ay hub moodaysay. Sida wehelladadaydu ogaadeen ba ”saxar garasho ah lagu ma oga taallo madaxyo ah.” Sidaa oo ay tahay, dadka gibilkayga cadceeddu gubtay ayay la dhaceen ”wajigayga nuuradda cad” la moodana way u qaadan waayeen.<br>Waxaan aad u rabay in aannu galabnimada sii carrawno, laakiin Raage ayaa cirifka tolki looga baxo soo gaaray oo aan degdegsanayn. Gadaabursiga iyo tolki ayaa aano mageed u dhaxaysay, magan la'aanna dhulkooda ma uu soo geli karin. Habeenkii annaga oo hubaysan ayaannu seexannay, libaax in uu buuraha ka buuxo lagu sheegay awgi. Aqalladeenna ood qodax leh ayaa lagu meegaaray, waa feejinaan aannu halakan ka bilownay dibna aannaan uga aallin e. Diseembar 14 ayaa hiirtii hore daruuro culusi xagga buuraha ka soo ekaadeen oo dhibco shuux ahaana roob baro waawayn isu rogeen. Abbaankayagii cusbaa wali ma iman, raarihii aqalladuna inta roobka ku radeen ayay awrtii aad ugu cuslaadeen.<br>Galabnimadii ayay degmadii Ciise inta dameerahoodii rarteen xagga banka afka saareen. Geeddigani muuqaalkii deegaanka waxba ka ma beddelin, marka laga reebo qofaf xanuunsan ama sirqoobay oo si cawaannimo ku dheehantahay loogu nacay libaaxyada iyo dhurwaayada.61 Si ay ”colujoogyada” laga yaabo in ay meelaha ilaalo ka yihiin u marinhabaabiyaan ayay qoladii geeddiga ahaydi dab qabadsiiyeen qoryo dogobyo ah iyo gaan hiil idaad ah oo xataa iyada oo dhibicdu dhacayso todobaadyo sii hulaaqi doonta62.<br>Duhurradii ayaa waxaa yimi labadii Gadaabusri ee rabay in ay noogu sii wehel yeelaan degmadii abbaannadayada. Kooda wayn, Riiraash, waa nin gibil madow, bahal la moodo, tuur</p>
<p>timo ah leh, oo ay qamuunyo culus oo dabci iyo qalbi wanaaggiisa qarisay ka muuqato. Kan kale wuxuu ahaa wajimacbuus dhallinyaro ah oo inan uu Raage dhalay u doonnayd. Labaduba lafta Mahadasan ayay ka dhasheen, hawshiina waxay ku bilaabeen isku day ay ku adkaysnayaan in ay waddadayadii dhanka bariga fog nooga weeciyaan. Marmarsiiyo waxa ay ka dhigteen in ay xoolahoodu baylah yihiin, ulajeeddada dhabta ahi se waxay ahayd u marmarsood tubaako iyo maryo. Markan si ragannimo leh ayaannu gaashaanka ugu dhignay annaga oo ka gubanayna xusuusta maalmo dayacmay, si kasta oo ay Cabsi63 u sheegaanna waa naga go'nayd in aannu safarkayaga xagga buuraha waqooyi u sii wadanno.<br>Siddeeddii saac ee maalmeed ayuu safarkii xagga dixda u dhaqaaqay iyo meel degmada dhabarkeeda ku dhow, markii aan muddo saacad ah sii daadegaynaynna Riiraash ayaa noo sheegay in ceel uu meesha ka dhawyahay. Xammaali iyo aniga oo laba qarbad sidanna ayaan baqalahayagii kax qodxo iyo dhagaxyo leh sii taraarsiinnay. Marakan waxaan soo gaarnay waraq dhagax ah oo ay hareereeyeen geedo balanbal ah, gidaarro qaab daran iyo qarar adadag, halkaa oo sallax adag ay ceelashu ka qodanyihiin. Waa saddex ama afar ceelal toban cagood oo dhagax nuuradeed ah hoos qoto dheer uga qodan. Intii aannu durdurka biirta ah ee fargashigaygii qalinka ahaa midabka ka beddelay ku qubaysanaynnay ayuu Riiraash oo gaashaankiisii biyaha ku dhuraya qarbadyadii buuxshay oo koorayaasha ku xiray. Si halhaleel ah ayaannu uga daba tagnay oo qorraxdhacii haleellay safarkii waynaa oo cabsi abbaannadu qabeen darteed meel u degay. Qarka ay dul degeen waxaa ka buuxay masaajid iyo qabuuro gaboobay oo ka markhaati kacaya in waayo hore ay buurahan bulsho culusi degganayd. Figta sare marka loo baxo, waxaa meel fog ka muuqday tirooyin lo' ah iyo kuwo kale oo ari cad sidii dhagaxbaruur buuraha u daadsan ah. Hore ayaannu uga sii kooraysannay oo inta qararkii dhagaxa ahaa sii dhex meermeernay waraq kale ku soo dhacnay, halkaa oo aan wax uun saansaan dadaad ah ugu tagnay. Xoolajire ayaa meel dheer naga qooraansaday, dabadeedna cagaha wax ka deyay, isaga oo aan xoolihii dan ka gelin, taa oo Yawmul Qiyaame gobannimo madaxa la ruxay kana keentay walle Nabigii Alle (n.n.k) run sheeg,”baqdini noocyo badan.” Marakan degmo ayaannu galnay, dadkiina dibadda ayay u soo yaaceen, iyaga oo qaarkood leeyihiin, 'dhega! War bal kaalaya boqorrada soo aragnee!'Kuwo kalena, 'kaalaya ninka cad arka, waa barasaabkii Zaylac!' Jagadaas iyada ah waa iska diidnay, masuuliayadda ay xambaarsantahay darteed. Hase yeeshee, wehelladaydii waa ku adkaysteen. Waxay sidaa sahlan ku noqdeen Salaadiin iyo boqorro, midabkaygana hadde meel heerkaa ka hooseysa laga ma fisho. Mar ayay Caddaantayda iyo huga Carbeed iga dhigeen xukumaha Cadmeed, suldaanka Zaylac, wiilka Xaajiga, wiil, habar duqowday, nin rinji cad la mariyay, halyay cambuurbireed qalin ah xiran, ganacsade, xaaji, wadaad xerow ah, Hindigii Axmad ahaa, Turki, Masri, Faransiis (Faranji), Baaniyaal, Shariif, iyo ugu dambayntii Balo Soomaalida in uu nolosha ku cariirsho cirka looga soo riday. Degmo walbaa mala'awaal u gooni ah ayay la imanaysay, male walba na saaxiibbaday waxa ay ku qaabbilayeen qosol aanu gaws ku harayn.<br>Markii Gadaabursigii baryo tubaako iyo qaylo la yaab ah naga la hari waayay ayaan xabbad ku kala cayriyay. Dumarkii iyo carruurtii dhawaqa naxdinta leh carar ayay dhabarka jeedsheen, raggiina inta warmahoodii madaxa ku dateen ayay shafka dhulka ku wada dhufteen. Haddii aan dixdii sii raacnay, waxaannu soo dhaafnay degmooyin badan oo dadka deggani ay sidii kuwii hore u qaylo badanyihiin. Degmooyinka midkood ayuu nooga soo</p>
<p>baxay nin reer Zaylac ah oo noo sheegay in Abbaannadii Gadaabursi ee aannu Sharma'arke xaashida isbarashada uga sidnay ay meel saddex maalmood loo socdo degganyihiin. Waxaase la soo sheegay, si ay ahaataba, in ay diriri ka dhex dhacday iyaga iyo Garaad Aadan, seeddigood. Warkaasi mid fiican ma ahayn! Afrika, marka xaaladahan oo kale ay dhacaan, waxaa caado ah in saaxiibbadu ay socotada xayiraan, cadawguna ku diido in aad u so gasho. Si ku adkaysi leh ayaan hore uga sii fuulnay, ilaa aaskii madoobaaday dayaxiina buuraha fog midab if la yaab leh ah baasha la keenay. Dabadeed joogsi nasiino ayaan ku baaqay. Qarka sare ee dixda Dharkaynley oo loogu magacdaray geed caano kulul leh ayaannu ku furnay. Xero ayaannu isku meegaarnay, si aysan awr didsani noogu tuman inta aannu hurudno. Xero kale oo gooni ah aan se naga fogayn inta ku xeraynay awrtii ayaannu dangiigsiyadeennii la kala baxnay, cashadeennii yarayd cunnay, si degdeg ahna dhinaca dhulka hurdo u dhignay. Maalintaa shan saacadood ayaanu soconnay, hase ahaatee jidka oo qalqallooc ahaa darti, marka xarriiq toosan laga cabbiro, ilaa siddeed mayl ugu badnaan ayaannu soo jarnay.<br>Hadddana, gacaliye Lumsdenow, maadaama aan dhulkii Ciise ka sii dhammaanayo, tilmaan sawir ah ayaan ka bixin doonaa qabiilka. Ciisaha, oo sida ay ugu dhawdahay ah laanta ugu awoodda wayn ummadda Soomaaliyeed, waxa uu fidsanyahay dhanka waqooyi ilaa degaanka lafta Wayma ee Dankali64 la gaaro, dhanka koofureedna ilaa Gadaabursi iyo inta Zaylac iyo Berbera u dhexaysa, dhanka bari badda ayaa soo xeerta, dhanka waqooyina ilaa Oromada Harar agaheeda ah. Dir iyo Iidoor ayay ku abtirsadaan iyaga oo, haba yaraatee, aan aqoon wax magacyadaa abtirsiiska dhaafsiisan, cadawgooduna waxa ay ku xantaan cawaannimo.65 Qabiillkan oo la sheegay in uu gaaro 100,000 oo gaashaan66 waxa uu u ka la baxaa jilbo badan. Kuwaa ayaa haddana lafo yaryar oo xilliga barwaaqada is dhaca mararna is laaya u sii kala baxa. Ciisuhu afka caaraddiisa uun ayay kaga haybaystaan Ugaas ama beeldaaje fadhigiisu yahay buuraha Hadagali (?), maadaama ay dad jamhuuriyiin dagaalmaagganeyaal aan xasilloonayn ah yihiin. Guud ahaan waxaa loo yaqaan (ugaaska) ”Rooble.”Amiir Rooble, magacu ama derajada aan iraahdee, kii bayaxayga ahaa ayuu tilmaamaya. Halkan abaartu, sida ”cashadii” Yurub, ayay keentaa isbeddelka xukun. Degmo walbaa Oday (sheekh ama beeldaaje) magaciisa degmada loogu magac daro ayay leedahay, sidii Sind67 iyo dhulalka kale ee reer guuraagu degaan. Waxa amarkiisa la raacaa uun marka xukunkiisu boqor bulsho qanciye ah yahay. Mar walba dadkiisa waa ka xoolo badamyahay, mararka qaarkoodna aftahannimada iyo xarragada ayuu dheeryahay. Marka la shirayo waxaa kaalmeeye u ah Waa'il ama Caaqil. Sida shirka Pítzoga Afrikada Koofureed ayaa duqayda da'dooda lagu qaddariyaa. Iyada oo uu xeerkani jiro, badwidu weli ka ma tegin dabeecadihii Priplus68lagu xusay. Weli ”ma ilbixin ma na xakamaysna.” Nin walba oo xornimo u dhashay wuxu isku dhereriyaa xukumihiisa, wax ka haybaysasho iyo ka dambayn ah oo xornimadiisa Alle u dhaliyay hoos uga dhigana ma yeelo. Sidaa oo ay tahay, waxaan arkay, in si kasta oo ay seetadheerida ugu jidbaysnyihiin, marka xukun adag sida kan Zaylac iyo Harar ay hoos tagaan ay anshax yeeshaan, amarkana u nuglaadaan.</p>
<p>Dabeecad ahaan, Ciisuhu waa masaakiin carruurta oo kale ah, khaa'inno caqli xun, laabtoodu is rogrogi ogtahay, xaruuri durbaba carooda, maad miiran ah, calool nugul, dhimrin darro iyo dhagarna ku caan baxay. Xataa magangeliyuhu magantiisa waa laynayaa, ragga hablaha Ciise qabana ooryahooda ayay ergo u soo dirsadaan, si ay ari uga soo iibiyaan iyaga oon aan isku aamininin dhexgalka xididkooda. 'Dhagar badanaa ma Ciisaa' ayaa looga maahmaahaa Zaylac oo daku kuu sheegayaan in badwigu uu gacanta bidix gaawe caano ah kaaga dhiibayo tan midigna toorrey kaaga aasayo. Afrikada Bari ”Caqli” ma shaqeeyo, sida iiga muuqata, dhabarjabin aad kansho u haysay oo si uun kugu dhaaftayna ”shallayto” ayaa laga muujiyaa. Dhacu waa ragannimo, dilkuna mid ba midka uu miriddda habeen kaga xunyahay ayaa geesi bila. Sharafta waxaa ka mid ah ruux qurgooyadi. Sida dhurwaaga oo kale ayaan badwida la isugu hallayn meel dhiig yaal. Muunadi waa uun belo oo dhan ku dhiiqso. Sidaa oo ay tahay, haddana Ciisuhu wanaagyo ayay leeyihiin. Beenlowyo nahaabyo ah ma aha, waana dhif in ay markhaatibeenaale furaan. Xatooyada yar ee aanu dagaal ka dhicin waa yasaan, marka la barbar dhigo Soomaalida kalana waa ka deeqsisanyihiin ka na martigelin wacanyihiin. Qof ahaan, anigu wax aan ka sheegto dadkaa ma jirin. Tuugsadayaal indho adag ayay ahaayeen, laakiin far iyo suul ama sacab tubaako ah ayaannu mar walba ku saaxiibaynnay. Waxa ay iga baryeen in aan iyaga dex dego, ooriyo badanna waa iigu yabooheen.<br>Badwida Soomaalidu si aan Carabta looga baran ayay si fudud qofka cusub tolka ugu soo daraan. Waxa ay igu yiraahdeen marka aad beryo nala degganaato ayaad naga mid noqon doontaa. Xagga muuqaalka, Ciisaha waxaa Soomaalida kale lagaga soocaa madowga badan, foolxumada qaabdhiska, bidaar da'yar dhalooyinka kaga hoolata, timaha qadaadka xaggiisa sare ka baxana waa ay xiiraan ama, aan iraahdee, toorriyahooda ku hoolaan. Timaha midab cas ayaa lagu aslaa, waana la foogaa oo xayr la marshaa. Wadaaddada ama kuwa wax bartay way iska wada xiiraan, maxaysato mooyaane ciduna timaha sidooda ku ma daysato. Shaaribbada waa la gaabshaa, miiqda geeska shaaribka ka taaganna aayar ayaa la rifaa. Timaha kilkisha oo si qalad ah in ay najaaso yihiinn loogu haystana rifid ayaa lagu jaraa ama addimada ayaa olol la dul marshaa. Indhaha badwidu waa ka yaryaryihiin kuwa reer magaalaha. Sunniyuhu sidii penthouse69 ayay u yaalliin, maadaama ay cadceed xoogan u qaawanyhiin,himbiriirsiga walxo fogfogna u barteen urursanaan iyo awood dheeraad ah ayay leeyihiin. Raggooda qaar qurxo badan ayaan ku dhex arkay, hablaha qaarkoodna qaabab wanwanaagsan oo haddii ayanba qurxoonay soo jiidasho leh ayay lahaayeen.<br>Hantida dhabta ah ee Ciise waa tirooyin xoolo ah. Sida ay iyaga la tahay, idaha iyo riyuhu waa qalin, lo'duna waa dahab. Geela isaga buur ayayba ku metalaan, waxayna rumasanyihiin, sida Muslimiin badani la qabto, in fardaha dabayl laga abuuray. Quudkoodu xilliga ayuu ku xiranyahay. Xilliga kulaylaha, marka caano iyo qaraab kale aanay jirin, xoolaha ayaa la qashaa oo hilib idaad oo wanaagsan laga helaa. Xilliga maansuunka (xagaaga) raggu waxay ku cayilaa iyaga oo maalintii oo dhan caanaha xoolahooda dhama. Ciisaha caanaha xaggooda laga ma maro, taa oo wax lala yaabo ah. Caanaha lo'da ayay door bidaan, dabadeed kuwa riyaha, dabadeedna kuwa idaha oo ay Carabtu ugu jeceshahay. Kuwa hore dhaydaa lagu dhamaa, labada xigana karuurka, iyada oo kuwa geela xoogaa la yara dhanaaniyo. Reer maagaaluhu caanaha geela dawo ahaan ayay u adeegsadaan. Sida badwidu u haystaan, qofkii cabbitaankaa joogtaysta, hilibkana 44 maalmood oo xiriir ah cuna, neefka xooggiisa oo kale ayuu yeeshaa. Malaha caanayawga kale oo dhan waa ka 'jirmi' yaryihiin aadna u</p>
<p>macaanyihiin marka hashu dhasho xoogaa ka dib. Markaa ka dib dhadhanka ayaa ka sii luma, hasha duqda ahna caanaheeda wax ka yalaalugo badani ma jiraan. Soomaalida dhaashtu magaca 'labeen' ayay u yaqaannaan, laakiin ma adeegsadaan oo caanaha intooda kale ayay ku lulaan. Lo'gisi ma leh, caanaha dameeraha ee Tartaarku dhamana waa ka yaqyaqsadaan. Magaca Canoole70 sida Carabta oo kale ayay sharafdhac u haystaan, in aysan maalinta cad lo'dooda maallinna sharaf ayay ka dhigaan.<br>Nolosha dadkan cawaanta ahi ay ku noolyihiini ayaa dhanujeed71 badday. Nasashadoodu waa wax yar oo shanta saac ee habeennimo ilaa waaberiga ah, dibeddana sinaba u ma seexdaan, colal ay ka baqayaan dartood. In yar ayaa sallaadda subax tukata, sida Muslimiinta laga doonayo, (subaxa) badankiisana waxay ku hawllanyihiin tirinta iyo lisidda xoolahooda. Xoolaha oo dhammaantood magacyo leh ayaa yimaada marka haruubka la la galo, sidaa ayayna reeruhu quraacdoodii kaga maalaan subax wlba. Dabadeed raggii oo warmahoodii sita iyo mararka qaarkood hablaha yayar oo ulo kaliya ku hubaysan ayaa xoolaha daaq geeya. Marwooyinka iyo carruurta oo maleeg ama xargasamayn ku hawllan ayaa iyaguna xoolaha raaca, xaafaddana waxaa looga kala tagaa ilmaha aadka u yaryar, duqayda iyo dadka xanuunsanaya. Xoolajirtu waa iska warwareegaan oo xoolaha korka ayay ka jiraan, iyaga oo wax aan ahayn biyo madow ama takhsiin tubaako adag ah dhadhamin. Mararka qaarkood waxay cayaaraan Shax, Shantarad iyo cayaaro kale oo ay aad uga helaan, iyaga oo loox ka dhigta xarriiqo ay ciidda ka jeexkeexaan iyo qoryo qallallan ama saalo geel oo ay xabbado u adeegsadaan. Saacado badan ayay ku idleeyaan iyada oo korjooge walbaa uu sida ay shaxdu u la muuqato ku dheeraysanayo oo ragganana (ciyaarta) ku qabsanayo, ilaa labadii cayaartoy ay ka noqdaan kuwa ciyaarta xiisaheedu uu ugu yaryahay. Ama si ay hurdada isaga kiciyaan ayay fadhi xoolahooda ugu fooryaan, ama Turumbo (biibiile) dhuumood ah oo badanaa Harar lagu sameeyo oo codkeedu xsdsnto aan loo bogin yahay ayay ku fooryaan. Fiidkii ayay degmadii haddana banaaxinta lo'da iyo qalaadka ariga la bulaantaa. Caanaha geela dhammaantood waa la laastaa, kuwa lo'da iyo arigana in haweenku burcad iyo subag ka bixiyaan ayaa loo dhiteeyaa. Mar kale ayaa la tiriyaa oo xoolaha si ka fiirsi leh habeenka loo xareeyaa. Noloshan iska fudud waxaa weheliya marar ay dhacaan dhalasho iyo guur, ciyaar tumasho iyo duullaan (dhac), cudur iyo dil. Jirrooyinkoodu aad bay u yaryihiin waana kuwo iska fudud.72 Geeridu badanaa waxay ka timaaddaa waran caaraddi, badwiguna sida badan waa cimri dheeraadaa. Waxaan indhaha saaray Mekruubiyaan73xooggan, caafimaad u dhanyahay, welina aanay ka dhibcin tamartii ay u dhasheen, in kasta oo ay 80 iyo 90 indhaha ka tuureen.</p>
<p>(B) = Burton<br>(T) = Tarjume</p>
<p>Filo cubka xiga, buugga oo dammina waa dhow ayuu soo bixi doonaa ee la socda.<br>Wixii talo, tusaalayn, sixid iyo xusuusin ah aad ayaa loo soo dhawaynayaa, mahad mug lehna waa laga naqayaa.</p>
<p>Mahadsanidin.</p>

<h2 class="wp-block-heading">Cutubkii 6aad: Kuraha Zaylac ilaa Bancawseedka Marar</h2>
<p>Hadda ayaan gacaliye L(umsdenow) ka baxay aagga hore ee gubanta si aan ugu baxo oogadada, waa halka ay ku soo ekaadaan silsiladda burralayda Itoobiya ee marka ay ka kacaan Tajorre dabadeed qoolaab u hareereeyaan marsada Zaylac, markaana Hargeysa kaga soo dhaca xagga silsiladda buuraha ah ee dacalka ku haysa xeebta Soomaaliyeed. Silsiladdan waxaa deggennaa taariikhda la xasuusanyahay saddex dadyow oo kala duwan. Gaalla (Oromo), Muslimiintii hore ee Adal (Awdal) iyo Soomaalida hadda jirta. Si ay ahaataba se, sida caadada ka ah Bariga, ma leh magacyo guud1. Buurahani waa qurxoonyihiin. Ruuggooda hoose ee aan qaabka wacnayni wuxuu ka koobanyahay dhagaxdixeed ay ka fulaan xididdo dhagaxmacdaneed ah iyo mooseyaal dhagaxbaruur kan ugu saafisan ah. Waxaa ka korreeya dhaaracyo dhagaxciideed iyo malaas isa saaran ah oo midabbadu dhankan casaan, xaggoona hurdi ama dameeri dahsoon yihiin. Aalaa, si la yaab leh ayay u marmaroora, ciiddii dhirtu ku bixi lahaydna dabaylo maansuun xooggan ah ayaa ka qaaday. Taagaggan oo badanaa fiiqyada kore muddullo figuhu goobo yihiin uga eg waxaa ku xiriirsan qarar iyo kooralay ay noocyo kala duwan oo guracyo ahi midabdaloolo iyo gacaar wiiqan ay sidii geedihii Saytuunka2 ee buurihii Provence3 ku yiil ugu hareeyeen. Xilliga qaboobaha waa abaar reerguuraaguna waxay uga guuraan oo u degtaan xagga gubanta. Marka roobka maansuunku naq cagaaran ka soo saaro ayay dadku ku soo laabtaan xeryahoodii ay hore uga guureen. Qararku waa muuqaalka ugu ilqabadka badan ee meeshani leedahay. Meelaha qaarkood dhinacyadu qotton ayay u taaganyihiin, sidii derbiyo waawayn, ballacana waxay gaaraan 100 yaardi ilaa mayl barki. Meelo kale gebiyada dhagxaanta soo taagtaagan ee salka ka qodmay ayaa sagxadda hoose tuuran, sida looga bartayna daliig dheer oo ciid cad ah ayaa laba jaamood oo doogga hulmanka emarool u eg ayaa dhexdooda fidsan. Waa muuqaal u ku doogsado aragga isha soo martay dhagaxmadowgii qallaylka guban ahaa ee Carabiyada Koofureed.</p>
<p>Geedka Gobka ayaa wuxuu kor ugu baxaa heer hoobaan Afrikaan jilaysa. Laamihiisa caleemaha leh dhexdooda ayaa shimbiro, sida nooca Salamadhlaha, midabbadooda baxsani casaan ifaya, hurdi iyo cagaar is labarogaya yihiin hadba dhan u duulayaan. Waxaan ka aqoonsaday nooc dib dheer oo Goobiyahan ama Fad la yiraahdo, nooc qoolley midab bunni rasan oo in yaroo hurdi casaan galay ahi ku daadsantahay leh, Shimbirmalabta dhexdhexaadka ah, Digiriiran, Yaryaro midabka Kaanneriga leh, Baalfalaadh sida kuwii Surinam u qurxoon, Xamarre baabul midab alxan u eg leh, iyo gaar ahaan, nooc indho cadcad leh oo Soomaalidu Shimbir Lo'aad ku magacaabaan. Geedsaaq Carmo caleemo waawayn oo dhacaan la dibbirsan midakooduna isugu jiro doog dhadsan, guduud, ama casaan furan iyo rucubyo miro ah oo sidii canab basali ah u eg ayaa togga xaradh silloon ku dhigay. Noocyo badan oo tiin qaarkood dherarka 30 ila 35 cagood4 kor u baxo ayaa iyaguna ka buuxa meesha. Midkood ayaa si gooni ah la iiga warramay. Soomaalida caamada ahi waxay ku magacaabaan Gawracato kuwa xoogaa wax bartayna Shajarat al-Zaquum5. Waa mandrake-ga carrigan, doobbooyinkiisa kuukuusan ee laamihiisa cacayilan dhakada sare kaga yaalna waxay u egyihiin madaxyo iyo wajiyo dad.</p>
<p>Maalin arbacaad, 15kii Diseembar, ka dib habeen inta uu dhedo ka qabo dharkeennii qoyay ayaannu 12 saac oo aroornimo kaakacnay bilownay in aannu Waadiga Dharkaynlay ee inta bari ka yimaada koofur qabta kor u raacno. Socod saacad ah dabadi ayaa waxaa soo muuqday qabri taallatiirriyaad yar leh oo dhagxaantiisu aanay sinnayn oo Siyaaro ama Mazaar la yiraahdo, kaa oo qof walbaa si uu u karaameeyo uu qori saaray. Abbaanku wuxuu fikraddiisii ku sheegay in Awliyo ama rag karaamaysani ay halkaa waa degeen, laakiin Yowmul Qiyaame ayaa si caqli kaashatay u sheegay in meeshu ay ahayd meel Gaalla hore sanam ku caabudi jirtay ama curraafaysi uun iska ah. Haddana waxaannu soo gaarnay dudumooyin Aboor cad dhisay, muuqaal Afrika dhankeedaan caan ka ah. Halkan dhulku wuxuu u egyahay sidii qabuuro Turki oo ciiddaa ka badan, waxaana la mooddaa magaalo burburtay. Meelaha qaarkood udbaha (dudumooyinku) waxay isugu dhoonmeen sidii wax gaaguur shinniyeed u eg, meelo kalena waxay isugu baxeen sidii daashkii6. Isla markaa, badankkooda waxaa deday dhir, geedsaaqa midabbada qayaxan leh ee ku dhafmayna waxaa la moodaa haraadiga fagaare dooggu simay. Guud ahaan dudumooyinku waxa ay leeyihiin qaab kor u dhuuban oo 4 ilaa 12 cagood dhererka u dhexeeya. Boqollaal ayaa laga tiriyaa carrigan, Soomaaliduna waxay tiradan badan u saareen iyada oo cayayaanku godadka ka guuro xilliga abaarta dabadeedna uu mid kale dhismaheed bilaabo.</p>
<p>Dudumooyinkii hore ee duqoobay dabayl iyo roob ay u dheeryihiin bawne iyo dabagaalle hoosta ka qoday ayaa xalleefyo sii xoodmaya ka soo reebay. Samayska oo dirri habaas hurdi ah oo celyada aboorku isku malaastay ah ayay adagtahay in la jebshaa. Waxaa sidii shabaq uga dulduleela shax dhuumo yaryar leh. Dudumooyinkaa Togga Dharkaynle ayaan markii iigu horreysay ku arkay. Xagga carriga gudaha ah way ka waawaynyihiin kana balballaranyihiin kuwa degaannada xeebta.</p>
<p>Dixdii ayaannu kor iyo jiho koofureed u sii raacnay ilaa labadii saac ee subaxnimo, markaa oo hageyaashii naga saareen godantii hoose. Waxay fisheen in ay muggaa Gadaabursi is haleelaan, baqdintii ay la dhadeenna waxaa u weheliyay iyaga oo qarqaryo iyo gaajo la gariirayey. Wadatashi xasaasi ah ayaa gorodda la is gashaday. Nin Cali la yiraahdo, naynaastiisuna 'Dhuuso' ahayd oo maaddaama cunno, cabbid iyo in uu dabka kulaalo mooyee aan waxba kale qaban ayaa go'aansaday in uu naga goosto. Si ay ahaataba se, maadaama uu maro khidmo u qaatay bareerahaas si qayaxan ayaannu ugu diidnay. Markii aannu muddo laba saacadood ah ku jirnay dhul inta uu meermeer ka qabo wax saddex mayl ka badan aannaan jarin ayaa hageyaashayadii geed xero laga guuray u dhaw hoosti ku nasiyeen, meel lagu magacaabo Ceel Carmo ama xifaale ahaan Dabadhalaashay (?) Marka Damal laga qiyaas qaato waxay dhacdaa S.W. 190° (Koofur Galbeed 190 darajo). Badwidayadii mid ka mid ah oo baqal fuushan ayaa hore ciribta ugu sii dhuftay, si uu xog u soo ururiyo sibraar biyo ahna noogu soo dhaansho. Yawmul Qiyaame ayaan wayddiiyay warka ay filayaan. Wuxuu iigu jawaabay maahmaahda ah 'War waa nolol!' Bedwida Soomaalidu xiise badan ayay u hayaan waxa dunida ka socda. Degaannadan aadka cidlada u ah dadka oo dhammi socotada ayay daba dudaan. Qof socoto ahi degmo ma dhaafo isaga oo aan waranka dhulka ku mudan oo aan jawaab u helin su'aalo badan oo xogwaraysi ah. Intii xogi dhaafi lahayd badwigu xataa dumar waa uu waraysanayaa. Sidaa ayaa warku meel walba ku gaaraa. Gadaabursiga reer miyiga ah waxaa xiise u lahaa dagaalkii Ruushka7, Hararna waxaan ka maqlay duufaan xooggan oo Marsada Bombey maraakiib ku burburisay, se warku waa dhawr todobaad dhacdada dabadeed.</p>
<p>Badawigii sibraar maran buu la soo laabtay, wuxuu se waday qorshe dhan. Waxaan wax kaaga sheegi doonaa, gacaliye L(umsdenoow), shir ay tahay i uu ka markhatikaco tiraabta ah in barbariyiinta oo dhammi ay wada aftahanno yihiin. Demosthenes8 aayarki ayuu daabbaddii ka degayaa, hore ayuu u soo dhaqaayayaa, xoogaa ayuu inta lugaha is dhaafsado istaagayaa, waa habka istaag loogu jecelyahay dhulkan e, isaga oo labada gacmood laba waran oo dhulka mudan ku cuskan. Sidaa ayuu kadaloob ugu dhacayaa, dhinacyada dadammoonayaa, candhuuf tufanayaa, taqsiinta tubaakada ah dhagta dabadeeda gashanayaa, hubkiisa horta dhiganayaa, dhenged yar qaadanayaa, oo dhulka inta xarriiqo ka jeexjeexo haddana aayar u masaxayaa. Dhulka in xarriiqo laga jeexo nuqsi ayaandarro leh ayaa loo haystaa. Dhegaystayaashu qoolaab furan ayay dheg raaricis u fariistaan, iyadoo warmahoodii oo dhulka qoton u mudanina caaradahooda cadcad giraanno ilays cillan ahi ka walac leeyahiin. Dhulka ayay wada kadaloob u fariistaan oo indho u eg in ay shafafka kaga yaallaanna toos wajigiisa ugu eegayaan ninka warramaya, iyaga oo ka qooraansanaya gaashammadooda dushooda, sidii qoomkii Blemmyes9. Markii warka in la dhuuxo diyaar loo noqdo ayuu ninka hormuudka u ahi waraysanayaa.</p>
<p>'Maxaa aad war haysaa?'</p>
<p>Warramihii ayaa horta uga bilaabaya arrinta muhiimka ah ee in uu ceelkii isa sii taagay ah. Sidaan soo socotana waa ugu xijinayaa, isaga oo mararka qaarkood codka ilaa lix nudood kor ugu dheeraysanya, si joogto ahna dhulka hortiisa ah u jugaynaya.</p>
<p>'War wanaagsan, Ilaah idanki!' ayuu kaga jawaabayaa su'aashaa hore.</p>
<p>'Waa sidaa!' ayay dhegaysteyaashu kaga guraan, iyaga oo codadka kala beddelaya ama, aan iraahdee, giisaya.</p>
<p>'Waa anigii saaka faraskaygii kooraystay.'<br>'Waa sidaa!'<br>'Waa anigii aniga oo ka dhakoola idin ka tegay.'<br>'Waa sidaa!'<br>'Halkaa!' (isaga oo cod dheer oo xooggan ku tilmaamaya, jihadana ul ku fiiqaya).<br>'Waa sidaa!'<br>'Halkaa waa anigii qabtay.'<br>'Waa sidaa!'<br>'Kaynta ayaan sii dhex jibaaxay.'<br>'Waa sidaa!'<br>'Cammuudii ayaan sii dhex waarwaarriyay.'<br>'Waa sidaa!'<br>'Hadde innaba baqdini igu ma jirto e ogaada!'<br>'Waa sidaa!'<br>'War yaanan kugu daaline, raadad xoolaad baan ku soo baxay.'<br>'Hoy! Hoy!! Hoy!!!' (aammus yar ayaa ka dambeeya la yaabkan dhegataagga leh).<br>'Waa ay qoyanaayeen (raadadku waa cusbaayeen).'<br>'Waa sidaa!'<br>'Digaduna sidoo kale.'<br>'Waa sidaa!'<br>'Raad haween baan ka dhex aqoonsaday.'<br>'Waa sidaa!'<br>' Geel se lagu ma arag.'<br>'Waa sidaa!'<br>'Ugu dambayn waxaan arkay qoryo.'<br>'Waa sidaa!'<br>'Dhagaxyo haddana'<br>'Waa Sidaa!'<br>“Haddana biyo”<br>“Waa sidaa”<br>'Oo waa ceel meeshu!!!'</p>
<p>Dabadeed shirkii ayaa si qummaan u furmaya, halkaa oo, sida Galbeedka durugsan ka dhacda, uu is muuijiyo inuu dhagaystayaasha dhagahooda qabsado ugu yaraan saacad, isaga oo aan wax la taaban karo oran. Si ay ahaataba, faa'iidada ku jirta hadal iska koobintoodu waa in arrinta dhan walba laga eego oo la kala waro waxa dhaca iyo waxa ka dhalan kara, hordhacyadeeda, xaqiiqooyinkeeda iyo waxa ka iman kara timaaddada intaba.</p>
<p>Waxay diyaar u yihiin in ay xal u helaan lamafilaan walba oo talo la'aani ku kedin karto.Inkasta oo kulbeeggu10 sheegayay kulayl diraaceed, cirku daruur ayuu lahaa, gufaacooyin dabaylo ahina xagga buuraha ayay ka soo dhacayeen.</p>
<p>Ugu dambayntii, sagaal saac iyo bar markii ay saacadda galabnimo ahayd ayaa awrtayadii cagajiid lagu raray, dixdii aan ku joognay oo Galbeed Koofur-Galbeed uga baydhana hore cagta u sii saarnay. Saacad badhkeed markii la socday ayaannu soo gaarnay dooxo laasas leh. Halkaa ayay hageyaashii ku hakayiyeen, iyaga oo ka aalli waayay markii ay u jeedeen koox dhallinyaro iyo kurayo yaryar ah oo qubaysanaya, go'yaashoodiina mayranaya. Dhammaan, dad iyo duunyaba harraad ayay asqo la ahaayeen. In badan oo naga mid ahina quruurux ayaannu muudsanaynnay subixii oo dhan11. Sidaa oo ay ahayd, haddana, baqdin ay baryo Tubaako ka qabeen darteed ayay badawidu safarka sii wadi lahaayeen, haddii aanan anigu ku dirqin in ay goobtaa ku furaan. saddex laas oo ciidda ka qodan ayaannu halkaa ugu tagnay. Midi waa guray, midina waa biiroobay, kan saddexaadna xagaf biyo ah oo 20 ilaa 25 cagood dhulka hoostiisa jira ayuu lahaa. Inan ayaa biyaha dhex istaagay oo inta hadba gorof soo daro mid kale oo meel dhexe ku naban u soo tuuraya, kan dambe ayaa isaguna mid ka sarreeya u sii dhiibaya, kaa kale ayaa isaguna markiisa inta uu qarka ka dhufto biyihii oo markaan qaybi qubatay qabaal harag ah oo darka yaal ku shubaa. Saacad barkeed muddo ku dhow ayaannu hakannay si aan dad iyo duunyaba u waraabinno, dabadeedna safarkeennii ayaannu waadigii kor u sii qaadnay oo kaga bayrnay meel qoorato toosan ah oo qalqallooca joogtada ah ee dooxada lagaga maarmo. Qooratadaasi waqti yar uun bay noo baajisay. Dhulku dhagax ayuu ahaa, taagag aan sinnayn ayaa awrtii daaliyey, lugaha iyo cagahana waxaa na jeexjeexay qodxaha dhirta ee warmaha la moodo. Halkan dhulka waxaa aad uga baxay dacar mararka qaarkood dhererka lix cagood gaadha, midabkuna basali iyo cagaar dahsoon yahay. Laamuhu si qurxoon ayay xagga dhulka ugu soo gandoodaan, sidii udbihii Corinthians12, iyaga oo hagoogan gambaleello midabo baxsan leh, ay se si naxariis darro ah uga buuxaan qodxo adadag iyo caleemo dhinacydu miishaar yihiin. Waa halka ay ka baxdo Xigta mudaceedu adayg iyo caarad dhubbnaan inta uu ka qabo aanay farduhu mari karin, iyada cutubyo kuwooda ugu waawawyn uguna cufan u qodqotoma. Jaleelo ayaa iyaduna gowyada si aan loo meel dayin ugu yaacsan, Ushriga qarada wayn ama Dhufeeco (Suuf Jin) ayaa isaguna xaygiisa dhadhaabta iyo quruuruxa togga daadsan dushooda ku qubay. Gacanyareyaashaydii waxay shaqo ka dhigteen soo ururunta abqo la cuno oo geed Qurac la yiraahdo ka baxda, intii aan aniguna deegaanka daawanayay. Dudumooyin aan kala go' lahayn ayaa meel agabbar ah u ekaysiinaya sidii dhul la degganyahay oo wali masaajiddii iyo qabuurihii Awdashii hore ay cammireen. Qaabka dhulku si aayar aayar ah ayuu isu beddelay, godeenno iyo hoobadyo waawayn ayaa markan beddela taaggaggii madaxdhuubta isku xoonsan ahaa ee gobollada hoose.</p>
<p>Qorraxdu markii ay galbeed ku libidhay ayuu Guuleed Dheere aad uga cawday dhaxanta qabow ee kuraha ka soo dhacaysay. Tuulooyin badan oo aad ku garato cida eyda iyo aryaha sii foofaya ayaannu soo marnay. Raagihii caraysnaa, oo si ay ahaataba hadda singal na la socda noqday, isagu degmana ma aadin libaaxyada bannnaanka joogana ma dhex degin. Hore ayuu noo sii tukhaantukhiyay ilaa aan ka soo gaarnay bohol God lagu magacaabo oo aannu kaga hoyannay jabad laga guuray. Awrtayadii oo caq ku dhow aadna ugu daalay siddeed mayl oo geeddi ah ayaa halkaa si dedeg ah rarka loogaga dhigay. Intii aannu aqalka dhisanaynnay ayaa waxaa nala soo wareegay dhowr Gadaabursi ah oo isku deyay in ay Abbaankayaga qafaashaan, iyaga oo ku andacoonaya in ay neef lo' ah ku leeyihiin. Waxaannu si geesinnimo leh ugu jawaabnay in uu hadda annaga magan noo yahay. Haddii ay hadallo kulkulul nagu la dheeraysteenna bastoolad ayaa dushooda laga riday, taa oo ay dabadeed sidii eydii uga gabbaddeen. Dab belalaya, casho kulul, sariiro diirran, abxado waawayn oo buuxa iyo sheekooyin maad leh ayaa si dhakhso leh himmaddii saffarraydayada ee sii liicaysay dib u soo nooleeyay. Habeen qumman markii ay u hoobatay ayuu dayaxii kala firdhiyay ceeryaamo culus oo inta daruur isugu ururtay roob ka dhowaa, gabadanadiina si la dareemi karo u yaraatay. Dhedo yar ayaa jirtay, si wanaagsanna waannu u seexan lahayn haddii dameerahayagii gaajaysnaa ayan sidoodii rablayn iyo baabbacayn isku darin oo ilaa waaberigiina is cayrsan lahayn.</p>
<p>Diseembar 6 ayaannu arooryo dambe toosnay, si aannu dhaxanta subax uga nabadgalno. Hal saac oo subaxnimo ayaannu dhul adag ku sii daynnay annaga oo quuddaraynay in aannu waraqyada hoose subaaxaa sare uga baxno. Laba mayl markii aannu sii xamaaranaynnay ayaa awrtii oo socod holi wayday shafka dhulka la wada dhacday. Dabadeedna annaga oo aan rabin ayaannu ku furnay Jiyaf (?), godan dooxada Dhoobo ka hoseeysa. Halakan xoolo caddaankoodu buuraha firirsanyahay iyo haad hawada heehaabaysa ayaa noo muujiyay ifefaalaha ah in aannu degmo ku dhawnahay. Aqalkayagii waxaa dhakhsaba soo buuxshay Gadabuursi wajiyadu sulub yihiin oo badankoodu ahaa lo'jir, sida dhaqanka bulshadoodu dhigayo, go'yaashoodii sidii cimaammad luqumaha ku martay. In aan degmadooda soo booqanno ayay naga baryeen, waxayna noo ballanqaadeen in ay neef lo' ah naga siinayaan liibaaxii walba ee aannu Buurta Libaaxlay ku dilno. Waa ka xumayn in aannaan wakhti u hayn. Dhallinyaradaa waxaa ku xigay rag iyo dumar waday caano oo kaxaynayay ido iyo riyo maaddaama cawsku gabaabsi ahaa ay iib cirmar ah ku doonayeen. Waxay ku doonayeen 18 baac oo maro Cutch ah neefkii ido ah, qarshashada subagga ahna laba (baac) oo maro suufka lafcidhka ah. Waxaa ku jiray dadkaa waji qurxux dhab ah leh kii ugu horreeyay ee aan carriga Soomaaliyeed ku arko. Madaxa si wacan ayaa loo abuuray, si xallad lehna loogu qotomiyay luqun dheer oo dhuuban iyo garbo isu dhow. Timaha, sunniyaha iyo sanka laga ma sheekayn karo. Indhuhu waa dugul madow oo qaab qaanso u xaglinaya, wajiguna waa dabacsanaan miskiinnimo xad-dhaaf ahi ka muuqato oo xoogaa bushimo waawayni Afrikaan daartay. Midabkeedu dhab ahaan soo jiidasho ayuu lahaa. Waa maarriin tikh ah oo dhulalkan falaaddo ka leh, laafyaheeduna waxay lahaayeen qurux tilmaamaysa addimo si fiican isugu dheellitiran. Miskiinta hu'geedu waa uun gambo timaha gadaal u haysa, maro si qaab daran laabta ugu dedan iyo googarad dhuu ah oo aan qornaan qumman u kordhin. Waxyaalaha ay isku qurxinaysaa iyaguna sidaa wax ma dhaamin. Sindiyad iyo dhego macdan ah oo tumaal sameeyay, kuul dhoob cad ka samaysan iyo xayn xirsiyo maqaar fasakhmay oo madoobaaday ku tolan wax uma dheerayn.</p>
<p>Quruxdeeda si aan u xuso ayaa waxaan siiyay maryo, tubaako iyo wax yar oo milix si dedeg u qaaliyoobaysay ahayd. Saygeedu waa ag taagnaa, in kasta oo ka heliddeeda la muujiyayna caro amase hinnaase midkoodna ma aanu muujin. Waxay ku abaalgudday in ay caano noo keento ambabaxa subixii dambana naga kaalmayso.</p>
<p>Habeennimadii ayaannu saddex rati oo hor leh kiraysannay13, si ay alaabada taagga kore noogu sii qaadaan. Waxaan kale oo dilannay ugaar kalaankalkeeda loo bogay. Yawmul Qiyaame ayaa ku adkaystay in uu xabbad kor u rido, si uu libaaxyada gurxankooda aan habeenka laga ladi karin aan se marnaba la arag ugu didiyo.</p>
<p>Qabowgii subaxa ayaa aad u soo batay, ilaa laba saac oo subaxnimo la gaarayna ma aannaan dhaqaaqin. Qiyaas ahaan saacad barkeed markii aannu dooxada kor u sii raacnay oo aannu ku soo dhacnay karin babacyo dooggan oo hal irrid ah loo maro meel buuraha dhexdooda ah ayaannnu kaga leexannay meermeer dhex mara toon xiran, geed qodxeed iyo dhadhaabbo qara waawayn leh dhanka bidix. Derbiyada qarka ka soo hor jeeda waxay ahaayeen kuwo aad u qotommo dhaadheer, meelaha qaarqkoodna waxay ku lahaayeen dhaaracyo lakabyo isa saaran ah, meelo kalena waa sibsib adag oo biyadhac iyo badowlaho masaxeen. Maaddadda ugu badan ee ay meeshu ka samaysantahay waxay ahayd dhagaxdixeed adayg iyo qalafsanaan inta uu ka qabo ay dhagaxdhuxul baaliyoobay, dhagaxbaruur iyo dhagaxmacdaneedku ay cadad qof suulki lale'eg u kala daateen. Jajabka dhagaxmacdaneedka ah oo milicda ka dhex bidhbidhaamaya ah iyo dhagaxciidyo kala duwan ayaa iyaguna meel walba tuuran. Wadadddu dhib bay nagu markaday, awrtuna mar walba rarka waa dheelliyaysay. Waxaan ka fursan waayay in aan baqalkaygii ka dego, markii aan dhulka salka dhignayna waxaa qaniinyo nagu boobay nooc quraanyo waawayn madmadow oo dhulkan ka buuxda ah14.</p>
<p>Markii aannu kala badh waddadii kor u sii tafnay ayaannu u tagnay laba taallotiirriyaad oo qabriyo ah. Qorisaarkeennii ayaan ku biirinnay, sida Soomaaliga wanaagsani yeelo. Laba saacadood iyo shaqo culus dabadood ayaannu dabadeed u baxnay fig calaan ah, saacad kalena waxaannu joognay sallaha bannaan ee buuraha dushooda ah. Halkani waa aagga marxaladda labaad laga galo ee dhulka Bariga Afrika15. Gadaashayada waxaa dhacda gubantii oo dirqi nooqu muuqata, dhulka godanta ah ee buurta ruuggeeda dhacaana waa balaarranyahay, dhulka sii hoose ee baaxadda waynna ceeryaamo ayaa qarisay. Oogada naga horreysa waa dhul aad u baaxad wayn oo dalidhacyo taxan ah, marka xagga galbeedkana loo aadana xoogaa kor u yara kacsan. Midabku waa ciiro dhir teel ahi ku taal, kalarog walba oo kax ahna hoostiisa waxaa mara durdur biyamareen dhagax ah oo xagga koofur-galbeed waqooyi-bari ugu shuba.<br>Dhulkan waxaa aad uga baxa dacar tiro badan oo isku murugsan, qodax qallafsan iyo geedo waabay16 cukan ah. Waa khasab in mar meeshan dad deggenaa . Qabuuro iyo guryo Muslimiin hore lahaayeen ayaa burburkoodii buuraha iyo qararka daadsanyahay. Abbaarihii duhurka ayaannu soo gaarnay kob Qabri Kaafir la yiraahdo. Waa meel ay ku hareeraysanyihiin dhagxyo aan qaab lahayn oo afargeesyo dhinaciiba 100 yaardi dherer la'egyahay ah. Sheeko waxaa lagu hayaa in nin Misr la oran jiray oo ugaas Gaallaad (Oromo) ahaa uu markii uu sii dhimanayay amray in meesha todoba goor laga buuxiyo halo geel oo axankiisa ah. Halkani waa marxallada afaraad, marka waddada tooska ah ee Zaylac ka baxda ee Harar qabata lagu yimaado. Toban maalmood ayaa sidaa nagaga tegay, biyo iyo caws la'aanina waxa ay na badeen inaan gaadiidkeenna u baqno. Awrtu dirqi ayay ku dhaqaaqaysay laf-dhabarta baqalkayguna koore Carbeedka ayay hoostiisa ka soo mutuxantay. Sidaa ayaa jiilaalku17 wax yeelaa carrigan. Waa xilliga ugu xun ee Afrikada Bari la safro.</p>
<p>Todobadii saac ee duhurnimo ayaannu geed Daray ah oo isaga iyo togga ku hareeraysanba ugaas Gaallo oo 'Halimalah' la yiraahdo loogu magac daray hoostiisa ku furnay. Kayntaan duqowday kala bar oo bar in ka badan ayaa qallashay, dhawr jirridood oo oo geedokaraamayn darteed aan cidi qaadin ah ayaa dhulka leged u daadsan. Jirridda ama jirridaha laamaha leh dushooda waxaa ku xardhan calaamado ay si qoto dheer uga jeexeen duul hore, laanta waynna waaga ay jirtay iyo duqowga ayaa hul dallaallimo ah oo koox rag ah qaadda ka yeelay. Geedkan barakaysani, sida ay Soomaalidu u haysato, wuxuu ahaa meel uu ku cibaadaysato gaalku, karaamadiisii horena wali ka ma ay tegin. Halkan, Ugaaska Gadaabursi oo malaha xusaya fididda qabiiladu xagga galbeed u sii ekaanayso ayaa isaga oo duub cadi madaxa sunniyaha dushooda ugjoogo farasna ku jooga xagga Dooxada Xarawo uga fulay, si uu goobjoog uga ahaado dhoollatus cayaareed oo halkaa ka dhacayay. Maaddaama qof walba oo meeshaa maraa uu booqdo geedka Xaliimaale, burcadda Ciisaha Waqooyi iyo Jibriil Abokor (laf Habar Awal ka tirsan) ayaa joogto ugu kulma, sadcaaluhuna wuxa uu waddada maraa isaga oo baqdin la jarcaynaya. Beeggu wuxuu cabbirayay taag sare oo 3350 cagood ah. Hooska qabow ee geedka hoostiisu waxay cimmiladu i xasuusisay Koofurta Talyaaniga oo xilli dayreed ku jirta. Waxaan arkay butter-cup oo maqlay Geedagaraac (Dhawdhawle) jirridaha hulan gaawinaya. Waxaan xasuus ugu noqday kaymihii furnaa ee Ingiriiska. Abbaanka iyo raggiisii waxay ku adkaysteen in galabta la socdo, laakiin caafimaadkayga waxaa wax u dhimay biyihii xumaa ee xeebta, awrtuna daal ayay la il darnaayeen.</p>
<p>Haddaba, sidaa ayaannu awrtii kirada ahaa ku fasaxnay, alaabadyadiina jabad laga guuray ku daadguraysannay, oo inta dab shidannay si aan habeenkaa si fiican u nasannay. Badwidii oo dhaxan la qarqaraya ololka ayay kulaalid macaan agtiisii u soo yaxoobsadeen si raggii mayalka adkaa ee Iglan weligood aysan waligood dab u kulaalin. Wajiyada ayay iska uugaariyeen, gacmaha halaamacoodsadeen, oo duudadka iska dubeen, iyaga oo si wayn ugu bogaya. Haddana lugaha ayay ololka dhex haadiyeen, si ay si bisqinta oo xilligan si aad ah ugu baxda isaga gamaariyaan. Yawmul Qiyaame oo ka faanaya ayaa shaydaammo ku masleeyay, isaga oo soo qabsaday maahmaahdii carbeed ee ahayd 'Alle ma barakayn nin sulub ah iyo naag dhogor leh midna!'</p>
<p>Diseembar 8, laba saac oo subaxnimo, ayaannu aayar Togga Xaliimaale oo sagxaddiisa dibirka ah ay quruurux dhagaxmacdaneed iyo dhagaxbaruur ah oo buuraha ka soo hoobtay la bidhbidhayso kor u raacnay. Geedaha dhammaantood qodax ayay leeyihiin, marka Labiga iyo Asclepias laga reebo. Gobtu si ugbaad ah ayay xirar ishaysta ugu baxdaa. Laamaheeda qallallan haweenku waxay u adeegsadaan in ay timaha ku uunsadaan, Qadiga oo geed sidii Qaanaqubta18 kulligi mudacyo taagtaagan lehina badwidu waxay ka goostaan daababka gudimaha. Waxaa la i tusay Cobol xabag la cuno leh iyo nooc Quraca ka mid ah oo halkan Galool looga yaqaan. Diirkiisu dharka asal guduudan ayuu ku reebaa, qodaxdiisuna waxay bixisaa cambuul marka ay curdanka yar ee jilicsan tahay Soomaalidu cunto, marka ay duqoydo se qori sidii jooska u kakan noqota.</p>
<p>Abbaarihii saddex saac oo subaxnimo ayaannu ka gudubnay Cabaso Yar, dix qarar dhaadheer oo dibir adag ah leh, dandaanno waawayn oo dilindillaysina ay ka buuxaan. Inta ka baxnay (toggii) ayaannu kor ula sii meermeernay karin qodax leh oo buuraha sare dhexdooda ah oo kaaniyaallo waawayn ka buuxaan iyo xatabado maxdin ah oo sidii jaranjartii u samaysan. Halkan waxaa ka muuqday dhowr qabri oo Gadaabursi ku aasnaa, taallooyin dhagxaan yaryar oo ood ama xayndaab dhismihiisu iska fududyahay ay ku meegaaranyihiin. Kan dambe (oo xayndaabka ah) looxyo dhagax ah ayaa laga dhisay wax aad mooddo guryaha caruurtu dhisto marka ay ciyaarayso, si loogu muujiyo inta reer ee qofka dhintay uu ka tegay. Qabriga cusub waxaa lagu gartaa gorofyada a dabada dhuuban ee usha qabriga madaxiisa ka taagan sursuran. Geed u dhow meesha waxaa lagu tuuray gogoshii ninka dhintay maydkiisa qurigiisii aakhiro lagu keenay, meel aan sidaa u fogaynna waxaa yaal dhardhaarradii madoobaaday ee axanka lagu karshay. Shan saac oo subaxnimo ayaannu Cabaso Wayn gaarnay. Waa dix balacceedu ilaa 100 yaardi la'egyahay oo ugbaad wanaagsani uu teelteel uga baxo, ugaar Garanuug la yiraahdaana dhoobantahay. Biyashubkeedu wuxuu galbeed iyo koofur-galbeed ugu shubaa bari iyo waqooyi-bari, sida waddankan ay alaaba tahay. Duhurradii ayaannu degnay, markii aannu siddeed mayl ka soo soconnay Geedkii Barakaysnaa (Xaliimaale).</p>
<p>Sagaal saac iyo bar galabnimo markii ay ahayd ayaannu inta rar ku celinay Dooxada Cabasood hore u sii raacnay. Waa meeshii ugu bilicda samayd carriga ee aannu ilaa iyo hadda aragnay. Si ay ahaataba, in dad carriga joogo waxaa ka markhaati kacay laamo laga jaray dhir qodax leh oo sagxadda togga xannibay. Waxa kale oo aannu garannay raadadka libaaxyo ugaarsato ku joogto iyo xarriiqaha is daba jooga ah ee xamaaratada oo mararka qaarkood ballaca shan inji dhexroorku gaaro. Fiidkii markii loo dhowaa ayay kooxdayadii baqdin is duuduubeen, iyaga oo ismoodsiiyay inay warmo geedaha dhexdooda galac leh arkeen. Dareenkoodii waan iska dhayalsaday, subaxii dambe se waxa uu ka wareegay in ay dhabta u dhowayd toodu. Qorrax soo bixii ayaannu la kulannay xoolajire dhagaxa noogu dhaartay19 in uu caano uu tubaako naga siisto noo keenayo. Markanna, haddii aannu shan mayl soo soconaynnay, waxaannu ku hakannay jabad cidla' ah oo dixda qarkeeda bidix ku yiil. Daruuro ayaa kuraha dushooda sagal madow isugu gedaamay, gufaaco xoogan oo roob maagganinna waxay digniin nagu siisay in aannaan la daahin dhismaga guriga. Dab wayn ayaa la beleliyay, dhowr xabbadood oo libaaxyada carrigan buuxa lagu didiyana waa la riday. Laba goor ayaa intii habeenka lagu jiray ay awrtayadii didday oo ooddii xerada dhexdeeda carar wareegaalaysatay.</p>
<p>Diseembar 9, subax sabti ah ayaan goor dambe dhaqaaqay, aniga oo ay i weheliyaan Riiraash iyo Yawmul Qiyaame, si aan u booqdo burburro ka durugsan jidka tooska ah. Saacad markii aannu sii fuushanayn ayaannu Dooxada Cabbaso ka leexannay oo galnay godeen buuraha dhexdooda ah oo 16 mayl qiyaastii u jira Geedka Barakaysan (Xalimaale). Halkani waa meesha ay ku taallo Darbiya Qoola (Qalcaddii Qoola) oo lagu magacaabay boqorad Gaalla ahayd. Waxaa la sheegaa in magaaladan iyo tan deriskeeda ah ee Aw Buuba ay sidii bisadihii Kilkenny20 u dagaallameen, ilaa labadoodiiba 'riiqmeen'. Gadaabursigu waxay dhacdadaa ku qiyaaseen waagii abuullankood ay weli xeebta Buulaxaar degganaayeen, qiyaastii 300 oo sano ka hor. Haddii taariikhdaasi saxantahay, burburrada baaxadda lehi hardan badan ayay waayaha la galeen. Guryo burburkood ayaa dhulka filiqsan, ceelal si wanaagsan loo dhisayna qashin ayaa buuxiyay. Qasrigii oo derbiyadiisu ka samaysanyihiin dhagax iyo dhoobo qoryo ku dhafanyihiin ah ayaa la ii tilmaamamy. Masjidku waa guri wayn oo aan saqaf lahay oo 12 tiir oo afargeesyo farsamo silloon ahi hayaan, Mixraabkana waxaa muujinaya aargo xoodan oo dhismaheedu iska roonyahay. Hase ahaatee, codkii Mu'addinku waligiba waa juuq gabay, haddana geedsaar ayaa isku marmaray masjidka burburay. Muuqaalka meeshu waliba sidii qabriga ayuu u liitay. Dhul dhererku mayl iyo bar jeedo ayaa dhammaan burbur halkan ah, burbur xaggoo ah iyo burbur kale uun ahaa meel walba.</p>
<p>Magaaladan dhimatay haddaanu ka tagnay, xagga koofur-galbeed ayaanu uga fuulnay karin laba buurood oo adadag dhexdood ka baxa oo tan ugu bilicda san Wanauli (?) lagu magacaabo. Sida caadi ahaanba ay qodax miiran u yihiin, geedka dheer ee 'Waadhiga' wuxuu bixiyaa xabag loo adeegsado maryo aslidda, caleemaha Wumbaha (Qumbaha?) ee ugbaadka ahna waxaa laga helaa waxa dermaha ugu wanaagsan laga sameeyo, (Cawda ka sokow). Dhulka waxaa ka muuqdey ubaxa buluugga ah ee 'Manka' ama 'Himbah (?)' Waa geedgaab bataati u eg oo bixiyaa miro tufaax midab baxsan leh ah oo iniino midab bunni ah oo aanay Soomaalidu cunin leh. Weheliyeyaashadu waxay i dhadhansiiyeen xoogaa miraha Karir-ka (?)ee midab iyo dhadhanba canabka cas uga eg, caleemaha waxaa loo adeegsadaa dhayidda boogaha.<br>Dusha haddaanu gebi kor ugu baxnay, xoogaa ayaan is dul taagnay si aan muuqaalka foolkayaga ah u indha'indhaynno. Hoostayada waxaa goglanaa bannaan sanaag dheer oo caws ah. Maxay baqalahayagu muuqaalkaa ku farxi lahaayeen! Markii iigu horreysay Afrika, fardo ayaa ii muuqday si xor ah duurka u daaqaya. Meel xoogaa yara durugsan waxaa dhaca togga Aylonda (?) oo qabuuro la buurbuuran dhirna la madow. Shishadiisa waxa waran Togga Harawo, godeen dheer oo ilikuwareerdhay jaaha guud buuxiya. Musduleedku wuxuu ahaa siman kuro bulug ah leh. Waa aagga labaad ee Harar loo maro, figteeda sarena waxaa ishu qabato galbeed soo xeeray xarriiq dahabi ah oo Bancawseedkii Marar ah. Durba waxaan bilaabay in aan dareemo yoolkii safarkayga.</p>
<p>Duhurradii markay ahayd oo aannu xero ay subaxii Abbaanadanadii Gadaabursi xoolayawgoodii ka soofsheen gaarnay ayaannu geed hoostii fariisannay, imanshahayagiina bastoolad kaga baaqnay. Muggan duqaydii ayaa soo baxay oo saaxiibkoodii hore, Yawmul Qiyaame, marti sharaf ahaan u soo dhoweeyay. Wuxuu aad uga waraystay muranka la sheegay in uu u dhaxeeyo Abbaannada iyo seeddigood Garaad Aadan. Markii uu hubsaday in ay kutirikuteen Soomaaliyeed tahay ayuu madaxa gilgilay oo si xarrago leh u yiri, “Wixii Aadane naga xiro Allaa fura!” Waxaan isku bogaadinnay ka runsheegidda ulajeeddooyinkayaga, waa qodob Muslimiinta dhexdooda guul lagu gaaro e. Dabadeedna annaga oo suuragalka hoosaasin kale aan moogayn ayaannu nin faras ku jooga u dirnay Abbaannadii. Haddana rag hubaysan ayaa inta noo soo baxay na wayddiiyay in aannu nahay Safarkii awrtu u rarnayd ee xalay togga kor u soo hayay. Markii aannu haa ku jawaabnay ayay iyaga oo qosol ku jawaabaya qireen in col laba iyo toban nin oo fardooley ahi nagu la raad joogeen weerar kaftan ah. Sidani waa isboorti badawidu ka helaan, marka socdaalahu baqdin muujiyana waa looga dhabeeyaa. Mar ayaa saffarray ganacsato Carbeed ah oo aan garanayn 'waxa maddooda' laba Soomaali ah toogteen. Qabiiladu garsoor waxay ku gaareen in aan martida dambi la saarin. Si kasta ba ha ahaatee, waa ay ganaaxeen oo dhawr yaardi oo maryo ah ayaa reeririhii laga dhintay la siiyay. Si aan aabigaa ugu jawaabo ayaan bastoolad iyaga oo aanay martigeliyeyaashaydii cusbaa iska jirin madaxyadooda ka dul riday, sidaana ku af jaray argagaxintoodii caatada ahayd, aniga oo doonaya in aan kaftankooda dhabta ah ee mustaqbalka dhiciseeyo.</p>
<p>Geed hooskii ayaannu maalintaa ku idlaysannay. Awrtii oo labadaydii cagayare ay soo hoggaansheen haweenkii oo ay qiyaastii siddeed saacadood ku qaadatay in ay masaafada soo jaraanna ilaa qorrax dhacii la gaaray ma iman. Baqdin aannu libaax ka qabno ayaannu xeradii dhexdeeda degnay;carruurta ooyaysa, marwooyinka wax canaananaya, xoolaha gurdamaya, eyda ciyaysa, dakhsi, shilin, qurun iyo cariiriba ha iska ahaatee. Hadda ayaan isku deyi doonaa in aan bal qeexo sida degmo u egtahay Bariga Afrika.</p>
<p>Reero ama degmo waa saf aqallo firirsan bannaannada qodaxdu ku yartahay, subaacu dhif yahay, colalna aan laga filayn. Xagga buuraha waxaa ku wareegsan xero adag, si aysan xooluhu u baxsan. Marka baqdin la qabo waa la laba'oodaa oo la saddex oodaa. Sidaa oo ay tahay, libaaxu mararka qaarkood wuu u dhacaa, haramacadkuna isaga oo neefka afka ku sita ayuu hal booddo kaga baxaa. Xeradu badanaa waxay leedahay afar illin oo habeenkii oodafooyin isa saaran lagu qooyo. Gudaha xayndaabyo cilimmo ah ayaa lagu kala qoqobaa xerooyin kale oo xoolaha noocyadooda kala duwan lagu xareeyo. Mararka qaarkood waxaa jira xero gooni ah oo xayndaabka kore ku qabsan oo geela loo qoondeeyay, badanaana bartamaha xerawaynta ayaa lagu xareeyaa. Fardaha oo meesiga ugu qiimaha badan ah iyaga gooni ayaa loo soocaa, ninka leh aqalkiisa ayaana lagu ag dabraa, hooso yar oo nagaar iyo qoryo ka dhisanna ruqada meesiyada ayaa kulaylka milicda iyo dhaxanta habeenkii lagaga gabbaadiyaa.</p>
<p>Guryaha gembisyada ah si haldhaaf ah ayaa xayndaadka shishe dhexdiisa looga dhisaa, aqallo nusgoobo ah oo buul shinniyeed duqoobay u eg, qiyaastana shan cagood oo dherer ah, lix inji oo dhexroor ah iyo 12 inji oo balac ah la'eg. Degaannada kulul waaba ka sii yaryaryihiin intaa, laakiin ballacoodu waa kordhaa marka oogada sare ay cimiladu mid aan wanaagsanayn ka dhigto. Waxa uu ka samaysanyahay waa qalfoof 'dhigo' ama ulo la goday oo dab lagu adkeeyay ah. Si aqalka loo dhiso, kuwaa ayaa dhulka laga mudaa oo xargo la isku la qabtaa, dabadeedna raar laba nooc ah ayaa la huwiyaa. Cawsku wuxuuuu ka koobanyahay xidhmooyin yaryar oo si wanaagsan loo xiriiriyay, waa adagyahay xanafna ma leh. Kebeddu waxay leedahay gan dhaadheer, waxaana loo adeegsadaa dangiigsi iyo waliba ded sare. Halka iridda ah ee hore waxaa gala mid ka mid agabkaas oo sidii daaha noqda. Xilliyada dabayluhu dhacayaan saamo ayaa dhalada aqalka lagu fidiyaa, mararka qaarkoodna ciid ayaa bannaanka la tuuraa si ay roobka iyo dabaysha u moosto. Maacuuntu sida aqalka ayay iska fududdahay. Saddex dhardhaar iyo god waa jikadii oo carruurta, waxaraha iyo nayluhu ay ag seexdaan. Maaddaama aanay shawladda qiiqa saartaa jirin, gudaha aqalku qaac ayuu la madoobaadaa. Waylaalisaha maalintii meel sare ayaa la suraa, sidaa oo kale hubka iyo agabka kale ee jiirka iyo aboorku wax u dhimaan dhagaatiyo iyo xargo ayaa barbar lala suraa. Sharraxaadda ugu mudani waa xeerooyin kuulo, aleelo iyo suuman asal ilqabad leh lagu mardaaddiyay. Agabka dhoobka ah maddaama aan halkan laga aqoon, Badwidu xididka saafkiisa ayay qaabab kala duwan u tolaan oo shay biyo celiya ka dhigaan, inta asalka diirka geed kale oo la tumay mariyaan. Haantu waa weel waynoo qabo ka samaysan oo inta saab la gesho socdaallada biyaha loogu saato. Gorofku (eray 'ghurfah'da Carabiga laga keenay) waa weel daba dhuuban oo loo adeegsado in ceelka biyaha lagaga soo dhuro. Dhiisha caanuhu waxay u samaysantahay sidii laba hdhuub oo dhexda ay isaga hayaan suuman dhinacyada ka baxa, kan kore ee yar ayaa haruub iyo koobba u taagan. Ugu dambaynna Weesada, ama ubbada, waxaa lagu shubtaa sahayda biyood iyo weesada sadcaalaha. Marka xerada laga guurayo aqalka iyo agabka waxaa lagu raraa awrta, oodda iyo digadana mararka qaarkood dab ayaa la qabadsiiyaa, si meesha loo nadiifiyo oo qaniinta looga dilo, cadowgana loo dago. Dhulka oo dhan xirmooyin goobaaban oo wada hiil madow ama ood qodax leh oo deegaamayn xooggan muujinaya ayaa buuraha dhinacyadooda dhafan. Socotadu mar walba jabad laga guuray ayay daydaan, nabadgelyadooda awgeed. Diidmo isdabajoog ah ayaan ka keenay doorashada meelahaa oo kale, maxaa yeelay habeenkiina waa cayayaan badanyihiin, maalintiina waa goobo dakhsi xoonsanyahay. Tan keli ah ee la iga yeelay waxay ahayd in xero cusub xayndaabka xeryaha xolaad ee dadka badani deggenyahay lagu qabto.</p>
<p>Diseembar 10 ayaannu hakannay: biyaha wiyeerka ah, qorraxda duhur ee heerkulka 107° gaarayso iyo dhaxan subaxeedda 51° isku celceliskeedu yahay ayaa si daran caafimaadkayga wax ugu dhimay. Dadwaynihii oo dhan ayaa isu soo baxay, iyaga oo aqalkii taaloogyo liicliicaya iyo wajiyo dhaygagsan ku madoobeeyay, si ay ii arkaan. Gadaabursiga oo ardaallo edboon ahi waa ay ka cudurdaarteen soo gellidda oodataraarka ah. Rag, dumar iyo carruur waa soo dhoobteen, iyaga oo caano, subag iyo hilib sida. Dhawr duqayda ka mid ah ayaa xusuustay in ay igu arkeen Berbera21, gashaantiyo indho nuxuus ah leh oo aan xishood ku jirinna waxay ku adkaysteen bal in ay martiga cad daddammoodaan. Markii aannu nasiino kifaaxnay ayaan maalintii dambe ku dhaqaaqay 'aniga oo xashaashaya'si aan u soo indha'indheeyo burburrada Aw Buuba. Markii aannu dhul dhagax ah muddo sii fuushannayn ayaanuu dhul caws leh oo teedka buuraha ah ka hoseeya soo galnay, dabadeedna waa degennay, si aannu u booqanno burburkii Sheekh Aw Buube. Wuxa uu ku aasanyahay dahar yar dhalo dhuuban oo jaajuur, dhoobo, iyo qoryo dhismahii Zaylac u eg ah. Qurub qurub ayuu u sii kala daadanayaa (daharku), masjidka ku qabsan oo wax badan saqaf la'aanna dhir jabaq khushuucsan neecayda fudud ee macaan la jagagac leh ayaa ku baxday. Haddii ay albaab cilin ah ama ba dalool xaluusheen, hageyaashaydii Gadabuursi waxa ay ii tuseen wax ka dhalaalaya dhigta aargada iridda isheeda. Sida ay u ifayso daraadeed, qalin ayay u maleeyeen, Yawmul Qiyaamena halkaa qorshe xabaalo qufasho ah ayuu ku faqay, si loo bililiqaysto waxaa ifaya. Makhsinka dhexdiisa oo saddex qabri oo faaruq u saansaan ekaa ayaa ku yiil, sagxadda godan ee mugdiga ahna dhawr dhagaxyo gamgamuuxan ah oo kubbado kanooni la moodo oo Soomaalida reer magaalaha ahi ay dhagax miisaan u adeegsato ayaa daadsan. Dabadeed didib dhaqaxciideed ballaaran oo goobtii dagaalka ah, sida ka muuqatana qoobkii baqlaha iyo farduhu fadallo ka bixiyeen ayaannu u sii dhaqaaqnay. Halkan oo hageyaashayadu ii sheegeen in ay waagii hore dhul jilicsan oo wax ka baxaan ahayd waxaa ka dhacay dirirtii waynayd ee Aw Buube iyo Darbiya Qoola. Masjid kale oo darbiyadiisu aanay sidaa u sii burbursanayn se isaguna sida meesha oo dhan saqaf la' ayaa laga helay. Guuleed Dheere ayaa inta jaranjaro jaban minnaaradda afargees ah ugu baxay ku dhuftay aadaan badoweed kii ugu jaahilsanaa. Qalfoofyadii guryaha haddii aanu dhaafnay, shaqadayadii subaxaa waxaannu ku gebagebaynnay booqasho aanu ku tagnay qabuuraha waawayn. Sida ka muuqata lafo Muslin ku ma aasna meesha: waa safaf dhaadheer oo dhagxyo galbeed u jeedda ah, (qabuuruha) midkoodna waxaa ku lixaamadan sibir adag oo qarkiisa si qurux leh loodhoobay ay saaxiibbadayda jaahillada ahi qoraal mucjiso ah ka heleen (kajan). Waxaan maqlay magaalo kale oo Cammuud la yiraahdo oo buuraha ku dhow ku taal, mase booqan iyada. Meelahaa dhammaantood waa degaanno Gaalla ka haray oo sida jaahilnimada iyo buunbuuninta Soomaalidu sheegayso 'qoraallo' iyo dhismeyaal waawayn la ciiraya.</p>
<p>Markii aannu gurigii ku soo noqonnay, waxaan u nimi badawiyayadii Gadabuursi oo si wacan u yeeriddayadii u soo ajiibay. Lixdii wiil ee ugaaskii la yiqiin ee Cali Cadde ee saddexda bahood kala ahaa; waa Buux, Cige, Khayrre, Nuur, Ismaaciil, iyo Yoonis e, ayaa dhammaantood markii aan faraskii ka degay ii soo baxay oo gacan saaxiibtinnimo igu salaamay, guryahoodiina igu soo dhoweeyay. Marka laga reebo kan ugu horreeya oo nin xooggan oo ugu yaraan afartanjir ah, walaaluhu waxay ahaayeen dhallinyaro qurqurxoon oo midab maarriin furan ah leh, qaabdhismeed isu dheellitiran iyo lixaad wanaagsanna ka muuqdo. Gurigayga ayay soo galeen markii loo amray, se in ay wax cunaan waa ay diideen, iyaga oo ku cudurdaartay in ay meesha soodhowayn uun u yimaadeen ee ayan cunno doonayn. Warqaddii Xaaji Sharma'arke ee isbarridda ahayd ayaa kor loogu akhriyay, iyaga oo aad ugu faraxsan, codsigooda dartina mar labaad iyo saddexaadba akhris loogu naqay. Dabadeed, markii aan labadii Abbaan, Raage iyo Riiraash, xig hadiyado ah ku fasaxay ayaan warqad ammaan ah ka qoray oo Xaajigii u sii dhiibay, aniga oo ku ammaaneeyay dad safar Zaylac u socda la noqonayay, ka dib markii ay badeeco dhulka gudaha ah geeyeen. Intii ayan tegin, casuumad tabtii waagii Homer u qalanta ayaa meesha ka dhacday. Wan ayaa la qowracay, uurkujirtii ayaa laga saaray, oo inta mid digsiyadannadii waawaynaa ka mid ah lagu tuuray muddo saacad ah looga leefay. Hilibkii naftu ka qoyannayd waxaa lagu dejiyay cantuugooyin waawayn oo caano ah. Dadkii casuumadda cunay sidii dadkii Wadsworth ee 'midkiiba afartan cirkood lahaa' ayay u ekaadeen. Bidixda inta hilibka ku qabsadaan oo ilkaha surtaan ayay toorrey dheer oo si daran afka ugu dhaw ugu cadgoosantaan, se samankoodu waa dhaadheeryihiin afafkooduna hore u ma soo taagna. Intii la cuntaynayay dakhsi ayaan meesha uga cararay oo geed aan jeclaa ka fuulay. Halakan, markii Yawmul Qiyaame arkay in aan weli xanuunsanyo ayuu wuxuu ku adkaystay in aan dawo Soomaali isku dayo. Laba qori oo qallallan ayuu soo jabsaday, koodii gaabnaa ayuu dhexda ka faray, kii dheeraana waa uu qoray, labadii ayuu isku taagay inta xoogaa ciid ah ku firdhiyay. Dabadeed, 'qorigii dheddig'22 ayuu cagta saaray, kii kalana calaacalaha ayuu ku xurbiyay, ilaa qaac iyo gamaar ay keeneen. Dabadeed caloosha ayuu lix meelood si qumman iiga gubay, isaga oo xiganaya caadada 'Dab iyo Cudur meel ma wada galaan.'</p>
<p>Talaadadii, Diseembar 12, ayaan si dirqi ah labadii wiil ee ilma Cali Cadde oo isu xilsaaray in ay dhulmariyeyaashayadii noqdaan ugu amray in ay fardahooda kooraystaan. Cabsi ayay u qabeen gammaanka qaaliga ah, xilli cawsku dhif qallallan yahay. Himmijab ayaa igu dhacay markii aan arkay waxa 'Faraska' Soomaalidu ku faanto yahay. Waa geenyo yar oo 13 gacmood dirqi ku la'eg. Madaxu waa qurxoonyahay, indhuhu si fiican ayay u qayaxanyihiin, dheguhu waa yaryaryihiin, qaabkooduna waa wanaagsanyay, hase yeeshee dirkii Carbeed waa ku hagaasay cimiladan. Waa nugulyihiin, qabowyihiin, sida meesiyada kale ee adduunka dhankiisaan jooganana waa hebed. Dhagaxyo jibaaxidda ayaa gommado sugan u yeeshay, markii daal lagu dirqiyana dhiig ayaa ku soo joogjoogsada (raaf dillaac).<br>Waa dhif in ay Gadabursigu iibiyaan fardahaa oo ay feejignaan ahaan ugu haystaan qabiilooyinnka ay deriska yihiin ee Ciise iyo Geri oo dhammaantood lugkudirir ah. Degmo ayaa laga helaa in ka badan lix ama siddeed, qiimaha ugu hoseeya ee lagu iibiyaana waa 10 neef oo lo' ah ama 20 go'. Badwiga Soomaaliga ahi daabbaddiisa waa u dhimriyaa marka uusan ku joogin, markii uu kooraystose u ma aabayeelo oo waa ku adkeeyaa. Wixii neefku markuu yaraa uu qurux lahaaba waxay lumaan inta uusan shan jirsan, in yar mooyee inta kalena anqowbarar iyo dhabarwareeg ayaa ku dhaca. Meelo carrigan ka mid 'in aad laba ama saddex goor karaar xooggan ugu soo dirgato gurigaaga inta aadan ugu dambaynta ka degin aad ayaa loogu bogaa, marka la baxayana dabbaaldeggaas ayaa la sameeyaa. Fardafuulka Soomaaliga ahi inta kooraha ku boodo (haddii aanu leeddafuulayn) isaga oo warankiisa cuskanaya ayuu marka hore isku dayaa in uu faraskiisa gaajaysan cariyo, isaga oo ku dhiirrigeliya dhowr rogaalcelis. Dabadeed inta cirbo darandoorri ah feeraha kala dhaco mararka qaarkoodna katiga warankiisa qutays ka dhigto ayuu ka jeefagaa. Wareeg yar dabadi, isaga oo markaa ku dedaalaya in uu sida ugu wacan isu taago, ayuu meeshii uu ka bilaabay xawaare sare kula soo laabtaa, markaana muquus23 Carbeedka ayuu si argagax leh ugu jageeyaa faraska duulaya, taas oo faraska daanka qaar jebisa afkana uu dhiig uga buuxsamo. Dhaqaalaynta Carabka la hubaa uu faraskiisa u hayo aad baa loo yaqaan, arxandarrada Soomaaligu kiisa u hayana waxay ila tahay in iyadana sidaa oo kale loo aqonsado.</p>
<p>Badwidu fardaha way ku tartamaan, si xaraarad lehna waa ugu sharadtamaan. Mararka aanay hawli jirin, beretan dhaqamaeed ay iyaga iyo fardahoodaba ku soo bandhigaan ayaa la qabtaa. Gadabuursiga iyo dhab ahaan Soomaalida oo dhammiba si debacsan ayay fardahooda isaga dhakooliyaan. Koorahoodu waa qaarre kor u kacsan oo saab loox ah leh, sida kan fallaaxda Masaarida. Laba loox oo fudfudud ayaa mid kale oo dhexyaal dhabarka ku dhereran ah boos qumman u yeela, dabadeedna saddexdaba waxaa si adag la iskula qabtaa dhagaatiyo qoyan. Salsaar harag idaad ah ayaa si debacsan loogu dul fidiyaa, rakaabka cilinka ahna suulka cagta uun ayaa geli kara, maadaama dadku ka baqaan rakaab haddii farasku kufo lugta murgin kara. Muquustoodu aad ayay u naxariis daranyihiin, waana qoolaab bir mutuxan ah oo sida xakamaha Carabta daanka hoose ku naban una gala meeshii silsiladda cansaarta. Shakaallada Berbera lagu farsameeyo qarkood si qurux badan ayaa maqaar iyo sharraxaad bir dhalaalaysa ah looga sameeyaa, sidii birqoolaabyo quoits24 yar yar ah. Jeedalku waa daab harag adag oo naxaas lagu maray ah, hal fayraq oo shaabuug gaaban oo ballaaran ahina ka lusho.</p>
<p>Diseembar 12, laba saac oo subaxnimo, ayaannu aniga oo ay i weheliyaan labadii wiil ee ilma Cali Cadde ahaa iyo Yawmul Qiyaame hore uga sii fuulnay, inta awrtii daashay kaga tegey weheliyeyaashaydii iyo dumarkii. Banka ayaannu jiho koofur-galbeed ah u sii qaadnay, hoobadyo iyo taagag dabadoodna waxaannu nimi qar dheer oo ilikuwareedhay muuqato. Gadaal waxaa dhaca Kuraha Wanauli oo durbaba meel dheer basaligoodu ka muuqdo. Dhankayaga bidix waa ku yaalla fiiqaq buuro tiro badan oo mid walbaa magaceeda leedahay. Waxaa la sheegaa in aan cidina fuuli karin, taa oo malaha looga jeedo in koriddooda daal laga muto. Halkan waxaa ku yaal meelo lagu siyaarto saddex awliyo ah oo aad looga dambeeyo, Cammuud, Saw iyo Sheykh Sharlaganaadi. Xagga waqooyi-galbeed waxaa la iga tusay buuro lafcir u eg oo Ciisaha Soomaaliyeed dego. Xagga foolka ah oo ay kuraha madow ee Harar ku gadaamanyihiin waxaa dhaca Togga Harawo. Ballaceedu waa ilaa 15 mayl, wuxuuna u kala socdaa ka jeedka koofur-galbeed ku jeedda waqooyi-bari oo sii kala dhex maraa buuralayda Geri iyo daaladhaca dhulka Somaalida Gadabursi, ilaa carriga Dankali (Cafar), sida la sheegay. Waagii hore dhulkan ugbaadka aan la degganayn ah waxaa lahaa qabiilada hore (Geri), laba iyo toban sano ka hor ayaase waxaa ka qaaday Gadabuursi oo isla markaana ka dhacay 30 lo' ah, 40 geel ah, iyo in u dhaxaysa 300 ilaa 400 oo ido iyo riyo ah (ari). Xoolo fara badan oo rag warmo leh duurka daajinayaan ayaa na garansiiyay in aan ku soo dhowaannay degmadii ay wiilashii Cali Cadde degganaayeen.</p>
<p>Afar saac iyo bar subaxnimo, markii aannu siddeed mayl soo fuushanayn, ayaannu gaarnay halka uu dhaco degaandegga hoose ee Kuraha Waqooyi ee Dooxada Harawo ku xeeran. Waylaalisahayagii ayaannu geed hoosti la kala baxnay, isla markiina waxaa na hareereeyay badwiyiin keenay caano, hilib solay lo'aad ah, subag iyo malab ku jira mid ka mid ah xeerooyinka aslan ee Cutch laga keeno. Quraacdii oo Yawmul Qiyaame uu hilibkiisii oo uu malab ku dhuuqay dadka kaga duwanaa ka dib ayaannu inta buntukh qaadannay kaynta qabannay. Waxay la ciirciiraysay sagaaro iyo Geranuug, dudumo walbana kadabshiir ayaa fara kulul ku hayay, guuguule iyo digiiran ayaa iyaguna xirarka dhex mushaaxaya, geedaha dhexdoodana waxa aannu ka maqalaynay cida joogtada ee Goobiyaanka iyo shimbirta cideeda kaftanka loogu magacaabo ' Doobow-doqon-gus wayn', iyo galayrka midabka ifaya leh, iyo Aboodiga ama Bikiyah cirka aan daruurta lahayn hawada sare baalka simaysa. Ugaarsi markii aannu ka daalnay ayaannu waylaalisahayagii ku soo laabannay oo badwidii sheeko la fariisannay. Waxay ku faaneen xeesha ay gaashaanka u adeegsadaan iyaga oo u muuqday kuwo aanay waafinnimada warnduugga micnihiisu dhacsananayn. Si aan fikrad wanaagsan uga siiyo ayaan koodii ugu wanaagsanaa ul u dhiibaay, aniguna mid ayaan qaatay oo isu dhiibay in uu ila helo. Markii uu si isdabajoog ah ii la waayay ayay dhangad kululi halka jirkiisu ugu jilicsanyahay ka qabsatay. Dudkii daawanayay ayaa qosol dheer oo cod sare ah ka wareegay, iska yeelyeelkii 'geesi gaashaaman'-nna halkaa ayuu wareer ku dambeeyay.</p>
<p>Gabbalkii ayaa dhacay, wax safar ahi se ma soo muuqan. Waxaa daahiyay baqal baxsaday, malaha rabidda xakamaynta dibjirnimadayda darteed ayuusan ilaa habeenbarkii iman. Martigeliyeyaashadii guri ayay soodhawayntayada u banneeyeen, caano noo keeneen, martigelintoodiina heerka ugu sarreeya oo ilaa talaxtag ah fidiyeen.</p>
<p>Rejo aan ka qabay in aan sadcaalo durbaba waaberiga subaxa Diseembar 13 tahay ayaan Buux iyo walaalihi aqalka ugu yeertay oo xasuusiyay in Xaajigu ballan qaaday dalmariye aan daah lahayn oo i gaarsiiya ilaa degmadii Garaad Aadan. Waxay iigu jawaabeen, in kasta oo ay aad u jeclaan lahaayeen in ay ballanta fuiliyaan, se imaanshaha Madaxu, wiilkii ugu waynaa, uu wadatashi ku baaqay. Dabadeed, inta geedaha galeen ayay shir u fariisteen laba saac oo subaxnimo ilaa duhur dabadi. Ugu dambayn xal aan la dhaafi karin ayay gaareen. Nimanku midkood ayaysan carriga Garaadka u aammini karin. Hase ahaatee, nin faras ku joogaa waa in uu u qaadaa garaadka Geri warqad in uu seeddiyaashii soo booqdo ku casumaysa. Waxaa la iigu laabqaboojiyay in garaad Aadan isaga oo aan biyo kabban uu soo koraysanayo si uu noo la kulmo, se, cabsidu labada dhanba waa ay ka jirtay oo waxaa iska caddayd in aano dhex tiil, aqoon aan caadada Soomaalida u lahaana waxay shaki iga gelisay sida safarkayagu ku dambaynayo.</p>
<p>Si ay ahaataba, warqad ayaa loo qoray Garaadkii xusuusinaysa wixii 'geedka hoostiisa looga hadlay' oo ay weheliso hanjabaad ah in isu qoonsanayo ceelka biyaha dhanaan leh ee lo'diisu kaltanka ugu soo aroorto haddii uu ka maago arrinka. Dabadeed waxaa yimi gorgortankii shaqo wacan iyo mushahar. Gorgortan badan ka dib, gaar ahaan dhanka qurunle Cige, waxay yeeleen in ay qaataan 20 go', 3 xirmo oo tubaako ah iyo 14 baac oo maro suuf buluug ah. Intaa waxaan laaluush ahaan u raaciyay mid ka mid ahaa shaatiyaydii Xabashiga quruxda badnaa ee farqaha xariirta ah lahaaye Cadan lagu sameeyay in aan siiyo Buux maalinta aannu degmada Garaadka galno.</p>
<p>Waaberi hore ayaan subaxii xigay u toosay ballanqaad adag oo aan Abbaanka kaga haystay ugaarsi mug leh Dooxada Harawo dhexdeeda. Soomaalidii mar hore ayay sii qaybsadeen raqda maroodiga aan dili doono, baalka geesinnimadana sheegashadiisa waa qoondaysteen horta, anigana waxaa la ii qorsheeyay saddex meelood oo laba foolmaroodiga laga guri doono. Haddaa wax haray oo aan shabbaaxid ahayni ma jirin. Huumbaallayn iyo salaado tukasho badan oo lagu daahay ka dib, Buux faraskiisii ayuu kooraystay, Xammaali mid ayuu iska dhakooliyay, badwi geesi ah oo Faahiye (ama Faax) la yiraahdaana mid kale ayuu ku booday, waxaana aan u dhaqaaqnay in aan raxamaha haleelno. Yawmul Qiyaame gadaal ayuu isu dhigay isagu, walwalka uu ka qabay in baqal uusan maroodi ka dheerayn karin ayaa calool xumo aan afka la soo marin karin ku haysay, ilaa aan markii dambe degmadii ku celiayay. ' Fulay in aan ahay miyaad ii qabtaa Xaaji?' ayuu ku tiraabay wadaadku, inta geesinnomo iska doonay. 'Runtii sidaa ayaan kuu qabaa!' ayay ahayd aniga jawaabtaydu. Isaga oo aan waxba yaxyaxin ayuu inta baqalkiisii ciribiyay dhabarka jeediyay, isaga oo leh 'Aadane soo naf qura uun ma leh? Kii ku khamaaraana soo doqon uun maaha?'</p>
<p>Dabadeed hore ayaannu ugu dhaqaaqnay inta banaatiikhda cabbaysannay, iyada oo Buux sidii khadiibkii hees maroodi qaadayo25. Dhulka Soomaaliyeed, sida Kaafirta oo kale, dilka maroodiga waxaa loo haystaa fal geesinnimo, marka laga reebo nin ama wiil la wanjalo. Qabiillada badankoodu waxay ka xirtaan baalka tuurka la surto iyo sindiyad foolkiisa laga sameeyo26. Ugaaratada qaarkood, sida Bushmenka Cape-ka27, qarawaynaha kaynta waxay ku laayaan gamuun gano leh oo sunta Waabaayada la marshay. Qaabka guud ee loo ugaarsado waxay u egtahay tan Agagerta Xabashida ee Bruce28 qeexay. Nin ayaa faras cad fuulaya oo maroodiga hor afarqaadlaynaya, si uu u cariyo. Maadaama aan hubka qarxa laga aqoon carrigan, hawshu waa 'cari oo cayri.' Ninka faraska ku joogaa wuxuu isku beegaa meel jiq ah ama u dhow oo saaxiibki ku sii gabbanaa, kan gabbanayana marka xayawaanku xawlli ku soo dhaafo ayuu gaallays culus oo af badan faylaha ku jarayaa, waa halka dadka faysha Achiles29 kaga taal e. Nabarkani judha hore dhutin yar ayuu uun gaystaa, markaa ayaa maroodiga oo u qaba in qodaxi cagta ka mudday cagaha aad dhulka ula dhacaa oo meesha rugaa, ilaa seeddu si fiican u kala go'do. Xayawaankii oo markan curyaamay ayaa dacdarro oon iyo gaajo loo nacaa. Saynta sida Kaafirta oo kale ayaa billad ahaan loo goostaa, foolashana marka qurun jilciyo ayaa la guraa. Afrikada dhinaceedaan maroodiga waligi la ma hebdiyo (ama hebed ma noqdo).</p>
<p>Lix saacadood ayaannu ballaca Dooxada Harawo sii fuushanayn. Dhir badan iyo biyamareenno biyaha kuraha ku gedaaman ka hooriya ayay meeshu lahayd. Meelaha qaarkood karadda biyuhu 20 cagood ayay ciidda hoos u jeexday. Qararka waxaa ku teedsanaa milk-bush, Asclepias, Carmo, iyo geed qodxeed noocyo badan leh, gaar ahaan gob miro hurdi ah leh. Halkan shimbiro ciiddaa ka badan ayaa balanbaaliso baallahoodu midabbo ifaya leeyihiin halabsanaya. 'Sheekh Indhoole', sida dadku ku magacaabo dakhsiga madow raxan raxan ayuu gacmaheenna iyo wajigeenna ugu degayay marka aannu ag marno. Dhulka sare waxaa aad uga baxay nooc tiin ah oo halkan geed laamo harac ah bixiya ah. Laamihiisa afargeeska macoyda cagaarka tiqda ah e jirmiga leh oo mararka qaarkood 40 cagaood kor u baxa waxay baarka ku sitaan ukurro miro waawayn oo buurbuur midab casaan ifaya ah leh. Marka dhirta loo dhowyahay gembisyo aad u qurxoon oo carriga firirsan ayaa la arkaa. 'Xasaddin'ta waxaa ka buuxa caano jirka guba, Soomaaliduna hoos ayay eegtaa marka ay hoos marayaan laamaheeda. Waxaa la sheegay in maroodigu jecelyahay, waxaana la arkaa meelo badanaa ay feerfeereen maroodiyo gaajaysan. Halka ugu dhow ee ugaar loogu tagaa waa jabaddadii sanadii hore. Hase yeeshee, meelo laga heli karo oo dhir harac ah iyo geed qodxeed cagaaran oo biyo u dhow leh sina ba loo ma waayo.</p>
<p>Markii aannu dooxada xidhkeeda koofureed soo gaarnay ayuu Buux na la socodsiiyay in haddii la doonno aannu maalintaa oo dhan sii fuushanaan karno, dhulkuna sidaa uun wada yahay. Zaylac waxaa la iiga soo sheegay in maroodigu 'sida ciidda' ku yahay Harawo, xataa Gadabuursiga oo ka fog waxay ka maragkaceen in uu sida idaha u daaqo, markii aan annagu ku sari waynnayna waxay ku dhaarteen in ay sanadkii tegay oo qura 30 iyagu dileen. Maroodigu malaha wuxa uu aaday xagga Dooxada Xariirad oo xilli dambe ayaa waxaa soo dejiya qabowga. Gordon Cumming30dambe ayaa haddaba ku guulaysan doona halka Xaaji Cabdullaahi sida xun ugu guuldarraystay.</p>
<p>Diseembar 15 ayaa geesigii Buux ahaa, labadiisii walaal, iyo ina adeerki Faahiye kaftanlow u holladeen in ay dooxada naga la gudbaan. Dabadeed markii baqal shan mayl dib u guryanqoday la soo helay, la na xalliyay muran badan oo dhex yiil Shehrazade oo rag rariddii awrta ka jeediyeen iyo Cawar oo ishiisii qudha ahaydi caro uu ka qabo sida ay gabadhu wax leedahay la mirigmirig leedahay ayaannu xagga koofureed afka saarnay. Saacad socodkeed ayaannu ku gaarnay bannaanis kayn aan is haysan oo geed qodaxeed ahi ku hareeraysantahay. Dhexda waxaa kaga yaal qabri duqoobay oo dabbaaldeggyada lagu qabto, marka Ugaaska Geedka Barakaysan hoostiisa lagu duubayo. Xoolajirro ayaa duurka ka soo baxay si ay noo daawadaan marka aannu gudbaynno, iyaga oo gacanta baryo 'buuri' u taaganaya. Hablihii inamaha ahaa ayaa inta hore isu soo mutuxay yiri 'gabdhow kaalaya amakaaggaan arka!”, markii si fiican loo waraystayna jawaab hadal la ma ayan bakhaylin. Badankoodu waawayn ayay ahaayeen, guumayso aan yaraynna waa ku jireen go'doonka qabiilku ku suganyahay darti, maaddaama halkan carriga Soomaaliyeed isguursiga ilma'adeerta laga durko. Dhulka dooxadu waa didib adag oo quruurux si silloon u warani daadsanyahay, kuruhu waa dhagax miiran qararka biyojeexda ah ee dhaaracyada iyo dhagxyada yaryar ahna waxaa ka muuqday heerka biyadhac 10 ilaa 15 cagood inta u dhaxaysa dherer gaara. Dixahaas waxaannu ku aragnay raad isdabajoog ah oo ay deero iyo doofaarro dhigeen.</p>
<p>Toddoba saac oo duhurnimo ayaa awrtayadii iyo gammaankayagii laga waraabiyay laasas ku yaal tog ballaaran oo Janno Gaaban lagu magacaabo. Marinkiisa waxaa la iigu sheegay in uu xagga waqooyiga u aado Dooxada Harawo ilaa Oodla iyo Waraf, laba godeen oo carriga Wayma ee Tajurra agteeda ah dhaca. Qiyaastii saacad barkeed ka dib ayaannu soo gaarnay xero idaad laga guuray oo nasiyadeennii u dambaysay lix mayl u jidha. Markii aannu rarkii furnay ayaannu ku kifaaxnay ceel agteenna ahaa oo aannu ogaannay in biyaha inta ay adayg ka qabaan qofka ku maydha ay jidhkiisa jiriirac xajiin la moodo ka soo saarayaan. Daawada kaliya ee waxan xilka lehi leeyahay waa dhabooq saliid ama subag ah. Waa dawo kahortag oo ay tahay in ayan marna sadcaalayaasha Afrika halmaamin. Marka hore dareenka xaydhu ma wacna, dhawr beri ka dib ayaase la illoobaa, ugu danbayynna 'salaaxa subagga' sidii beebka ama koobka bunka ah ayaa loogu bogaa. Jirka ayuu qallalylka iyo nabarrada ka jiraa, waxyeellada baas ee kulaylka, qabowga iyo qoyaanka wuu ka hor tagaa, sunta kaneecada ee Proteus-ka bakteeriyada la moodana wuu kala gooyaa. Soomaalidu waligood ma gefaan in ay isku duugaan, marka ay subag heli karaan, Badawiguna raaxo halkii ugu sarraysay ayuu jooga marka uu milicda fariisto ama ba, kulku dadkaan waa u sida xamaaratada e, marka inta uu dab belelaya dhabarka u duwo oo jaalki subag ku dhabooqo oo ku duugo. Dalmariyeyaashaydii baqdin ay libaax ka qabaan ayay xero idaad ka galeen, anigana dhib yaraan la iigu ma dirqin in aan la galo xeradaa.</p>
<p>Laba saac ee subaxii xigay ayaannu kayn aan ilqabad lahayn oo geedqodaxeed ah inta sii jibaaxnay mid ka mid ah buuraha goonida u go'an ee dhulka Soomaaliyeed tilmaamaha la jeclaysto u sameeya afka saarnay. 'Kooraley', eray u dhigma kooraheenna ayaa qaabkeeda magaca isha ka tuuray. Qaanso kooraad31 iyo dabagelis32 waxaa u dhigma laba dhadhaab oo dhagaxdixeed ah, dhexdoodana waxaa ku yaal godaan fadhigii ah. Markii maalintii sii kobocday ayuu heerkulkii iska beddelay 50° oo isu rogay halka ugu sarraysa oo ahayd 121°. Qiyaastii shan mayl markii aannu soconnay ayaannu ku hakannay biyamareen ballaaran oo Gallajab (biyo badan) la yiraahdo. Halkaa ayaannu ka qubaysannay oo qado wanaagsan ka dhigannay rati intuu qar ka duulay addin ka jabay. Socodkayagii ayaannu sii ambaqaadnay abbaarihii 11 saac ee galabnimo, annaga oo sii dhex marnay dhul taag ah oo marka roobku da'o dabadeed ay tahay marka uu ugu bacrinsanyahay. Waagii hore Geri ayaa degi jiray, Gadabursiguna aad ayay ugu faanayeen qabsashadiisa. Saacad markii aannu soconnay ayaannu gaarnay cagta Kooraley oo degaandegyadeeda hoose uu ka muuqday lammaane ugaar Alakuud la yiraahdo ah. Waa hebed si fudud loo toogan karo, Badwiduna hamuun wayn ayay u qabaan. Saacad kale oo socod gaaban ah waxay naga tuurtay dix ballaaran oo gebiyo dhaadheer oo dhoobo adag oo heer biyadhig 18 cagood ciidda ka sarreeyaa ka muuqdo, dhir badanna leh. Dalmariyeyaashu waxay ceelashaas/laasaskaa ku tilmaameen Agjoogsi, waa magac guud oo muujinaya in biyuhu meel dhow joogaan e.</p>
<p>Markii aannu dixda dhaafnay, kur ayaannu u baxnay oo dhaladeeda ugu tagnay degmo wayn oo lo'i diiqalyaynayso. Dadkii degganaa ayaa nagu soo yaacay, si ay noo daawadaan, dumarkuna erayo la yaab muujinaaya ayay naga lahaayeen. Tii ugu qurxoonayd ayaan beegsaday oo buntukhaygii salaam uga riday dusheeda. Dadkii oo faraxsan ayaa ku dhawaaqay”Mood! Mood!”, annaguna waxaaannu dhawaaq ku jawaabnay”ku liibaan33.”</p>
<p>Galabnimadii 11 saac, markii aannu shan saacadood soconnay ayaa awrtii jabad laga guuray oo ooddiisa dhaadheeri cabsi subaac laga qabay muujinayso lagu furay. Tirooyinka lo'da ah ciidankooda ayaa libaax naga jiray, laakiin maalin ka hor uun ayuu libaax gabar aqalkeedii ka jiitay, lugaheedii mid ka mid ah oo kali ah ayaa duug Islaam lagu sameeyay. Badwi Caddow la yiraahdo oo aannu seesi34 ahaan u qorannay ayaa lagu amray in uu habeenka hees ku idleeyo. Sida waardiyeyaasha Soomallida caadada u ah waa in uu isagu cod isku la sheekaystaa oo mid ka duwan isugu jawaabaa, si uu tuugada ugu qanciyo in rag dhowr ahi meesha waardiye ka hayaan. Dabka ololaya marka uu ag fadhiyo arag cawaaneed ayuu leeyahay, farxaddiisa dharaareed, wehelkiisa iyo ilaaladiisa habeenku waa tallaabada kaliya ee uu kaga horreeyo daayeerrada walaalihi ah.</p>
<p>Afar maalmood ayaannu Agjoogsi ugu xayirnayn Garaad Adan oo iman waayay darti. Daahiddaan ayaa i siisay fursad aan dusha uga baxo Kooralay oo qiyaastii hal mayl u jirtay meesha aannu degganayn. Haddii aannu dhagaxdii iyo boholihii gosheeda sii dhex taagtaagsannay, waxaannu u tagnay fariisinno lafo lo'aad la qubay, dufantiryo cusubina waxay muujinaysay in meesha mar dhow uun ay qolo ka guureen. Carrigan libaaxu waa dhif in la arko, in xaskiisa jiqda ah looga naxsado mooyee. Intii aan sadcaalka ahaa, in kasta oo marar cidiisa la maqlayay habeen oo dhan, mid qura uun ayaan arkay.Dadku boqorka subaaca waxay ka qabaan ciraanays ah in uusan soo weerarin sadcaale kaligi ah, maxaa yeelay qofkaasi ayay yiraahdaan libaax oo dhan kii ugu waynaa ayuu dilaa. Waa xayawaan gabbada oo ay dadku ka qabaan baqdin aad uga yar tan ay ka qabaan haramacadka caraysan ee xoogga leh, marka laga reebo xilliga gudcurka ah iyo marka subaaca hilibcunka hororka ah ee duufaannadu kiciyaan ay soo baxaan. Maadaama uusan awoodin in uu xawli ku ordo marka gaajo ku dillaacdo, koox socoto ah ayuu aayar sidii mukulaashii u raadguraa oo markii uu u soo dhowaado soo boodaa, kan ugu dambeeyana inta rito jiqda u qaataa.</p>
<p>Kooraley dhaladeeda sare waxaa si wacan nooga muuqday dhulka ku hareeraysan. Ugu yaraan afartan degmo oo badankooda laga guuray ayaa inta ishu qabato ku yiil. Dhinacyada oo dhan, waqwooyi-galbeed iyo koofur-bari ma ahee inta kale waxay ahaayeen dhagax madow iyo kuro dhagaxdixeed ah. Halka ay maraan dooxooyinku oo ay dhowr seere kala dhex maraan waxaa ku astaysnaa cagaar doog qoyan ah, bananka firiqsanina sidii gaashiyo dhulka saaran ayay hurdi la dhalaalayeen. Waa saamaynta ay reebeen didib iyo nagaar, iyada oo isla markaana ceeryaamo fudud oo goobaabin midab lafcir iyo qalin isku dheehan leh ku ekaysay meesha. Halkan Yawmul Qiyaame waxaa uga dhalatay fikradda ah in boqorkii dalkan uu ii caleemo saaro. Isagoo kor buh! buh! buh! u leh ayuu caleemo geedxabkeed iyo biyo yar oo ubbo weeso ku jiray madaxa dushiisa igaga rusheeyay, dabadeedna si khushuuc u dhanyahay duubka iigu xiray. Malaha nasiib wanaag ayay ahayd in aan kaftankaa cidina arag. Shamuum badwi ah ayaa kurta cagteedii soo dhoobtay iyaga oo, sida dhacda, fal ka shakisan. Haddiise ay runta ogaan lahaayeen, socdaalkayagu waxaa dhici kartay in uu degedeg u soo af jarmi lahaa. Soo degaandeggii waxaa aan helay mudacyo caanaqub35 oo tiro badan, waxaana kale oo aan toogtay qoollay Ceelaljoog la yiraahdo. Salka buurta 'Bawne' kii Falastiin u eg ayaa ka muuqday, isaga oo dhagxyada dushooda ku qorraxaysanaya, waa madadaalada uu ugu jecelyahay e.</p>
<p>Galabtii Diseembar 20 ahayd ayuu dhambaalsidihii faraska ku joogay soo laabtay, lix saac oo cirbin adadg ah dabadood, isaga oo wada warqaddii aan Garaadka u qoray oo aan la furin iyo farriin gaar ah oo ka timid ilma Cali Cadde walaashood oo ku talinaysa in ayan meeshooda soo dhaafin. Shir xasaasi ah ayaa dabadeed madaxa la is gashaday. Waxay u muuqatay in Garaadka oo qarka u saaran in uu faras soo kooraysto ay dadkiisii ku dhaariyeen in uu negaado oo uu xalliyo khilaaf iyaga iyo Amiirka Harar u dhaxeeyay.</p>
<p>Si ay ahaataba, abbaannadii waxay la noqdeen awrtoodii kirada ahayd, si cadna u diideen in ay na weheliyaan, iyada oo Buux uuYawmul Qiyaame si qarsoodi ah u ogaysiiyay in aan dhulkan ku yeeshay magac baas oo iigu baxay aniga oo wax walba laynaya, maroodi ilaa shimbirta hawada sare lasha. Walaalaha yaryar midkood , dhab ahaan waxa uu ka markhaati kacay in aannu bayaxawyo khayr bilowgi ah nahay haddii Garaadku tin koryaga ku taal wax gaarsiiyana uu Geri waxa adduunka jooga dhammaan dhegta dhiigga u wada dari doono. Hore ayaan se u barannay, si ay ahaataba, in aannaan u bixin bootadaas. Yawmul Qiyaame ayaa si xifaale ah wuxuu ugu jawaabay in hadalladoodu malab yihiin ficilladooduna malmal. Maadaama ay qabiil gun ah oo aan ceebta ka sarriigan yihiin, k ama ayan soo jawaabin guulguuliddayadii. Ugu dambayntii xeelwareejin kale ayaa miro dhashay. Buux iyo walaalihi oo sidii carruur caraysan hadba kadaloobsanya mahad celin ayaa iyaga aayar lagu fasaxay, waxana aanu soo jeedinnay in aan hoos tagno maganta Garaad Xirsi, waa garaadka Bartire e. Tani waxay xoolihii abbaaninta markii hore loogu talo galay seeddigood gacanta u gelin lahayd nin ay xiniftan lahaayeen, sidaana qaraarkoodiina in ay beddelaan ayay ku kalliftay. Mugga waxaa na soo booqday laba wadaad, Aw Samatar iyo Aw Nuur, laba dhoohaneyaal ah, se yara firfircoon oo naxariis leh. Kan hore cimaamad uskag leh ayaa uu xirnaa, kan kalena koofiyad Zaabidi ah, waa koofiyad falkis ah oo cawda falliiq dhexaadkeeda adag laga sameeyay. Waxay siteen masallayaal harag riyaad ah oo ay salaadda ku tukudaan, garbaha midig waxaa ka lushay ubbooyin geed laga qoray oo khadi ku jirto iyo Loox tahliisha lagu qoro, bidixna waxaa ka lusha kiish dufan leh oo uu ku jiro kitaab Qur'aan ah oo rifrifan iyo MS36 yar oo ducooyin ah. Si fiican ayay wax u akhrin karaan, se Carabiga ma aanay fahmayn. Waxaan u hadiyeeyay nuqullo rakhiis ah oo Qur'aanka Kariimka ah ee Bombey lagu daabacay ah. Tirada shaqalaawayaashani marka aannu Harar oo ah halka carriga Soomaaliyeed laga soo aflaxo u sii dhawaannaba waa ay korortaa. Dadku sidaa u ma sii dhegaystaan taladooda, se markan Aw Samatar wuxuu ku guulaystay in uu ku qanciyo geesigii Buux ahaa in aysan khatartu mala'awaal uun ahayn.</p>
<p>Ka dib, durbadiiba, waxaa xeradayadii yimi fardooley saddex ah oo noqday wiilashii Aadan, Ugaaskii mustaqbalka ee qabiilka Gadaabursi. Ugaaskani si buuxda ayuu u garansanaa faa'iidoonyinka ay leedahay furitaanka waddada ganacsiga ee ay xayireen xurgufaha aan sidaa u sii buurnayn ee u dhaxeeya dadka, sidaana farriinta u soo diray isaga oo leh in xushmadda uu Xaaji Sharma'arke u hayo darteed uu haddii ay wiilasha Cali Cadde ka baqaan in ay na dalmariyaan uu isaga qudhiisu hawshaa gudanayo. Halkaa ayuu Buux 'Geesi'ku noqday, sida Yawmul Qiyaame carrabdadab ahaan ugu magacaabay. Dib ayuu walaalihiis, fardahoodii iyo awrtoodiiba inta dib u celiyay si geesinimo leh isugu diyaariyay in uu dalmariyahaga noqdo. Si xifaale ah ayaan u wayddiiyay waxa uu hadda ka qabo khatarta nagu soo fool leh. Jawaabtiisii oo dhan wuxuu ku soo koobay in uu ku celceliyo oraah badawida oo sida Carabta oo kale cabsi daran ka qaba magaalooyinka ay maalin walba dhegaha iiga qaylyayeen, 'jirkaagaas cad Harar bay ku hallayn doonaan!'</p>
<p>Diseembar 21, markii ay saacaddu ahayd sagaal saac oo galabnimo ayaannu xagga galbeed u dhaqaaqnay, annaga oo karin kuraha dhexdooda ah ka dusnay oo markan koofur-galbeed isugu jimbacnay dhul si dhakhso ah kor ugu kacaya aadna loo deggenyahay oo meesiyo iyo tirooyin xoolo ahi hareeyeen. Galabnimadii 11 saac, socod laba mayl ah dabadi, ayaannu aqalkeennii ka taagganay xero dad badani deggenyahay dibaddeeda, neef ido ahna waxaa noogu deeqay Aw Samatar, ilaa waqti dambena olol dugsoon ayaannu ku cawaynnay. Subixii dambe horraantiisii ayaannu rajaynaynnay in aan dhaqaaqno. Hase yeeshee, biyo la'aan ayaa jirtay, safarro aan badnaynna si aayar aayar aha ayay isu soo tarayeen. Waxyaalahaas ayaa na daahiyay ilaa 10 saac oo galabnimo. Jidkayagu wuxuu ku aaddanaa xagga galbeed oo uu sii maro dhul taag ah oo ku beegan kur iska muuqata oo Konti la yiraahdo. Awrta ma jiraan wax uga daran xatabadaha dhagaxa ah ee buurta cagteeda ku yaal. Waa xirmooyin ay dixo dhaadheer jaraan, biyamareenno halis ahina ay ku badanyihiin. Rarku markan marna gadaal ayuu u siibtaa marna horay, mararka qaarna waxa uu ku sigtaa in xanan la haro. Ugu dambayntii waxaannu ku qasbanaannay in aannu rati dib u dhigno si uu tartatiib noo soo daba galo. Laba mayl markii aannu sii siqaynnay dabadeed ayaannu ku hakannay xero lo'aad laga guuray oo cirka qaawan hoos seexannay, maadaama ay kuraha hoostoodu diirrannayd. Galabtaas safarkeenna waxaa ku soo biiray inan Gadaabursi ah oo heeran37 ahayd. Shehrazade iyo Deenarzade inantaa waji furan ku ma ayan soo dhowayn, waxaan se ku adkaysannay in cunno laga dharjiyo, annaga oo hawshaa korjoogto ka ahayn. Habka ay cunnada u cunaysay wuu silloonnaa oo sacabkeeda ayay bariiska ka leefaysay. Subaxii xigay waxaa annaga oo maqan iyana ay si xun u diiddantahay la baxay niman tolkeed ah oo ku raad joogay. Haddana, aniga oo Gadabuursi nabadey leh, muuqaal yar ayaan kaa siin doonaa qabiilka:</p>
<p>Gudabiirsi ama Gudaabursigu waxay sheegtaan Dir iyo Iiddoor, sidaana in ay Ciisaha xigto la yihiin ku sheegtaan. Dad kale waxay sheegaan in qabiilkoodu yahay laan Bah Gobada Habar Awal ah oo wagoodii hore deggenaa Jabal Almis agtiisa iyo xeebta Buulaxaar. Soomaalidu si aan gabbasho lahayn ayay garacnimo iyo fir gumeedn ugu dhalleeceeyaan. Abtirisyaqaan caan ah ayaa mar ii sheegay in ay Midgaha ama addoomaha wax yar uun dhaamaan. Hooyadii farcooda waxaa la sheegaa in ayan magacaabi karin wiilkeeda aabbihi. Qaar waxay soo jeediyeen in la dilo, kuwa kalana in la daayo, iyaga oo leh, 'abbooyaalow maan isaga biirsanno.'38 Sidaa ayaa qabiilka magaciisu ku baxay.</p>
<p>Gadaabursigu waa nahaabyo beentu lafaha degtay oo aan tirada ku qiyaasi karo inta 3000 ilaa 10,000 u dhaxaysa. Waxay degaan dhulka dhagaxa iyo labarogyada siman ah ee isugu jira kur qodax leh iyo tog caws leh ee ka sarreeya aagga hore ee silsiladda buuraha ah ee badda xaggeeda dhacda. Xagga Harar ayay xoog ugu dhul ballaarsadeen, halkaa oo hadda bancawska Maraar uu soo xeero. Sida caadada ah, waxay u kala baxaan laamo fara badan.39 Xagga muuqaalka Gadaabusrigu si muuqata ayay uga sitaan Ciisaha deriskooda ah. Wajiyo qurxoon ayaan ku arkay raggooda iyo dumarkoodaba. Qaarkood waxay ba soo hollinayaan qaabka Qawqaaska.40 Nin oday ah oo gibilkiisu midabka saytuunka u egyahay, xirribo hoolan, timo cad oo madaxa hareerihiisa galoolan, qadaad dheerna leh waxa aan laga aqoon raggii Anglo-Indianka. Guud ahaan se,, afka ballaaran ayaan firkooda Afrikaan fashila, calalinta tubaakada ay magaadka darsadaanna ilkaha ayay miririsaa, cirridka madoobaysaa, bushimahana waa ay giirgiirtaa. Midakoodu waa shaah caddayska Xabashiga oo ka yara cas gibillada gubtay ee xeebta, timaha oo aad subag qadhmuun loogu dhabooqayna gadaal ayay u dhacsanyihiin iyaga oo daliigo dhuudhuuban, dhaadheer, galgaloolan ah oo midabka dhogorta eyda pointer-ka Ruushka41 leh. Qaabdhismeedku wuxuu u dhawyahay gaabnaan, laakiin ballaaran oo lixaad leh.</p>
<p>Gadabuursigu laystaannimada iyo maaro u waaga waa ka la mid, inkasta oo ayan sida Ciisaha dhiigyacabyo caddaystay ahayn. Ugaaskoodii geeriyooday, Rooble, ee Reer Samatar wuxuu ka tegay waraso aan xukunka xagsan karin. Duubka dartii ayaa mar waxaa talada marooqsaday lafta ay iska soo hor jeedaan ee Reer Cabdillaahi, halkaana dagaal sokeeye ayaa ka dillaacay. Inta xaqnimada xukunka jeceli waa ay ku raaxaysan doonaan haddii ay maqlaan in markaan waddanka ka soo tegay uu Geelle, waa wiil uu dhalay Ugaas Rooblihii hore e, ay u dhawayd in uu xukunkiisii dib ula soo noqdo. Qofka socotada ah naftiisa marka loo eego, qabiilkan dhexdiisa waa ku aammin, inta uu quudinayo oo abbaanisna siinayo, xataa hub la'aan ayuu socon karaa. Hase ahaatee, waa beenlowyaal, xataa marka Soomaali dhexdeed loo eego, faanlowyaal Bobadilladoodu42tuugo caddaysatay tahay iyo dawarsadayaal yabooh badan oo dhuungala ah. Waxaa qalbigooda ku jira afmiishaarnimo hadal macaan oo ay dhif tahaya in la garto, marka maro ama tubaako ay arrintu khusayso mooyee. Ha ku daaline, 'munaafaqnimadu waa u sida neefsashada.' qoladan Mid ugaasyadooda ka mid ah ayaannu 'ey' ku sheegay, isaga oo haba yaraatee aan inna ba ka dhiidhin.43</p>
<p>Ganacsiga meelahaan miyigaa ah hadda xaalad nuxuus ah ayuu ku suganyahay, hadii jidadku nabad ahaan lahaayeen se isusocodka ganacsi ee xeebta waa lagu dhiirran lahaa. Tusaale ahaan, faa'iidada hargaha Cadan lagaga helo waxay ahaan lahayd shilin shilin saaran, hase ahaatee, jidku waa khatar xayiraadduna waa joogto. Taa darteed, faa'iidadu khatarka iyo wakhtiga lumaya u ma qalanto. Dhakhso wax safar ah loo ma qalqaalin karo, sidaa darteedna baahida badeecadaha kala duwan loo qabo la ma dabooli karo. Waxa Laing (?) Waqooyiga ka falo malaha Afrikada Barina waa lagu dayi karaa. Halkan xaalkeedu waa uun 'degdegsiinyaha aad is tiraahdo hawl ku qabo ayaa kuu qoonsan kara ka miradhalinteeda (degdegsiiyo door ma dhalo).' Ma jirto meel halkan sabir looga baahi badanyahay si shaqo hufan loo qabto.</p>
<p>Hantida Gadabuursi wuxay guud ahaan ka koobantahay lo', hargo, faleen iyo subag. Dameeruhu waa yaryar ciiro leh oo tabar yar. Geelu waa waawayn habacsan oo caajis ah. Lo'du waa xoolo qurux badan oo tuuro yaryar iyo geeso dhaadheer oo lo'dii Damara44 la moodo leh. Marka ay caws heshana waxay yeelataa majo duubiyu giraamanyihiin oo cayilan. Waxaa kale oo jira nooc waawayn oo aan tii Tuscany waxba ka duwanayn. Waxa wax lagu kala iibsado waa go'a baftada qallafsan ah ee Cadan ilaa saddexda shilin ka jooga oo halkan qiimahiisu labalaabmo. Qiimaha neef geel ah oo wanaagsani waa lix ilaa siddeed go', hal go' wuxuu gooyaa qaalin lo' laba jir ah, saddexna waxay goysaa sac saddex ila afar sano inta u dhaxaysa jira. Laxdu waxay joogtaa maro barkeed. Neefka riyaha ah, in kasta oo sida Soomaalidu u haysato hilibkiisu nafaqo leeyahay, halka 'hilibka iduhu cudur yahay', wax yar ayuu ka rakhiisanyahay idaha. Hargaha iyo saamaha badanaa waxaa lagu kulmiyaa Harar oo laga dhoofiyaa. Xagga xeebta milix ayaa lagu hooriyaa, sidaana cadan loogu qaadaa. Haragga lo'du wuxuu gadmaa rubuc-doollar ama maro hal shilin u dhiganta, laba doollarna waa qiime ay kurjad ama labaatan hargo ari ahi cirmar ku yihiin. Dadka dhulka gudaha ah ee xeebta ka fog deggani hab aan horumarsanaynoo ay u hargaha magdadaan ayay leeyihiin. Haragga way radiyaan, dhamooqaan, dabadeedna midab casaan ah uga aslaan geedka Jirmah (?) la yiraahdo. Ugu dambayntii, gacanta ayaa lagu jilciyaa.</p>
<p>Xagga xabagta tan ugu rooni waa tan Cadaadda. Ganacsatada ajanabiga ahi waxay ku iibsadaan qiyaastii nus doollar faraasiladdii ama labaatankii rodol. Subagga lo'da iyo idaha 32 rodol waxay goyn kartaa maro doollar joogta. Shaygaan wanaagsan ee laga ganacsado waa saafi marka miyiga gudaha ah la joogo, halka xagga Berbera marka la joogo se ay Habar Awashu inta aan la dhoofin bari idaad oo la shiilay ku baraxdo. Waxyaalaha dhulka aannu marnay aadka looga baahanyahay waa marada baftada adag ah, tubaako Suurat, kuulo, iyo gambada lafcirka ah ee dumarku xirto. Dadku waxay kale oo aad ugu rayn lahaayeen wixii qoodhin ku kordhin kara fardahooda. Markii aan Cadan joogay waxaan ku fikiray in aan xoogaa sengeyaal Carbeed oo duqow ah kaxeeyo oo hadiyad uga dhigo ugaasyada. Nasiibwanaag, hawshaasi waa kala daadatay, faras aan hore loo baran oo qorux iyo tamar aan dhulalkan la aqoon lihi socodka safarka ugu horreeya ayaa lagu xadi lahaa.</p>
<p>Filo cubka xiga, buugga oo dammina waa dhow ayuu soo bixi doonaa ee la socda. Wixii talo, tusaalayn, sixid iyo xusuusin ah aad ayaa loo soo dhawaynayaa, mahad mug lehna waa laga naqayaa.</p>
<p>Mahadsanidin.</p>
    </div>
    </main>
</body>

</html>