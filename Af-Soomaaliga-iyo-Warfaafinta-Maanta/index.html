<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>

<body>
  <main class=normalize>
    <div class="content">

      <h1 class="title">Af-Soomaaliga iyo Warfaafinta Maanta - Axmed F. Cali “Idaajaa”</h1>

      <p>Af-Soomaaliga iyo Warfaafinta Maanta</p>
      <p>Axmed F. Cali “Idaajaa”</p>
      <p>In kastoo aanu maanta lahayn dawlad u xil-qabta, isla markaasna aanu
        jirin guddi iyo hay’ado u gaar ah oo dibudhacii kolba uu muto ka
        samatabbixiya amaba lagala xisaabtamo, haddana af-Soomaaligu wuxuu weli
        inaga mudan yahay inaynu sidan u dhaanno! Ku-dhowaad labaatan sano ayuu
        silic iyo saxariir ka dhergey. Ku-dhowaad labaatan sano ayaanu helin cid
        ka naxda iyo qolo u soo gurmata toona. Sidaas darteed, waa rajay oo
        hooyo ma laha, waa agoon oo aabbe looma oga, waana tolgaab oo cid uu u
        qayshadaa uma noola! Xataa, dagaal-oogeyaasha ay Soomaalidu ka wada
        haagtay midna kama uu helin, welina jabhad u dooddaa uma ay dhalan!</p>
      <p>Waa af hodon ah oo, sokeeyaha ka hor, labadii qarni ee u dambeeyey ay
        si walba shisheeyaha daneeyaa u qirayeen hodontooyadiisa xagga erayada,
        maansada iyo, guud ahaan, suugaantiisa aan qornayn ee dadka ku hadlaa ay
        curiyaan, jecel yihiinna. Waa af fil weyn oo dhismaha weedhiisa,
        murtidiisa iyo maahmaahdiisaba laga garan karo qarniyo faro badan in
        lagu soo hadlaayey, sidaasna uu ku yeeshay astaamo u gaar ah oo xeerar
        ad’adag cuskan.</p>
      <p>Sida qaar kale oo Afrikada Bari lagaga hadlo, waa af aan ka abuurmin
        afaf badaha shishadooda ka soo doolay iyo afguri gobolka horay uga jirey
        oo isdheehay, dabadeedna isku milmay! Waa af xiriir dhowi ka dhexeeyo
        kuwo kale oo Geeska Afrika lagaga hadlo sida afafka Cafarta iyo
        Oroomada. Waase af isku filan oo dhammidood ka madax bannaan, ayna
        caddahay inuu iskiis u koray.</p>
      <p>Dhawr-iyo-soddon sano oo qura ayuu qornaa, sidaas oo ay tahayna waa
        af awood u yeeshay kasmooyinka iyo fikradaha casriga ah in looga helo
        eraybixin uu ummadda ku hadasha ugu gudbiyo. Afguri badan oo
        lahjado* kala kaan ah waa af aan lahayn oo inta ku hadashaayi ay dhib
        la’aan wax isugu gudbin karto, isuguna garan karto. Isku soo wada duub
        oo, waa dad la’ yahay mooyee, waa af, isaga oo mudan, ku tirsami kara
        afafka nool ee daafaha dunida lagaga hadlo, waana af murtida uu
        xanbaarsan yahay awgeed uu, wadar ahaan, aadanuhu wax ka korosan
        karo.</p>
      <p>*lahjado (<em>dialects</em>)</p>
      <hr />
      <p>Milgada sidaas u weyn afka lihi sow, kolka, inagama mudna in aynu
        sidaan u dhaanno oo intii la kari karo, macne ahaan iyo naxwe ahaanba,
        aynu u ilaalinno? Sow inagama mudna xeerarkiisa haddaba aynu wax ka
        naqaan in aynu dhawrno, si aanay da’yartu u qaayibin gefaf-afeed haddaba
        laga sixi karo?</p>
      <p>Sow inagama mudna in aynu ilaalinno dhismaha hagaagsan ee weedhiisa,
        si, berri-ka-maalin, cilmi-baareyaasha afafku aanay ugu wareerin, waxna
        ugu wareerin?</p>
      <p>Runtii, intaasba afkeennu wuu inaga mudan yahay, haddii aynu yeeli
        weynona, waxaa suuraggal ah innaga oo weli nool inaynu ifka ku aragno
        Soomaali magaca wada sheeganaysa oo af qura inay ku hadlayso ku
        andacoonaysa, haddana aan is’afgaranayn! Haddaynu af-Soomaaliga isku
        ladno, waxaan ka cabsi-qabaa waayeelkeenna maanta nooli inaynu noqonno
        kuwa ugu dambeeya oo iyaga oo garanaaya dhegeysta, dhadhansada, kuna
        raaxaysta gabayadii quruxda badnaa ee Raage Ugaas, Faarax-Afcad, Saahid
        Qamaan, Sayid Maxamad Cabdille, Faarax Nuur, Cali-Dhuux, Cabdi Xirsi,
        Qamaan Bulxan, Aadan-Gurey, Salaan Carrabey, Ismaaciil Mire, Maxamad
        Aadan-Caws, Cali Xuseen, Cali Afyare iyo tobannaankii la ayniga ah ee,
        innaga Soomaalida ahi, aynu ku dhaadanno!</p>
      <hr />
      <p>Intaan, haddaba, ararta halkaas ku hojiyo maan kolka hoos u daaddego
        oo danta maan u dhaadhaco. Waa sidaaase, sannadihii ugu dambeeyey ayaan
        waxa aan kansho u helay inaan dhegeysto qalabka warfaafinta ee
        af-Soomaaliga wax ku baahiya iyo inaan akhristo qaar ka mid ah
        wargeysyada gudaha dalka iyo dibeddiisaba afkaas lagaga soo saaro. Sidoo
        kale, waxaa maalin-maalin ii suuraggasha in aan isha mariyo baraha
        Internetka oo inta mindhaa 4.5 loo qaybsaday uu tol wali oo Soomaaliyeed
        mid ku yeeshay! Markaas baan kolba weedho sibaaban ku hakadaa. Kolba
        asaaskii naxwaha afka oo dhaawacan ayaan ka dul-dhaacaa. Kolba erayo si
        sirgaxan loogu adeeganaayo ayaan duljoogsadaa.</p>
      <p>Kolba qaar macnihii ay lahaayeen mid aan ahayn loo xanbaarshey ayaan
        ku dhaygagaa, lana yaabaa.</p>
      <p>Saan qalin iyo xaashi cad baan agagaarkayga ka haabhaabtaa; anigoo
        maaggan inaan uruuriyo oo aan meel qura ku soo koobo gefaf-afeedka
        dharaar noolba dhegahayga ku soo dhaca ama ay indhahaygu qabtaan. Mase
        wax xaashi iyo laba lagu soo koobi karoba ka badan, kana baaxad
        weyn!</p>
      <p>Si kastaba ha ahaatee, kol dambe ayaan waxaan go’aansaday bal qaar
        gefafkaas ka mid ah inaan dadweynaha u soo bandhigo, isla markaasna
        warfaafinta maanta jirta aan ku baraarujiyo baahida loo qabo inaynu u
        fiirsanno hagaagsanaanta erayada afka iyo weedhaha aynu adeegsanayno.
        Marnaba ku andacoon maayo in aan ku jiro af-Soomaaliga dadka dadka ugu
        badsha iyo kuwa xiga toona, waxaanse ka mid ahay inta wax ku qorta oo
        dhadhansiga murtidiisa iyo macaansiga maansadiisa ay naftu ku soo gasho;
        sababtaas ayaana, malaha, ugu weyn sababihii iigu wacnaa hawshan aan
        sina fudaydka ugu tilmaannayn inaan gorodda la galo.</p>
      <p><strong>A. Erayada</strong></p>
      <p>Sidaan, haddaba, meel hore ku soo sheegay, gefafka maalin walba afka
        ku soo kordhayaa tiro ma laha, waxaana ka mid ah qaamuuska ama erayada
        oo si silloon loo adeegsado, naxwaha iyo xeerarkiisa oo aan loo
        meelo-deyin, eraybixin afafka shisheeye inooga timid oo si aan
        hagaagsanayn loo adeegsado ama, iyada oo aan loo baahnayn, lagu
        beddalanaayo tii aynu horayba u qaayibney ee waa hore afkeenna ka midka
        noqotay.</p>
      <p>Gefafka naxwaha, kuwa eraybixinta iyo arrimaha kaleba ha ii
        dambeeyeene, waxaan u horraysiinayaa erayada qaarkood iyo sida qaldan ee
        warfaafinta Soomaalidu ay waayadan u hirgelisey amaba, indhaheenna oo
        shan ah, ay eeggaba u hirgelineyso. Markaas ka dibna waxaan ku xijin
        doonaa inaan sheego macnaha dhabta ah ee ay erayadaasi af-Soomaaliga ku
        lahaayeen, ka hor kooxaha warfaafinta qaar ka mid ahi intii aanay
        dhalan-rogin, sidaasna aanay dad badan ku marin-habaabin.</p>
      <ol type="1">
        <li>Beel: Waxaan maqlaa weriyeyaasha qaarkood oo oranaaya: “Laba beelood
          ayaa meel hebla shalay dagaal ku dhex-maray.” Maalmo ka dib ayaan
          haddana maqlaa, iyada oo uu weriyuhu leeyahay: “Laba beelood oo walaalo
          ah ayaa ku diriray meel hebla,” isaga oo mooggaan u jeeda kuwii
          maalintii hore dagaallamay lafo ka mid ah!</li>
      </ol>
      <p>Dhaqanka reer-miyigeenna markaynu u noqonno, eraygaan ‘beel’ waxa uu
        tilmaamaa qoysas toban ilaa dhawr iyo toban gaari kara oo, badanaa, laba
        ama saddex oday kala tirsada ama, haddii si kale loo yiraahdo,
        abtirsiino aad u dhow wadaaga. Aalaaba, seben hagaagey oo barwaaqo ah
        ayay beeshu abuurantaa, marmarna dano ka dhexeeya ayay u dersaan sida
        ‘dugsi-Quraan’ ay wada oogtaan xilli macallin wanaagsan la helay. Waxay
        kaloo beeshu abuurantaa xilliyada colaadda; markaas oo loo baahan yahay
        in la iska kaashado u-jilibdhigidda col laga baqaayo oo, wadar ahaan in
        la isaga celiyo mooyee, aan qoysqoys loogu birdhigi karin. Erayada kale
        ee erayga ‘beel’ la macnaha ahi waa ‘duddo’ iyo ‘qayro’; in kastoo
        Soomaalida reer-magaalka ahi aanay midkoodna isticmaalkiisa ku soo
        dhowaan.</p>
      <p>Dhawr-iyo-tobankii sano ee aynu soo dhaafnay, erayga ‘beel’ wuxuu ka
        mid ahaa kuwa, haddii tiro-koob la sameeyo, ugu badnaan lahaa xagga
        ku-adeegashada.</p>
      <p>Waa eray maalin walba ku soo noqnoqda afka ragga siyaasadda ku
        xoogsada iyo weriyeyaasha warfaafinta ay Soomaalidu dhegeysato. Mar
        walbaba inta eraygaas adeegsataaba waxay seejiyaan, asal ahaan, macnihii
        uu u lahaa, waxayna ugu adeegtaan fikrad ka ballaaran oo aanu buuxin
        karin. ‘Qabiil hebel’ ama ‘tol hebel’ halkii ay ka oran lahaayeen, waxay
        oran, ‘beel hebla.’ Kolkaas baan is’iraahdaa: “Waa yaabe, tol dhan ama
        qabiil idil oo dadka wada sheegtaa ay labaatan oday iyo ka badan isugu
        tagaani, sidee buu beel ku noqon karaa?”</p>
      <p>Tol oo ah, af-Soomaali ahaan, erayga macnahaan ku habbooni wuu sii
        kala qaybsamaa oo wuxuu u sii kala baxaa lafo iyo jilibbo, beelise ma
        yeelan karto oo jilib iyo lafba iyada ayaaba ka hoosaysa, kana tiro yar.
        Hadday sidaas tahayna, suuraggal ma aha tolweynihii oo idil inaynu
        ‘beel’ ku sheegno, isla markaas lafihii uu u kala baxaayeyna aynu beel
        ugu yeerno!</p>
      <p>Dir iyo Daarood, Hawiye iyo Raxanweyn iyo magacyada kale ee la midka
        ah, sidee baynu ‘beelo’ ugu sheegi karaynaa, iyaga iyo, sidoo kale,
        qaybaha ay u sii kala baxaanba? Kolley, sheegsheeggooda iyo
        wax-ku-qaybsigooda haddii aan la deyn karayn, maxaa diidaaya waxa ay
        dhabtii yihiin oo ‘qabiil’ ama ‘tol’ ah inaynu ku sheegno, qaybaha ay u
        sii kala baxaanna aynu jilibbo iyo lafo ku tilmaanno, sidaasna gefkaas
        dhowaan-soo-galka ah aynu afka uga saxno? Jawaabtu, siday aniga ila
        tahay, waa waxba. Mase la yeeli?</p>
      <ol type="1">
        <li>Magac-darid: Waxaan maqlaa weriyeyaasha qaarkood oo oranaaya:
          “Haddana, waa xubintii aannu ugu magac-darnay sidaas iyo sidaas.” Ama
          iidheh dhegeysatada loola jeedo, laguna leeyahay: “Xaafad hebla waxaa
          laga furay makhaayad aad u wanaagsan, taas oo loogu magac-daray Kaah!”
          Erayga magac-daridduna meelahaas oo kale ma galo, kumana habboona.</li>
      </ol>
      <p>Hiddaha Soomaalida waxaa ka mid ah kolka reerka wiil u dhasho in inta
        xoolaha neef laga qasho goobtaas loogu walqalo oo loogu magac-bixiyo.
        Badanaa, magac-bixinta inanka waxaa iska leh aabbihiis, in kastoo
        kolkolka qaarkoodna laga talo-geliyo xigtada kale ee habeenkaas ama
        maalintaas goobjoogga ah.</p>
      <p>Marar badan ayaa waxaa dhacda in loo dooro magaca uu leeyahay ku ka
        mid ah inanka dhashay adeerradiis, abtiyaashiis amaba labadiisa awoowe
        mid ahaan. Sidoo kale, waxaa loo bixin jirey magac dheer oo loo yaqaan
        nin geesi ah ama shiikh ah ama awliyo ah ama si kaleba bulshada
        dhexdeeda uga tilmaaman amaba, markaas ka hor, uga tilmaannaan jirey.
        Taasna waxaa laga fishaa wanaag iyo, timaaddada, inuu canuggaasi la
        anshi noqdo abtiga, adeerka amaba nin-karmeedka kale ee loogu
        magac-daray.</p>
      <p>Iyada oo kooban, macnaha eraygu waa qof dhashay oo loo bixiyey qof
        kale oo la yaqaani magac uu horay u lahaa.</p>
      <p>Tusaale ahaan, nin Cabulqaadir la yiraahdo ayaa waxaa la weyddiin
        jirey: “Hebelow, maxaa Cabdulqaadir laguugu bixiyey?” Markaas buu ku
        jawaabi jirey: “Aabbahay baa Dariiqada Qaaddiriyada ahaayoo, wuxuu iigu
        magac-daray Shiikh Cabdulqaadir Al-Jiilaani.”</p>
      <p>Ama haweeneey gabar dhashay ayaa la weyddiin jirey: “Heblaay, maxaad
        gabadhaada Xaawo ugu bixisay?” Markaas bay oran jirtey: “Waxaan ugu
        magac-daray, Alla ha u naxariistee, Xaawo-Taako; bal inay qof dalkeeda
        jecel noqoto.”</p>
      <p>Tu kale ayaa la weyddiin jirey: “Heblaay, maxaad adigu inantaada
        Faadumo ugu bixisay?” Markaas bay iyana oran jirtey: “Waxaan ugu
        magac-daray Faadumo Rasuul, bal inay diinta ku fiicnaato.”</p>
      <p>Sidoo kale, adeegsiga eraygu markuu hagaagsan yahay waa marka aad
        tiraahdo: “Hoteelkii Jubba ee Xamar waa ku oolli jirey waxaa loogu
        magac-daray webiga Jubba ee Koofurta Soomaaliya mara, Hoteel Taleexna
        waxaa loogu magac-daray xaruntii dooxada Nugaaleed ku tiil ee uu lahaa
        halgamaagii weynaa, Sayid Maxamad Cabdille Xasan.”</p>
      <p>Hase ahaatee, weriyeyaasha qaarkood sidaas si aan ahayn ayay
        magac-daridda ugu adeegtaan. Waxaan maqlaa qaarkood oo oranaaya: “Waxaa
        heestaan naga soo codsaday hebel iyo hebla, waxayna u dirayaan, uguna
        hanbalyaynayaan hebel iyo hebla oo meel hebla uu wiil ugu dhashay; kaas
        oo Liibaan loogu magac-daray!” Waxay u jeedaan inay yiraahdaan: “… kaas
        oo Liibaan loo bixiyey,” ama loogu walqalay, maxaa yeelay, sida muuqata,
        ma jirto, haddii ay jirtona nalooma sheegin cid kale oo Liibaan la
        yiraahdo, inanka yarna loogu magac-daray.</p>
      <p>Waxaa iyaduna sidaas oo kale gef u ah, dhowaanna aan idaacadaha
        qaarkood ka dhegeystey, iyada oo la leeyahay: “Isreebreebka hore ee
        doorashada madaxtooyada Maraykanka waxaa ugu muhiimsan maalinta loogu
        magac-daray ‘<em>Super Tuesday</em>’; taas oo sannakaan ku aaddan 5ta
        Febraayo oo saaddambe ku beegan.” Kaasina, waa hadal aan hadda
        hagaagsanayn, asii hagaagsanaan lahaa haddii ay meel uun ka jiri lahayd
        maalin kale oo iyaduna magacaas leh, Maraykankuna ay toodaan ugu
        magac-dareen.</p>
      <p>Magac-dariddu macnaha dhabta ah ee ay leedahay waxaad ka heli
        karaysaa hees jacayl ah oo ay Soomaalidu aad u taqaan, sheeko dhab ahaan
        u dhacday darteedna ku soo baxday. Aniguse goobjoog ma ahayne, kuwii
        ahaa qaarkood ayaa ii warramay oo igu yiri:</p>
      <p>Alla ha u naxariistee, hal’abuurkii caanka ahaa ee la oran jirey
        Maxamad Cali Kaariye ayaa beri waxaa haleelay dareenka jacaylka; kaas oo
        dhismaha jirkiisa iyo maankiisaba si degdeg ah ugu fiday. Gabadha uu
        jacaylkeedu wareemay waxaa, Eebbe qaddarey, inay ahaato mid uu magac iyo
        muuqba u garanaayo oo ay hay’ad qura ka wada xoogsadaan, sidaas
        darteedna toddobaadka intiisa badan ay, weji ahaan, kulmaan, laabuhu
        yeelkoode!</p>
      <p>Ha yeeshee, la-kulankaasi fannaanka waxba uma lilleyn jirin oo ololka
        dabka kalgacalka kama uu qaboojin jirin. Maxaa yeelay, wax ugu wacnaaba,
        gabadhu iyada oo og qalbiga Maxamad Cali inuu xaggeeda soo jiro ayay
        haddana ismoogeysiisaa. Iyada oo og inay iyadu maankii ka xadday ayay
        haddana ka sii jeensataa. Inna uma baxdo, uma jilicdo, umana jixinjixdo.
        Fannaankuna, in kastoo maalmihii dambe inuu is’illowsiiyo uu ku dedaali
        jirey, haddana ma samro oo inay u gacan-haadiso kama quusto!</p>
      <p>Beri dambe, isaga oo aqal gudihiis rag dhawr ah kula caweynaaya,
        qudhiisuna uu markaas sheekada wado ayaa si lamafilaan ah waxaa
        dhegihiisa ugu soo dhacay gabdhaha xaafadda middood oo tu kale u
        yeeraysa. Waxay ugu yeertay isla magacii ay lahayd inantii uu isagu
        jeclaa ee, markuu hanan waayey, inuu is-halmaansiiyo uu ku tashaday.
        ‘Heblaay!’ markay tiri ayuu qarracmi gaarey.</p>
      <p>Tummaati aanu aqoon meel ay uga timid ayuu dhinacyada oogadiisa ka
        dareemay. Markaas baa miyirkiiba ugu dambaysey. Wuxuu kala garan waayey
        magaca uu maqlay in isaga loola jeedo iyo in kale. Kolkaas buu fadhigii
        halhaleel uga kacay, isaga oo aan dan iyo daarad ka gelin raggii uu
        haasaawinaayey iyo sheekadii uu u wadey toona. Dheg la qabto isaga oo
        aan lahayn ayuu qolkii dibedda uga boodey.</p>
      <p>Waxba isaga oo ay u kala caddaan la’ yihiin, irriddana liqdaaran ayuu
        nabarkii labaadna ku dhacay. Wuxuu maqlay gabadhii loo yeeray oo tii u
        yeedhay ku leh: ‘Hee, hebla!’ Mase codku waa codkeedii oo aan car isku
        rogin! Waa tii uu jeclaa ee u soo loodsami weydey codkeedii! Suu waa
        isdabammaray oo sarejoogga ka dhici gaarey. Markaas buu afarta garjaho
        indhaha midba mar u diray. Wuxuu isleeyahay: “Qofka loo yeeray ee aad
        codkeeda maqashay tu kale ma ahee, waa iyadii oo galabta ku soo raadisey
        oo intay, malaha, kaa naxday goosatay inay sida kuu dhaanto!” Mar kale
        ayuu afarta garjaho indhaha u kala diray. Jaanqaad meel dhow ah ayuu
        dareemay, kolkaas buu dhanka midige ku xasilay. Mase waa gabar; gabadhii
        magaceeda iyo codkeeda uu maqlay ee uu agagaarka ka jeedaalinaayey. Hase
        ahaatee, in kastoo xagga muuqa iyo midabkaba aan tiisii laga aqoon,
        haddana tiisii ma ahayn! Markaas baa nabarkii saddexaad lagu soo
        tuuray!</p>
      <p>Saddexdaas nabar markay isu raacday ayay laabtii oloshey. Sheeko uu
        islahaa, ‘way kaa dhammaatay’ ayay maankiisa ku soo celiyeen. Sidii wax
        la arooriyey ayuu u ekaaday. Raggii iyo aqalkii dib uguma laabane, horay
        buu isaga dhaqaaqay, isaga oo ay murugo buuxisey. Waa hal’abuurkii
        weynaaye, hees buu halkii ka bilaabay; heesta sidiisa caanka u noqotay
        ee Xasan Aadan uu qaado. Waa heesta uu ku bilaabay:</p>
      <p>Kuwa loogu magac-daraye Muuqa aan la kala garan Caku mohashadoodee
        Heesaha macaan iyo Muusiggiyo codkay diley!</p>
      <p>Dhegaha aan ka maalee Markii aan illaawoba Wax i soo mir-kiciyoon
        Maqlo waayi maayee;</p>
      <p>Ma hayoo, mana sugaayoo Iimana maqnee; Maareeyoo sidee buu cishqigu
        Maskaxdiyo qalbiga Uga miirmayaa!</p>
      <p>Erayga ‘magac-dariddu’ marka uu hagaagsan yahay waa tabtaas uu
        fannaanku heesta ku bilaabay. Sidaas darteed, waxaa habboon inaynu kala
        baranno magacbixinta iyo magacdaridda, dabadeedna innaga oo kala naqaan
        aynu eray walba halka uu ku habboon yahay u adeegsanno.</p>
      <ol type="1">
        <li>Afhayeen: Waxaan maqlaa weriyeyaasha qaarkood oo oranaaya: “Afhayeen
          u hadlay dawlad hebla ama wasaarad hebla ayaa meel hebla arrinta
          caynkaas iyo caynkaas ah ka sheegay.” Taasina waa gef xagga afka ah oo
          bulshada dhexdeeda siduu ugu shaacay markaan u fiirsanno ay adag tahay
          inaynu iska saxno!</li>
      </ol>
      <p>Yeelkeede, taariikhda afka markaynu dib ugu noqonno, maxay Soomaalidu
        eraygaan u tiqiin? Waxay u tiqiin ninkooda afafka qalaad wax ka yaqaan
        oo isaga af-celin jirey iyaga iyo shisheeyihii dalkeeda gumeysan jirey
        ama ganacsiga ku soo gaari jirey amaba doolka ku imaan jirey. Wuxuu la
        mid yahay erayada afceliye, afnaqe iyo turjubaan oo isagu ah eray
        Carabiga kasoo jeeda, Soomaaliduna ay sida uu yahay ugu adeegsato.</p>
      <p>Inuu macnahaas lahaana waxaa laga heli karaa meerisyada maansadeennii
        hore qaarkeed. Dhammaadkii qarnigii 19d ama bilowga kii 20d ayaa laba
        qolo oo Soomaali ahi waxay ku heshiiyeen inay isgaashaanbuursadaan oo
        col iyo abaarba ay iska kaashadaan; iyaga oo, sida la yiri, u dan lahaa
        qolo kale oo labaduba ay cadowgooda u arkayeen. Sida aynu hadda wax
        yeelno, heshiiskaasi markii uu dhacay inta qodobbadiisa xaashiyo lagu
        qoray laguma kala saxiixan, odayadii goobta isugu yimid oo idilina
        suulka ma ay saarin. Waxaase loo daayey oo laba geeraar labadoodii qolo
        ugu kala saxiixay laba nin oo aad u gabyi ogaa, labadaas qolo
        ergadoodana ku kala jirey, waa Faarax Nuur iyo Maxamad Bulxan oo
        Maxamad-Cawar loo yiqiine. Waxaa ku horreeyey Faarax Nuur oo goobtii ka
        tiriyey geeraar gole-ka-fuul ah oo 16 qodob ah; waa geeraarka gadaalkii
        <em>Axdi</em> loo bixiyey; kaas oo uu ku faahfaahiyey, maalintaas ka
        dib, xiriirka labada qolo sida loo baahan yahay inuu ahaado. Markaas buu
        Maxamad Bulxanna isla markiiba wuxuu kaga jawaabey geeraar isna
        gole-ka-fuul ah oo 16 qodob ka kooban; geeraar kii Faarax la xaraf ah,
        uuna ku oggolaanayo codsi iyo talooyin wixii uu Faarax iyaga u soo
        jeediyey.
      </p>
      <p>Si kastaba ha ahaatee, qodobbadii Faarax Nuur ayaa waxaa ku jirey mid
        uu qolada Maxamad-Cawar kaga codsanaayey inay ka kaalmeeyaan dhinaca
        afhayeennada Maamulkii Ingiriiska oo qoladiisu aanay waxba ku lahayn,
        qolada Maxamadse ay ku tiro badnaayeen. Had iyo jeerna, Xafiisyada
        Gumeysiga markii dacwo loo tago, waxaa ku xoog badnaan jirey oo ay gartu
        u go’i jirtey kolba ninkii ama dhinacii afhayeenka laaluusha amaba,
        xigaalo ay yihiin awgeed, uu ugu eexdo. Qodobkaas isaga ah wuxuu Faarax
        Nuur ku yiri:</p>
      <p>Ninka gaalka ag-joogee Afhayeen la yidhaaho Ninkaan wiil ka ilaashiyo
        Ilma-adeer ku lahayn Waa la iibsanayaaye Haddaydaan naga eegin Adinkaa
        axdigii iyo Aamminikiiba furaaya!</p>
      <p>Maanta oo la joogo, macnahaas ay Soomaalidu u tiqiin eraygaas waa
        lumiyey ama waa la gefsiiyey, waxayna warbaahintu siisay macne kale oo
        hor leh, dadka intiisa badanna loo baray. Waxaa hadda erayga afhayeen
        lagu magacaabaa kolba qofka loo igmado inuu ku hadlo magaca dawlad,
        hay’ad ama urur uu ka tirsan yahay; isla qofkaas oo af-Ingiriiskana loo
        yaqaan <em>spokesman</em> ama <em>spokesperson</em>. Aniga oo og in la
        iga yeeli doonaa in aysan fududayn ayaan haddana waxaan is’iraahdaa:
        Erayga afhayeen inta aynu u deyno macnihii uu horay u lahaa, maxaa,
        afkeennu waaba hodone, inoo diidaaya inaynu niraahno: “Nin u hadlay
        dawladda Ingiriiska ayaa maanta ku dhawaaqay xeer cusub oo argaggixisada
        lagula dagaallamaayo.” Ama in aynu niraahno: “U-hadlaha xukuumadda
        Ruushanka ayaa ku dhawaaqay in aanay oggolaan doonin faraggelinta
        reer-Galbeedku ay arrimahooda gudaha ku hayaan.” Bal inta dadka wax u
        sheegtaa taladaas daymo ha u yeelato.</p>
      <ol type="1">
        <li>Abwaan: Waxaan maqlaa weriyeyaasha qaarkood oo oranaaya: “Gabaygaas
          aad maqasheen waxaa inoo marinaayey abwaan hebel-hebel.” Ama mid kale oo
          oranaaya: “Heestaas waxaa miraheeda tirshey abwaan hebel-hebel.” Waase
          ku-kakabise, eraygu meelahaas ma galo, kumana habboona.</li>
      </ol>
      <p>Abwaan waa eray ay Soomaalidu ku magacawdo ninka aqoonta dheeraadka
        ah u leh dhaqanka iyo ilbaxa qolada iyo degmada uu u dhashay iyo, sidaas
        oo kale, qolyaha kale ee la deriska ah. Waa nin si wacan u yaqaan
        xeerarka iyo axdiyada u dhexeeya tolka uu isagu ku abtirsado iyo kuwa
        kale ee ay ood-wadaagta yihiin.</p>
      <p>Sidaas awgeedna, waa nin aan kolnaba looga maarmin geedka garranka
        iyo wada-xaajoodka. Guud ahaan, waa nin si ballaaran ugu dhuun-daloola
        hiddaha iyo taariikhda bulshadiisa, si wanaagsan oo loo jeelona uga
        sheekayn kara; isaga oo aan buugag ka akhrisan, waxbarasho rasmi ahna
        aan abwaannimadiisa ku helin.</p>
      <p>Qaamuuska af-Soomaaliga ee Yaasiin Cismaan sida ku xusan, erayada la
        midka ah amaba ugu dhowi waa waayo’arag, waxyaqaan iyo buuni. Macnahaas
        isaga oo maanka ku haya ayuu guddi-hoosaadkii Guddiga Af-Soomaaliga
        eraybixinta ugu qaybsanaa wuxuu 1972kii eraygaas u bixiyey buugga weyn
        ee lagu ururiyo laamaha kasmooyinka kala kaanka ah ee uu aadanuhu
        gaarey, reer-Galbeedkuna ay ugu yeeraan erayga ah
        <em>encyclopedia</em>.
      </p>
      <p>Labadaas macne midkoodna maanta Soomaalidu eraygaas uma taqaan,
        wuxuuna yeeshay macne kale oo ay warbaahintu u hirgelisey, kaas oo ah
        gabyaa, riwaayad-curiye amaba hal’abuurka heesaha tirsha. Waxaan maqlaa
        iyada oo la leeyahay: “Abwaanka da’da yar,” markaas baa hoosta iska
        iraahdaa: “Alla abwaannimo iyo da’yaraani kala fogaa!”</p>
      <p>In kastoo ay hal’abuurkiisa u wanaagsan tahay, haddana gabyaaga
        lagama rabo inuu waayo’arag noqdo ama uu aad u yaqaan taariikhda
        degaankiisa iyo dadyowga ku nool. Isaga oo da’ yar oo aan guryahooda
        dhaafin ayuu gabyaa wanaagsan noqon karaa. Isaga oo aan garaad badan
        lagu kuunyin oo dadkiisa isaga dhex-jira ayuu noqon karaa maansoyahan
        afkiisa la wada dhawro.</p>
      <p>Taariikhda dalkiisa iyo dadyowga la deriska ah isaga oo aan wax badan
        ka aqoon ayuu hal’abuur wacan ku tilmaannaan karaa.</p>
      <p>Haddaba, gabyaannimo waa hibo gaar ah oo abwaannimada ka duwan, in
        kastoo mararka qaarkood ay suuraggal tahay in laga kor-dhaco qof labada
        tilmaamoodba isku darsaday oo kol qura abwaan iyo gabyaaba wada ah! Si
        kastaba ha noqotee, qofka maansada tiriya gabyaa ama geeraarshe ayay
        Soomaalidu u bixisay, afka ayayna dhaawici kartaa, isaga oo aan ahayn,
        haddii aynu abwaan ku sheegno.</p>
      <ol type="1">
        <li>Degaan: Waxaan maqlaa weriyeyaasha qaarkood oo oranaaya: “Bacda lagu
          adeegtaayi deegaanka ayay u daran tahay.” Ama mid kale oo ku warramaaya:
          “Wasiirka deegaanka ayaa sheegay in loo baahan yahay in dunidu si
          wadajir ah ay daryeelka deegaanka isaga xil-saarto.” Ama mid saddexaad
          oo ku soo wartebinaaya: “Waxaa deegaanka xeebta Ayl lagu haystaa markab
          dal hebel laga leeyahay oo la soo afduubay.”</li>
      </ol>
      <p>Marka hore, erayga ay weriyeyaashu u jeedaani waa degaan ee deegaan
        ma aha. Waxaa laga soo dhanbashay erayga degid, wuxuuna ku isir yahay
        degmo iyo degganaan oo ah erayo kale oo lagu tilmaamo meesha ama geyiga
        lagu nool yahay. Wuxuu ku jiraa qaar tiro badan oo intii la qoray uu
        adeegsigoodu af-Soomaaliga ku soo batay, iyaga oo, si kutalaggal ah,
        macne cusub loogu xanbaariyey.</p>
      <p>Waxaa loo bixiyey, wadar ahaan, waxyaalaha nolosha dadka lamahuraanka
        u ah ee, mar walba, in la ilaaliyo la isku tirtirsiiyo sida dhulka aynu
        ku dul-dhaqan nahay; hadday tahay baddiisa ama birrigiisa ama hawadiisa
        ama noolaha kale ee biyihiisa iyo bannaankiisaba aadanaha ku weheliya.
        Sidaas marka uu eraygu u qoran yahay oo shaqalkiisa hore (e) uu gaaban
        yahay ayuu macnahaas qaadi karaa, una dhigmi karaa erayga qalaad ee la
        feer-dhigay, waa erayga ah <em>environment</em>.</p>
      <p>Ha yeeshee, waxa aan jirini waa erayga deegaan (-ka) oo isaga oo lab
        ay haatan laamaha warfaafintu ay macnahaas ugu adeegtaan, aadna mooddo
        inuu dadweynuhuna kaga dayday, sidaasna, indhahayaga oo shan ah, uu ku
        hirgelaayo.</p>
      <p>Dhanka kale, waxaa jira erayga deegaan (-ta) oo ah magac dheddig,
        lehna laba shaqal oo dheerdheer. Waa eray ay Soomaalidu u taqaan dhirta
        faraha badan ee ka baxda dhulka sida wacan uu roobku ugu da’o, sida
        aadka ahna u doogta.</p>
      <p>Eraygaas dambe iyo macnaha uu xanbaarsan yahay ayuu u jeedey
        gabyaagii reer-Hawdeedka ahaa ee la oran jirey Cabdillaahi Muuse, kolkii
        uu gabayadiisa midkood ku darsaday:</p>
      <p>Deegaan sideed kaaga dhereg doobka reeruhuye Dar kaloo haween lihi
        wax badan kaa dukaansade e!</p>
      <p>Sidaas darteed, erayga degaan oo ah magac lab, shaqalkiisa horena
        gaaban yahay ayaa jiree, deegaan (-ka) oo magac lab ah, labadiisa
        shaqalbana dheerdheer yihiini ma aha eray sax ah, kumana habboona
        fikradda aynu rabno inuu inoo xanbaaro. Waxaase jira erayga deegaan
        (-ta) oo ah magac dheddig, markii qodob-dheddigeedka la raaciyona
        noqonaaya: deegaanta, waxaana loo baahan yahay in sidaas loo kala qeexo,
        dhigid iyo dhihid labadaba.</p>
      <ol type="1">
        <li>Baaq: Waxaan maqlaa weriyeyaasha qaarkood oo oranaaya: “Hadal uu
          shalay meel fagaare ah ka jeediyey, waxa hebel oo madax ahi uu
          dadweynaha ugu baaqay inay nabadda ilaaliyaan.” Ama mid kale oo ku
          warramaaya: “Wasiirku wuxuu beerreyda gobol hebel ugu baaqay in xilliga
          soo aaddan ay waxsoosaarkooda kordhiyaan.” Waase ku-kakabise, baaqu
          halkaas oo kale kuma habboona, mana galo.</li>
      </ol>
      <p>Baaq waxa uu af-Soomaaliga ku yahay eray ama erayo ama dhaqdhaqaaq
        wax la isku dareensiiyo oo dad is’ogi ay, si dadban, wax isugu sheegaan.
        Oorida iyo saygeeda ayaa baaq wax isugu sheegi kara, iyada oo martida u
        joogtaayi aanay dareemin. Hooyada ayaa carruurteeda qaarkood wax ku
        ogeysiisa baaq ay isla og yihiin. Barbaarka iyo gashaantida isxodxodta
        ayaa waxay ku heshiiyaan baaq ay farriimaha gaaggaaban isugu gudbiyaan,
        dadka kalese, in kastoo ay iyaga meel la joogaan, aanu waxba ka ogaan
        karin.</p>
      <p>Colka Soomaalidii reer-miyiga ahayd kolka uu duulaayo waxa uu
        samaysan jirey baaq ay isku og yihiin oo, inta aan la dhaqaaqin, ay wada
        qaybi jireen, kaas oo markii ay habeen noqoto oo la isdhex-galo lagu
        baajin jirey, rag isku jaal ah oo aan isgaranayni inay isdilaan; kamma’
        ahaan.</p>
      <p>Bal aan tusaaleeyee, niman duullaan ah ayaa waxay ku soo dhowaanayaan
        reerihii ay geli lahaayeen. Aqalladoodii iyo xoolahoodii kolkay u
        muuqdaan ayuu ammaanduuluhu colka hojinayaa, si uu ugu yeelo baaq ay,
        hadhow, isku afgartaan.</p>
      <p>Ugu dambaysta ayay ku ballamayaan baaq ka kooban labada eray ee kala
        ah Yaasiin iyo Tabaarak, kuwaas oo laba iyaga ka mid ahi markii ay kala
        shakido ay isweydaarsan doonaan, sidaasna ay isku garan doonaan, kuna
        kala bedbaadi doonaan.</p>
      <p>Iyada oo mugdi ah oo dagaaalkiina weli socdo ama intuu dhammaaday
        qolo la baqe-eryaayo ayay laba iska hor-imaanaysaa, ku walibana
        hubkiisii oo u diyaar ah ayuu gacanta ku haystaa. Ha yeeshee, in kastoo
        ninba uu midka kale dhab uga digtoon yahay, haddana labada midina ma
        rabo ina’adeerkiis la soo duuley ama jaallihiis inuu, si kamma’ ah, ku
        dilo. Kolkaas buu midkood la soo boodaa: “Yaasiin!” Midka kalena, haddii
        uu la qolo yahay, intuu baaqa qaybtiisii kale xusuusto ayuu oranayaa:
        “Tabaarak!” Markaas ayay israacaan oo halka colkoodii jiro ay wadajir u
        beegaan. Haddiise uu jawaabta saxda ah garan waayo, kii hore waxaa u
        caddaanaysa ninka hor-taagani inuu ka mid yahay cadowgii ay xiirexiiraha
        ahaayeen, markaas oo uu waranka kala hormari jirey ama, haddii laga
        gacan fudud yahay, isaga lagala hormari jirey.</p>
      <p>Sida uu yahay waxa eraygaas u adeegsan jirey Xooggii Dalka
        Soomaaliyeed oo lahaa ciidan gaar ah, lana oran jirey Baaqa Qarsoon, in
        kastoo aan loo baahnayn erayga ‘qarsoon’, haddiiba baaq la soo qaaday.
        Waxa uu Xooggu eraygaas ula jeedey waxa reer-Galbeedku ay
        <em>code</em>-ka ugu yeeraan ee ay ciidammadu dhanbaallada isugu
        gudbiyaan, iyaga oo adeegsanaaya xarfo iyo astaamo ay mar hore, si gaar
        ah, ugu heshiiyeen.
      </p>
      <p>Maanta, badanaa dhallinyarada warfaafinta wax ka tebisaa erayga baaq
        uma adeegsadaan macnahaas aan soo sheegnay ee uu afkeenna ku leeyahay.
        Waxaa la maqlaa war-tebiye meel ka soo warramaaya oo leh: “Meel hebla
        shir lagu qabtay waxaa ka soo qayb-galay hebel oo madax ah, wuxuuna
        dadkii goobtaas isugu yimid ugu baaqay inay iskaashdaan!” Alla haka
        cafiyee, sida inoo wada muuqata, meeshaan baaq kuma jiro, maxaa yeelay
        ma jiraan wax la qarinaayey oo ka dhexeeya amaba ay si gaar ah isugu
        ogaayeen ninka madaxda ah iyo dadkii shirka ka soo qayb-galay ee uu la
        hadlaayey. Waxaa war-tebiyaha ku habboonayd inuu yiraahdo: “Dadkii uu la
        hadlaayey waxa uu hebel kula taliyey ama uu ku guubaabiyey ama uu ku
        baraarujiyey ama uu ku tirtirsiiyey inay iskaashadaan.”</p>
      <ol type="1">
        <li>Tibaax: Waxaan maqlaa weriyeyaasha qaarkood oo oranaaya: “Madaxweyne
          hebel ama Ra’iisulwasaare hebel oo la hadlaayey Golaha Wasaaradda ayaa
          tibaaxay inay dardar-geliyaan hawlaha u yaal.” Ama mid kale oo oranaaya:
          “Xoghayaha Guud ee Qarammada Midoobey waxa uu tibaaxay in dunidu si
          wadajir ah ay wax uga qabato kulaylka cimilada oo maalinba maalinta ka
          dambaysa ka soo daraya.” Maxay, haddaba, tibaaxi tahay?</li>
      </ol>
      <p>Waa eray lagu tilmaamo war la maqlay ama la sheegay, hase ahaatee aan
        cid hubtaayi jirin. Malahaygana, erayga ugu dhowi waa male. Waxaad oran
        kartaa: “Waxaan tibaax ku helay lacagtii aan waayey inuu hebel hayo,
        hebelna uu la og yahay.” Waa war aad maqashay, hase ahaatee aan ahayn
        mid sugan oo, adiga oo cuskanaaya, aad xoolahaagii ku doonan karayso,
        hebelna aad ugu sheegan karayso.</p>
      <p>Tusaale ahaan, laba nin oo reer-miyi ah, meelna wada dega ayaa
        midkood wuxuu kan kale weyddiin jirey bal inuu helay tulud geel ah oo uu
        ogaa inay ka maqnayd, kan lihina uu ceel iyo carshinba ka baadiggoobi
        jirey. Markaas buu ku jawaabi jirey: “Weli gacantayda wax kuma jiraan,
        tibaax baanse helay.”</p>
      <p>Waxaa la oran karaa: “Wasiirka Maaliyadda ee dal hebel wuxuu sheegay
        in warbixinnada uu helayaa ay tibaaxayaan in sicirka saliiddu uu aad u
        kordhi doono haddii Iiraan la weeraro.” Weedhaas waxaa laga garanayaa in
        warbixinnada Wasiirka la soo gaarsiiyey ay cuskan yihiin warar aan
        markaas sugnayn oo runtooda la gaari doono markii Iiraan la weeraro oo
        keliya, waana macnaha dhabta ah ee uu eraygu leeyahay.</p>
      <ol type="1">
        <li>Booqasho: Waxaan maqlaa weriyeyaasha qaarkood oo oranaaya:
          “Guddoomiyaha baarlamaanka Iiraan ayaa maanta booqasho ku tegey dalka
          Masar.” Maalin kalena waxaan maqlay ku kale oo ku warramaaya: “Koox
          isugu jirta ururrada aan dawliga ahayn oo samafalka ka shaqeeya ayaa
          saaka waxay tagtay Ceelasha Biyaha; halkaas oo ay kooxdu ku booqatay
          kumaankun qof oo ka soo qaxay dagaallada Xamar ka socda.”</li>
      </ol>
      <p>Erayga booqasho sidaas iyo siyaalo la too* ah ayay haatan warfaafintu
        u adeegsataa, wuxuuna u eg yahay wax sidaas ku hirgalay. Hase ahaatee,
        waa adeegsi ay wax si ka yihiin. Waa adeegsi aan waafaqsanayn macnihii
        hore ee uu eraygu lahaa.</p>
      <p>In kastoo ay dad yari xusuusan yihiin, haddana erayga booqasho wuxuu
        af-Soomaaliga ku yahay socod gaaban oo loogu tago qof xanuunsan; kaas oo
        xigto, wadey iyo aqoonniba noqon kara.</p>
      <p>Waa eray waayo hore aynu marin-habaabinney oo macnihiisii asalka ahaa
        laga afduubay. Anse ilaa hadda ma qaayibin, markii aan maqlana waxaa
        maankayga ku soo dhaca bugto iyo qof bushi la il-daran oo la kor-dhooban
        yahay, dadkii soo booqdayna ay u ducaynayaan. Runtii, weli waan yaabaa
        marka aan idaacadaha ka maqlo iyada oo la leeyahay: “Madaxweyne hebel
        wuxuu booqasho ku tegey dal hebel,” sidii iyada oo uu dalkaasi jirran
        yahay, dadkiisuna ay isbitaallada ku wada jiraan!</p>
      <p>Waxaase jirta hees uu eraygu sida hagaagsan ugu jiro oo Basra uu
        magaceedu ahaa. Mireheeda waxaa iska lahaa hal’abuurka la yiraahdo
        Cabdulqaadir Xuseen oo Fuushane lagu naanayso, waxaana qaadi jirey
        heesaaga caanka ah, Xasan Diiriye. Meeriskeeda koowaad ayaa wuxuu
        ahaa:</p>
      <p>Berigii baa Caashaqan baas La igu beeree; Baahaan qabaayoo Waan kuu
        basaasee Hadmaad i baanan? Basraay Basraay Barashadaadii Buur dheer i
        saartoo Bugtaan ka qaadee; Aan bogsadee i baano Hay baal-marine i
        booqo.</p>
      <p>Maxaa, kolka, inoo diidaaya inaynu niraahno: “Madaxweyne hebel wuxuu
        dal hebel ku tegey sodcaal rasmi ah?” Ama haddii aanay sababtu shaqo
        ahayn inaynu niraahno: “Wuxuu hebel dal hebel ku tegey dalxiis iyo
        daanshadaanshood.” Ama haddii aanu sodcaalku hawl iyo dalxiis toona
        ahayn inaynu niraahno: “Qaraabo-salaan ayuu hebel meel hebla ku
        gaarey?”</p>
      <p>Malahayga, jawaabtu waa waxba, waxaanse shaki ka qabaa warfaafinta
        Soomaalidu inay eraygaan booqasho u soo celin doonto macnihiisii uu,
        asal ahaan, u lahaa oo da’dii hore ee afka ina dhaxalsiisay ay u
        tiqiin.</p>
      <ol type="1">
        <li>Boqoole: Waxaan maqlaa weriyeyaasha qaarkood oo oranaaya: “Hebel oo
          wafti ballaaran hoggaaminaaya ayaa shalay goor hore wuxuu u boqoolay
          gobol hebel.” Waxaase igala darraa weriye kale oo aan maqlay isaga oo ku
          warramaaya: “Madaxweyne hebel ayaa xalay fiidkii dal hebel u
          boqoolay!”</li>
      </ol>
      <p>Markaas baan dib u xusuustaa macnihii koobnaa ee, asal ahaan, erayga
        boqoole uu afkeenna ku lahaa.</p>
      <p>Wuxuu eraygani ka mid yahay dhawr kale oo, macne ahaan, la deris ah,
        Soomaaliduna ay ku kala tilmaanto xilliyada sodcaalka. Waa erayo aynu ku
        garan karno qof hebel goortii uu sodcaalay iyo, halkii uu ku sugnaa,
        ammintii uu ka dhaqaaqay: Ma aroor bay ahayd? Ma waxay ahayd harsimo iyo
        wiirawiire? Ma galab bay ahayd? Mase habeen dumey bay ahayd? Waxaa
        erayadaas ka mid ah: jarmaado, kallaho, boqoole, dhalandhool, wirwir,
        carraabo, guure (guurid), gudoodi iyo malaha qaar kale oo haatan
        maankayga ka maqan.</p>
      <p>Haddii uu qofku aroor hore dhaqaaqay waxaa la yiraahdaa: “Hebel wuu
        jarmaaday ama wuu kallahay.” Barqo-har-raac ama harsimadii haddii uu
        anbabbaxayna waxaa la yiraahdaa: “Hebel wuu boqoolay ama wuu
        dhalandhoolay ama wuu wirwiray.” Haddii uu galab dhoofayna waxaa la
        yiraahdaa: “Hebel wuu carraabay ama wuu galbaday.” Haddii goor habeen ah
        uu waddada cagta saarayna waxaa la yiraahdaa: “Hebel wuu dheelmaday ama
        wuu guureeyey ama wuu guuray ama wuu gudey.”</p>
      <p>Erayadaas mid qura ayaa laga maqlaa wartebiyeyaasha warfaafinta
        af-Soomaaliga ku hadasha; kaas oo ah ‘boqoole’ oo ay u adeegsadaan
        xilliyada sodcaalka oo idil. Iyada oo laga yaabo goor galab ah inuu
        sodcaalay ayaa qaar ka mid ah weriyeyaashu waxay ku warramaan:
        “Madaxweyne hebel ayaa shalay dal hebel u boqoolay…” waana gef aan sabab
        lahayn. Maxaa, kolka, inoo diidaaya, haddiiba aynu naqaan goortii uu
        ninkaas madaxda ahi sodcaalay inaynu adeegsanno kolba erayga ku habboon
        oo goortaasi ay afkeenna hodonka ah ku leedahay? Waxay ila tahay waa
        waxba.</p>
      <ol type="1">
        <li>Qoomiyad: Waxaan maqlaa weriyeyaasha qaarkood oo ku warramaaya: “Nin
          u hadlay ururka magaciisu sidaas iyo sidaas yahay ayaa maanta waxa uu
          London ka sheegay in qoomiyadda Benaaddiriga si ulakac ah, iyaga gaar
          ahaan, loogu dulmay dagaalladii sokeeye ee Soomaaliya ka qarxay bilawgii
          1991kii.”</li>
      </ol>
      <p>Ama mid kale oo oranaaya: “Xildhibaan hebel hebel oo Baydhaba
        shir-jaraa’id ku qabtay ayaa sheegay inaan qoomiyadda Digil-iyo-Mirifle
        ku qanacsanayn dhismaha xukuumadda cusub iyo, qoomiyad ahaan, tirada
        wasiirrada ee iyaga laga siiyey.” Kolkaas baa waxaan dareemaa macnaha
        erayga qoomiyad inaan aqoon dhab ah loo lahayn, gaar ahaan kuwii dadka
        kale iska hor-wadey ee ay ahayd erayada jaadkaas ah inay aad u
        aqoodaan.</p>
      <p>Wuxuu eraygani ka soo jeedaa afka Carabiga (Al-Qawmiyyah),
        kasmobulshadeedka iyo siyaasadda kolkii loo eegona wuxuu la macne yahay
        erayga ummad oo isaga qudhiisu Carabiga inaga soo galay. Labaduba waxay
        muujinayaan dad dhul loo og yahay wada dega oo af iyo dhaqanba wadaaga,
        taariikh ay soo mareenna ay ka wada dhexayso. Qoomiyado dhawr ah ayaa
        dal qura ku noolaan kara, marar aan badnaynna mid keliya ayaa ku noolaan
        karta.</p>
      <p>Dalalka ay qoomiyadaha badan ku nool yihiin ee ay Soomaalida deriska
        yihiin waxaa ka mid ah Itoobiya oo ay wada deggan yihiin Amxaaro,
        Tigraay, Cafar, Oroomo, iyo kuwo kale. Sidoo kale, qoomiyado kala duwani
        waxa ay wada deggan yihiin Keenya oo iyadana ay ku wada nool yihiin
        Kuukaayo, Luwo, Kalanjiin, Masaay, Luuya, Meeruu iyo soddomeeye kale.
        Intaasna waxay tu waliba gaar ahaanteeda u leedahay dhaqankeeda,
        afkeeda, wax ay, hidde ahaan, u caabudi jirtey iyo, dhul ahaan,
        soohdimaho ay isu taqaan, loona yaqaan.</p>
      <p>Soomaaliya iyadu waa dalka qura ee Afrika ku yaal, dadkiisuna ay
        wadaagaan af, diin, dhaqan, isir iyo geyi isku yaal oo aan loo
        dhexaynin, sidaas darteedna lagu sheegi karo dalalka qaaradda oo idil
        midka ay qoomiyadda qurihi ku dhaqan tahay. Cilmi ahaan, taasi waa arrin
        waayo hore laga faraxashay oo aan hadda dood la gelin karin, in kastoo
        lala wada yaabban yahay ummadda wax walba sidaas u wadaagtaayi sababta
        ay, siyaasad ahaan, isugu afgaran la’dahay.</p>
      <p>Waase yaabe, arrinta sidaas ah, weligeedna aan laba ku murmini waxay
        u eg tahay warfaafinta af-Soomaaliga ku hadasha qaarkeed in aanay
        oggolayn! Haddii aanay sidaas ahayn, maxay ku dhacday weriye
        idaacaddiisa dhanbaal u tebinayaa mar aan fogeyn inuu yiraahdo:
        “Ammaanxumada waayadan Boosaaso ka jirtaa waxay saamaysay nolosha
        qoomiyado muddoba Buntlaan wax ka degganaa; kuwaas oo ay ka mid yihiin
        Koofurta Soomaaliya qaar ka soo jeeda iyo kuwo dalalka deriska ah ka
        yimid!”</p>
      <p>Ma aragtaa haddaba, isaga oo aan u dan lahayn, sida weriyuhu uu
        Soomaalida Koofurta u fogeeyey, ugana dhigay qoomiyad dadka dhulka Bunt
        ka duwan? Ma aragtaa sida uu u simay iyaga iyo qoomiyadaha Itoobiya ka
        yimid, markii loo eego Soomaalida Boosaaso iyo Bari ku nool?</p>
      <p>Mar kale, waxay u eg tahay weriyeyaasha qaarkood inay rabaan
        Soomaalidu inay ka koobnaato qoomiyado kala gaar ah sida derisyadeeda.
        Haddii aysan sidaas ahayn, maxaynu u maqalnaa qoomiyadda Raxanweynta ama
        qoomiyadda Banaadiriga, iyo wax la mida? Mase meesha waxaasiba kuma
        jiraane, macnaha qoomiyadda ayaan inaga wada dhaadhacsanayn? Malaha taa
        dambe ayaa roone, iyada u daa.</p>
      <ol type="1">
        <li>Qalanjo: Waxaan maqlaa hebla qalanjo, iyada oo lagu celcelinaayo oo
          hablaheenna qaarkood naanays looga dhigaayo ama riwaayad la dhigi doono
          lagu xayaysiinaayo oo inanta jilaysa magaceeda la inoogu soo
          bandhigaayo.</li>
      </ol>
      <p>Markaas baan yaabaa oo haddana muusoodaa? Waxaan isweyddiiyaa:
        Qalanjooy, maxaad tahay, erayguse ma yahay mid ku habboon macnaha aynu u
        xanbaarinnay?</p>
      <p>Sida la og yahay, hooballada filimmada iyo riwaayadaha jilaa isku
        heer ma aha. Way kala waayo’aragsan yihiin, sidaas darteedna way kala
        kaalin weyn yihiin.</p>
      <p>Waxaa jira qaar laba ama saddex jeer oo keliya daawatada soo
        hor-joogsada iyo kuwo rakada tiyaatarka aan wax badan ka maqnaan. Waa
        kuwa dambe gudbinta qaybaha waaweyn ee sheekada kuwa lafdhabarta u
        ahi.</p>
      <p>Markiise dhammaantood la isku soo kiciyo waxaa ugu kaalin weyn
        gabdhaha tu ka mid ah oo soo-saaraha hawl-faneeddu (filin iyo masrax) uu
        ku doorto quruxdeeda, waayo’aragnimadeeda iyo bandhig-wanaaggeeda.
        Goleyaasha fanka ee reer-Galbeedka waxaa gabadhaas oo kale looga aqoon
        jirey <em>prima donna</em> oo la macne ah ‘marwada koowaad’; haatanse
        waxay ku koolkooliyaan erayada <em>stella</em> ama <em>star</em> oo
        afkeenna xiddig ku ah.</p>
      <p>Innaga Soomaalida ahi si fudud baynu u marin-habownay markaynu isku
        daynay gabdhaheenna tilmaamahaas leh inaan ula baxno magac kuwaas
        shisheeye u dhigma. Waxaanse garan la’ahay qofkii erayga qalanjo ina soo
        hor-dhigay oo haddana ku guuleystey inuu ina oggoleysiiyo, innaga oo aan
        waxba weyddiin!</p>
      <p>Haddaba, sidii aynu ugu dagannay si ay inoogu caddaato, bal erayga
        macnihiisa aan toyanno. Oo durbadiiba intaan la soo boodo aan iraahdo:
        Maroodiga lab waxay Soomaalidu ku magacawdaa boor, kiisa dheddigna
        qalanjo! Waxaa u daliil ah tuduc ku jira gabay uu reer-Muduggu aad u
        yaqaan oo soddonnadii qarnigii 20d uu tiriyey gabyaagii caanka ahaa ee
        Ayax Maxamad Dhawre la oran jirey. Waa gabaygii <em>Quursidiid</em> loo
        bixiyey ee qayb ka mid ah uu ku lahaa:</p>
      <p>Qalanjada maroodiga ninkii waayo lagu qaybshey Oo toban haruuboo qar
        jaran Eebbe kaga quudshey Gujadiyo qaniinyada ninkii labadabuu quuray Oo
        qaar-dambeedkiyo candhada feerka kaga qaaday Oo caanuhuu qubay ilmadu
        qoysey baad noqone!</p>
      <p>Runtii, markaan hebla qalanjo maqloba, waxaan is’iraahdaa: “Waaba
        qalanjo iyo qurux!” Waxaan isweyddiiyaa: “Ama boor ha ahaado ama qalanjo
        ha ahaatee, bilic lagu cawryo miyuu maroodi leeyahay? Ma wax inta heeso
        lagu tiriyo gabar lagu ammaani karaa? Ma wax inan dhaban leh lagu
        maakubi karaa?” Weli waxaan ka yaabbanahay ciddii hor iyo horraanba inoo
        soo jeedisey iyo fudaydkii aynu kaga oggolaannay, erayguna uu ku
        hirgalay!</p>
      <p>Sow, kolka, kulama qummana inaynu niraahno Xiddigta Filinka ama
        Xiddigta Riwaayadda kolka aynu xusayno gabdhaheenna dhabanka leh ee
        goobaha fankeenna ka hawl-gala.</p>
      <ol type="1">
        <li>Faro-ku-tiris: Erayga faro-ku-tiris waxa ay Soomaalidu ku tilmaantaa
          wax ay tiradoodu kooban tahay oo haddii ay ugu bataan toban gaari kara,
          haddii kalena kaba yar. Waa wax markii la doono in la tiriyo aan la kala
          illoobi karin oo faraha gacmaha lagu kawkabin karo. Waxaad oran kartaa:
          “Hebel iyo hebli, in kastoo ay 3 sano isqabeen, haddana inta jeer ee ay
          meel ku kulmeeni waa faro-ku-tiris.” Ama waxaad oran kartaa:
          “Dagaalladii Soomaaliya ka dhacay qoys aan dhibaato ka soo gaarini waa
          faro-ku-tiris.”</li>
      </ol>
      <p>Macnaha eraygu isaga oo sidaas ah ayaan maalin aan sii fogeyn waxaan
        dhegeystey idaacadaha af-Soomaaliga wax ku tebiya middood. Weriyeyaasha
        midkood ayaa wuxuu ka warramayaa nin geeriyoodey oo u dhashay dalalka
        Geeska Afrika dal ka tirsan. Isaga oo ku ammaanaya halgankii gobannimada
        dalkiisa kaalintii weyneyd ee uu ka soo galay ayuu yiri: “Hebel, Alla ha
        u naxariistee, wuxuu ka mid ahaa dadkii faro-ku-tiriska ahaa ee
        gobannimada dalkiisa u soo dagaallamay!”</p>
      <p>Saa, keligey baan ahaaye, waan muusooday. Haddiibana waxaa igu soo
        dhacday macnaha erayga ’faro-ku-tiris’ku in aannu weriyahaas ka
        dhaadhacsanayn, haddii uu dhab u aqoon lahaana aanu sidaas ugu sirmeen,
        gefka sidaas u weynna aanu ugu dhaceen. Waxaan la yaabay macnihii uu u
        dan lahaa sida uu u seegay oo aqoon la’aanta eraygu ay ugu horseedday
        macne kale oo halis ah, hubaalna ay tahay inaanu ahayn kii uu u jeedey!
        Wuxuu u dan lahaa ninka geeriyoodey inuu ku tilmaamo nin-karmeed aad iyo
        aad uga muuqdey halgankii gobannimada ee dalkiisu uu madaxbannaanida ku
        taabay. Hase ahaatee, taas kuma uu guuleysan, isla markaasna wuxuu meel
        uga dhacay ummad-weyntii uu ninkaasi ka baxay, isaga oo ku tilmaamay
        halgankeedii gobannimada, tiro ahaan, intii ka qayb-gashay inay aad u
        koobnayd, inay faro-ku-tiris ahayd!</p>
      <p>Ma aragtaa sida uu u sinbiriirixday? Ma kuu caddahay, isaga oo aan
        is’ogeyn, godobta uu qaran idil iyo taariikhdiisa ka galay? Shaki kuma
        jiro gefka xaddigaas leh in aynu ku dhici karayno marka aynu adeegsanno
        erayo, dhab ahaan, aynaan u aqoon macnaha ay xanbaarsan yihiin. Kolka,
        waxaa habboon qalabka warfaafinta markaynu hadal ku dawinayno amaba aynu
        wax ku qorayno inaynu adeegsanno erayada kuwooda aynu dulucdooda naqaan
        oo keliya, inta kalena aynaan isku shiddayn.</p>
      <ol type="1">
        <li>Dawlad iyo xukuumad: Waxaan maqlay weriyeyaasha midkood oo oranaaya:
          “Sarkaal sare oo ka tirsan Wasaaradda Arrimaha Dibedda ee Maraykanka
          ayaa wuxuu waxqabad la’aan iyo fadhiidnimo ku eedeeyey dawladda Nuuri
          Al-Maaliki ee dalka Ciraaq.” Maalin kale ayaan haddana waxaan maqlay mid
          kale oo oranaaya: “Shalay ayaa waxaa Baydhaba shirkii ugu horreeyey ku
          yeeshay dawladda ra’iisul-wasaare Nuur-Cadde uu dhowaanta soo dhisay.”
          Labadan eray ee ‘dawlad’ iyo ‘xukuumad’ waxay ka mid yihiin erayada ay
          weriyeyaashu isku beddashaan ee, marar badan, ay isku sida ugu adeegtaan
          kolka ay wararka iyo warbixinnada tebinayaan; taas oo aan sax ahayn.
          Labaduba waxay ka soo jeedaan afka Carabiga, Guddiga Af-Soomaaliguna
          wuxuu sannadkii 1973kii go’aamiyey in iyaga la qaato marba, hidde ahaan,
          waxa ay tilmaamayaani haddii aysan ahayn hay’ado iyo fikrado ay
          bulshadeennu tiqiin oo ay magacna u lahayd.</li>
      </ol>
      <p>Dawlad oo marmarka qaarkood la garab-dhigo erayga qaran waxaa la
        adeegsadaa marka <em>state</em> loo jeedo. Waa eray gudo weyn oo loo
        wada xanbaariyo laamaha saddexda ah ee maamulka qarammada casriga ahi uu
        u qaybsamo, kuwaas oo kala ah: Xeer-dejinta, Fulinta iyo Garsoorka.</p>
      <p>Erayga xukuumad oo u dhigma <em>government</em>, isagu intaas wuu ka
        kooban yahay, si gaar ahna wuxuu u tilmaamayaa Laanta Fulinta ee
        dawladda. Haddii si kale loo yiraahdo, xukuumaddu waxay ka koobantaa
        wasiirka koowaad (Ra’iisulwasaare), wasiirrada uu maamulkiisa u
        magacawdo, wasaaradaha kala duwan iyo hawlwadeennada hay’adaha kale ee
        Adeegga Rayadka ah loo yaqaan (<em>Civil Service</em>).</p>
      <p>Sidaas darteed, waa gef in la yiraahdo dawladda Cali Geeddi; iyada oo
        loo jeedo xukuumaddiisa. Gef kaa ka sii weynse waxaa ah in la yiraahdo,
        ‘dawladda kumeel-gaarka ah’; iyada oo loo dan leeyahay ‘xukuumadda
        ku-meel-gaarka ah.’</p>
      <p>Waxaan is’iraahdaa: “Xukuumad waaba la gartay oo way dhalataa, wayna
        dhacdaaye, bal xaggee lagu arkay dawlad ku-meel-gaar ah?” Jawaabtu waa
        meelna, waase haddii – Eebbe ka magane – aanay Dawladda Soomaaliyeed ku
        caddaan doonin dunida tii ugu horraysey oo ku-meel-gaar noqota!</p>
      <ol type="1">
        <li>Dawli iyo Caalami: Waxaa beryahaan laga hadlaayey heshiiskii 28kii
          Febraayo ee dhowaanta la dhex-dhigay xisbiyada dalka Keenya ee lagu kala
          magacaabo Bii.En.Yuu (PNU) iyo Oo.Dhii.Em (ODM), kuwaas oo ku eedoobey
          doorashadii Madaxtooyada ee dabayaaqadii sannadkii hore la qabtay.
          Maalmahaas bay ahayd markii aan maqlay wartebiye ku warramaaya: “Haddii
          uu heshiiskani hirgalo, waxaa hubaal ah inuu isbeddalaayo hannaanka
          dawliga ah ee ay Keenya ku soo socotey 40kii sano ee ugu dambeeyey.” Mar
          kalena waxaan maqlay weriye arrimaha Soomaaliya ka faalloonaya oo leh:
          “Dagaalkii sokeeye ee muddada dhawr-iyo-tobanka sano ah dalka ka socdey
          wuxuu baabbi’iyey dhammaan hay’adihii dawliga ahaa ee ay ummadda
          Soomaalidu lahayd.”</li>
      </ol>
      <p>Ujeeddo ahaan, labada hadalba waa run oo muran kama taagna, waxaase
        gef ah erayga ‘dawli’ sida ay labada weriye ugu adeegteen, saa hay’ado
        dawli ah oo Keenya ama Soomaaliya ay leedahay ma jiraane, dal keligiis
        hay’ado dawli ah lihina ifka kuma abuurra. Haddaba, dhibtu isaga ayay ka
        jirtaaye, macnaha erayga ‘dawli’ muxuu yahay?</p>
      <p>Sida la garan karo, waxaa laga soo dhanbashay erayga ‘dawlad’, xagga
        naxwaha kolkii loola bayrona waa tilmaame. Waxaa lagu tilmaamaa
        dhaqdhaqaaq, urur ama hay’ad, aalaaba, ay dawladaha dunidu si uun ugu
        wada lug leeyihiin. Toddobaatannadii qarnigii hore markii af-Soomaaliga
        la qoray ayaynu u qaadannay inaynu ku beddalanno labada eray ee afafka
        Ingiriiska iyo Talyaaniga ka soo kala jeeda; kuwaas oo kala ah:
        <em>international</em> iyo <em>internazionale</em>.
      </p>
      <p>Hay’adaha dawliga ahi way badan yihiin, waxaana, malahayga, ugu
        caansan Qarammada Midoobey midda aynu u naqaan ee dawladaha dunida oo
        idili ay maanta xubnaha ka wada yihiin. Axdiga asaaskeeda sida ku xusan,
        waa hay’ad loo abuuray in lagu ilaaliyo nabadda iyo xasilloonida dunida,
        waxaana wada dhisay qarammadii waayadaas gobta ahaa, ka dib markii
        Dagaalkii Labaad ee Adduunka laga soo doogey. Taas ka sokow, waxaa jira
        hay’ado dawli ah oo samafalka aadaminnimo oo keliya isku hawla, kolba
        meeshii macluul, cudur, dagaal ama dhibaato kale laga sheegona u
        guntada, gargaarna ula degdega.</p>
      <p>Waxaa ka mid ah hay’adaha lagu kala magacaabo: <em>Caritas</em>,
        <em>Save the Children</em>, <em>Oxfam</em>, <em>Care International</em>,
        <em>Medecenes Sans Frontiers</em> iyo qaar kale oo daafaha dunida
        danleyda Adduunka Saddexaad ugu samo-fala. Waxaa iyaguna jira hay’ado
        dawli ah oo ku shuqul leh dhawrista Xuquuqda Aadanaha; kuwaas oo ay
        waayadaan ugu magac dheer yihiin <em>Amnesty International</em> iyo
        <em>Human Rights Watch</em>.
      </p>
      <p>Sidaas darteed, doorashadii Keenya qalalaasihii ka dhashay waxa uu
        wax u dhibay waa waxqabadkii hay’adihii dawladda Keenyee, ma aha
        hay’adihii dawliga ahaa ee Keenya. Sidoo kale, dagaalkii sokeeye ee
        Soomaaliya waxa ku baabba’ay waa hay’adihiisii dawladeede, ma aha
        hay’adihiisii dawliga ahaa!</p>
      <ol type="1">
        <li>Caalami: Erayga dawli waxaa la mid ah erayga caalami oo isaguna
          xagga Carabiga inaga soo galay, toddobaatannadii qarnigii horena
          afkeenna si rasmi ah loogu soo biiriyey. Waa eray aynu ku tilmaami
          karayno oo keliya waxyaalaha ‘dawliga’ lagu sheegi karo sida hay’adaha
          iyo ururrada ay hawlahoodu dunida inteeda badan ku wada baahsan yihiin.
          Hase ahaatee, marar badan ayaan maqlaa iyada oo siyaalo aan hagaagsanayn
          loo adeegsanaayo. Tusaale ahaan, mar baa waxaa dhegahayga ku soo dhacday
          iidheh idaacad Ef.Em (<em>FM</em>) ah laga baahinaayo oo lagu leeyahay:
          “Xaafad hebla waxaa laga furay makhaayad caalami ah oo magaceedu sidaas
          iyo sidaas yahay; taas oo aad ka heli karayso cunno kasta oo ay naftaadu
          jeclaato iyo shaqaale kuu jajaban intaba.”</li>
      </ol>
      <p>Marka uu weriyuhu sidaas leeyahayna waxaa suuraggal ah, xaafaddaas ha
        joogtee, in aanay makhaayaddaasi ifkaba meel kale kaga ool! Sidaasina
        waa gef, maxaa yeelay erayga caalami ma xanbaarsana macnihii uu weriyuhu
        u dan lahaa. Malahayga, wuxuu rabey intuu makhaayadda ammaano inuu
        yiraahdo: “Waa makhaayad wacan” ama “Waa makhaayad wanaagsan”, markaas
        buu adeegsadey erayga caalami oo meeshaani aanay meeshiisii ahayn.</p>
      <p>Inta aan ogahay, makhaayad caalami ahi ma jirtee, waxaa jira hoteello
        caalami ah. Waa hoteello qaaradaha oo idil ku yaal, waxaana laga wada
        heli karaa magaalooyinka waaweyn ee dunida kuwa ugu magaca dheer. Meel
        kastaba ha ku yaalliine, waxay weligood leeyihiin magac iyo astaan qura,
        waxaana, aalaaba, iska leh shirkad qura ama qoys keliya. Xagga dhismaha,
        waa isku hab, midabkuna waa isku mid. Meel la joogoba, muuqaalkooda kore
        iyo midkooda guduhu ma kala duwana. Cunnada kolba ay martidooda siiyaan
        iyo sida ay ugu adeegaanna lama kala yaqaan.</p>
      <p>Badanaa, waa hoteello qaali ah oo aan lagu wada degi karin. Ragga iyo
        dumarrada tanaadka ah oo keliya ayaa tammadiya oo inta habeenno ku hoyda
        ku raaxaysta. Hoteelladaas iyaga ah kuwooda ugu magaca dheer waxaa,
        haddaba, ka mid ah: <em>Hilton</em>, <em>Meridien</em>,
        <em>Sheraton</em>, <em>Intercontinental</em> iyo qaar kale oo
        siyaalahaas aan soo sheegay ku wada tilmaaman, sidaasna caalami ku
        ahaaday.
      </p>
      <ol type="1">
        <li>Jaamacad iyo Kulliyad: Galab ayaan waxaan dhegeystey weriye
          idaacadda uu ka xoogsado Jabbuuti uga soo warramaaya. Wuxuu yiri:
          “Magaalada Jabbuuti waxaa maanta laga furay jaamacad cilmiga
          takhtarnimada laga barto.” Marar kale oo badanna waxaan maqlaa iyada oo
          la isugu warramaayo: “Hebel ama hebli sannad hebel ayay jaamacadda
          Lafoole ka qalin-jebisey!”</li>
      </ol>
      <p>Halkaan waxay dhibaatadu ka taagan tahay erayga jaamacad oo labada
        jeerba sida loo adeegsadey ay laaxin tahay. Labada jeerba waxa laga
        hadlayaa waa kulliyade, jaamacad ma aha, waana laba magac oo afka
        Carabiga ay Soomaalidu ka soo amaahatay. In kastoo labadu ay xiriir dhow
        leeyihiin, haddana midkood waliba fikrad gaar ah iyo macne gooni ah ayuu
        xanbaarsan yahay. Maxay, haddaba, jaamacadi tahay, maxayse kulliyadi
        tahay?</p>
      <p>Waxaa jaamacad lagu magacaabaa dugsiyada wax laga barto midka ugu
        sarreeya ee, ugu dambaystana, markii laga aflaxo laga qaato
        markhaaticilmiyeed lagu muujiyo ruuxa wataayi in kasmooyinka aadanuhu
        yaqaan middood uu dhab wax uga bartay. Laamo-cilmiyeed faro badan, isla
        markaasna kala duwan ayay jaamacad waliba u qaybsantaa, laan walbana
        kulliyad ayaa lagu magacaabaa.</p>
      <p>Tusaale ahaan, Jaamacaddii Ummadda ee Soomaaliya, sida jaamacadaha
        kale, waxay ka koobnayd kulliyado faro badan oo isugu jira kuwo
        Kasmooyinka Sayniska lagu baran jirey iyo Kasmooyinka Bulshada kuwo lagu
        baran jirey.</p>
      <p>Qaarkii sayniska lagu baran jirey waxaa ka mid ahaa Kulliyaddii
        Kiimikada, tii Handasada, tii Daawada, tii Xannaanada Xoolaha, tii
        Beeraha iyo kuwo kale.</p>
      <p>Qaarkii Kasmooyinka Bulshada lagu baran jirey waxaa iyagana laga
        magacaabi karaa tii Cilmi-Afeedka, tii Warfaafinta iyo tii Barbaarinta
        ee Lafoole; taas dambe oo ahayd tii ugu horraysey, uguna magaca dheerayd
        kulliyadihii ay Jaamacaddii Soomaaliya ka koobnayd.</p>
      <p>Haddaba, imminka ayay malaha inoo caddahay labada eray sida ay u kala
        duwan yihiin iyo macnaha uu mid waliba leeyahay. Waxaynu ogaanney waxa
        dhammaadkii sannadkii hore Jabbuuti laga furay inaysan jaamacad ahayne,
        ay ahayd kulliyad takhtarnimada laga barto. Sidoo kalena, waxaynu u
        ogaanney xaruntii Lafoole la baxday ee Kasmada Barbaarinta laga baran
        jirey, bareyaasha Dugsiyada Sarena ay ka soo qalin-jebin jireeni inay
        kulliyad ahayde, aysan jaamacad ahayn.</p>
      <ol type="1">
        <li>Hawl iyo Shaqo: Waxaan maqlay weriyeyaasha qaarkood oo oranaaya:
          “Hebel oo dal hebel ku maqnaa ayaa maanta ka soo noqday; isaga oo muddo
          bil ah halkaas hawlo shaqo ugu maqnaa!” Maalin kalena waxaan maqlay
          wartebiye Xamar ka soo hadlaaya, kana warramaaya hoogga iyo ba’a ay
          weriyeyaashu Soomaaliya ku qabaan. Markaas buu yiri: “Toddobaadkii aynu
          soo dhaafnay oo keliya waxaa Xamar lagu diley 3 weriye; iyaga oo
          hawlahoodii shaqo gudanaaya.”</li>
      </ol>
      <p>Laba saddex jeer kolkaan weedhaas maqlay ayaan ogaadey inuu yahay gef
        hor leh oo dhowaan afka lagu soo kordhiyey; gef , weliba, aad u muuqda
        oo si fudud loo dareemi karo. Waa gef 20 sano ka hor qofkii ku tiraaba
        ay bulshadu ku qoonsan lahayd, ha yeeshee faca maanta joogaa aanay
        isdareensiin, qalabka warfaafintana aan cidi kula yaabin. Halkee baa,
        haddaba, uu gefku weedha kaga jiraa? Jawaabtu waxay tahay: Wuxuu kaga
        jiraa israacinta labada eray ee kala ah hawl iyo shaqo, kuwaas oo, iyada
        oo aan waxba loo dhexaysiinnin, ay labada weriye adeegsadeen.</p>
      <p>Sida ay Soomaali badani garan karto, hawl iyo shaqo waa laba eray oo
        ulajeeddo mid ah wadaaga, midkood walibana uu kan kale ku macne
        yahay.</p>
      <p>Qaamuus ahaan, hawli waa shaqo, shaqona waa hawl. Sidaas awgeedna,
        mid keliya ayaa kugu filan, haddii aad wax qoraysid ama qalabka
        warfaafintaba aad wax ka baahinaysid. Dulucdeedu waxay tahay: Laba magac
        oo, iyada oo aan wax kale loo dhexaysiinnin, la israaciyaa waxba
        ujeeddooyinka hadalka kuma kordhiyaan.</p>
      <p>Waxay la mid tahay adiga oo yiraahda: ‘Berri ‘Boosaaso Bandar-Qaasin’
        ayaan u sodcaali doonaa?’ Ama adiga oo yiraahda: ‘Dad badan ayaa ‘duumo
        dhaxan’ sannad walba qaaradda Afrika ugu le’da.’ Ama adiga oo yiraahda:
        ‘Hebel waa nin muran akeekan badan.’ Erayada Boosaaso iyo Bandar-Qaasim
        waa laba magac oo isla magaalo keliya loogu yeero, haddii aad midkood ku
        sheegtona midka kale sheegistiisa baahi loo qabaa ma jirto. Duumo iyo
        dhaxan iyana waa laba magac oo isla cudur qura loo yaqaan, waana cudurka
        qaniinyada kaneecada qaarkeed laga qaado. Haddii, kolka, aad labada mid
        ahaan adeegsatana midka kale adeegsigiisu waa hadaltiro. Sidaas oo kale,
        ‘hebel waa muran badan yahay’ inaad tiraahdo waa hadal la yaqaan, ‘waa
        akeekan miiran’ inaad tiraahdaana waa wax iyadana la garan karo. Ha
        yeeshee, waxa aan la garan karin oo innaba aan wax soo kordhinayni waa
        inaad labada eray israaciso, dabadeedna aad tiraahdo ‘hebel waa nin
        muran akeekan badan’.</p>
      <p>Haddaba, sidaynu soo aragnay, ’hawlo shaqo’ waa laba eray oo
        israacintooda uu laaxin qurihi ka kordhaayo, waxaana iska cad haddii la
        israaciyo in aanu midkoodna kan kale macne cusub ku biirinayn oo
        ujeeddada guud ee hadalkana aanu faahfaahin dheeraad ah inaga
        siinayn.</p>
      <p>Waxaa, kolka, habboonaan lahayd labada magac inta la kala xiriir-furo
        in midka hore tilmaan la raaciyo, lana yiraahdo: “Hebel oo dal hebel ku
        maqnaa ayaa maanta ka soo noqday; isaga oo muddo bil ah halkaas hawlo
        dawladeed ugu maqnaa!”. Ama in la yiraahdo: ‘Toddobaadkii aynu soo
        dhaafnay oo keliya waxaa Xamar lagu diley 3 weriye; iyaga oo hawlahoodii
        warfaafineed gudanaaya’. Ama in la yiraahdo: ‘Raggii ay shalay
        maxkamaddu xukunkooda ku dhawaaqday waxaa ku jirey qaar inta xarig dheer
        lagu xukumay, haddana shaqo adag loogu daray.’</p>
      <p>Maalin kale ayaan haddana waxaan maqlay weriyeyaasha midkood oo leh:
        “Dawladda Turkigu waxay qiratay inay shalay guluf dagaal ku qaadday
        waqooyiga dalka Ciraaq; halkaas oo ay ku weerartay dagaalyahannada
        Xisbiga Kurdiga ee Bii.Key.Key (<em>PKK</em>) lagu magacaabo.” Waxaa
        weedhaanna ku jira gef la mid ah kii aynu soo aragnay oo ah israacinta
        laba magac oo aan waxba loo dhexaysiinnin.</p>
      <p>Waa israacinta guluf iyo dagaal oo ah laba magac oo mid waliba uu
        midka kale ka madax-bannaan yahay, in kastoo, qaamuus ahaan, ay isu dhow
        yihiin. Dagaal waa magac lagu tilmaamo waxa ka dhex-dhaca laba dhinac oo
        inta si uun wax ugu heshiin waayey faraha isa saara. Waa dirir oo waa
        islayn. Gulufna waa magac loo yaqaan col tiro yar oo fardooley ah.
        Sidaas darteed, labada israacintoodu ujeeddada waxba kuma
        kordhinayso.</p>
      <p>Magac magac kale la raaciyaa sida ay laaxin u tahay oo aanay macnaha
        guud waxba ugu kordhinayn ayay tilmaan tilmaan la raaciyaana laaxin u
        tahay, iska daa maqlaha ama akhristaha inay garashada ujeeddada wax
        dheeraad ah uga iftiimisee. Intii muddo ahba waxaa Soomaalida dhexdeeda
        ka hirgalay oraah qalad ah, ha yeeshee aan cidina dhaagin. Waa oraahda
        ‘fiican badan’ oo Soomaali aan tiro yarayni ay hadda kaga jawaabto
        su’aalaha isnabdaadinta iyo iswaraysiga daarran sida: ‘Maxaad sheegtay?
        Iska warran? Xalay maxaad ku barideen? Carruurtii sidee kuu yihiin?
        Reerkii maxaad kaga war-qabtaa?’ iyo kuwa kale ee ay isku jaadka yihiin.
        Halkaanna waxa ay dhibaatadu ka jirtaa waa israacinta labadan eray ee
        kala ah fiican iyo badan oo ah laba tilmaamood, ha yeeshee aad arkayso
        si qalad ah in magac iyo tilmaan la isaga dhigaayo.</p>
      <p>Sidaan meel hore ku soo sheegay, waa oraah qalad ah oo haddana
        afkeenna si sibiq ah ku soo gashay. Dad yar ayaa xusuusan taasina inay
        dhacday 1900 iyo toddobaatannadii qarnigii 20d. Waxaa beryahaas lagu
        kaftami jirey, oraahdaasna lagu dhaajin jirey niman shisheeye ah oo
        barashada afkeenna la daalaadhacaayey.</p>
      <p>Waxay ahaayeen injineerradii Shiinaha ahaa ee ku hawllanaa dhismaha
        waddada dheer ee isku xirta gobollada Hiiraan iyo Togdheer.</p>
      <p>Dabadeedna, Soomaali badan ayaa ku sirantay oo mooddey ‘fiican badan’
        in lagu jawaabaa inay tahay oraah sax ah, mana aha oraah sax ah iyo wax
        u dhow toona!</p>
      <ol type="1">
        <li>Subax wanaagsan, habeen wanaagsan…: Beryahaan dambe waxaynu maqalnaa
          weriyeyaasha qaarkood oo, haddaynu nahay daawatada ama dhegeysteyaasha,
          kolkay ina bariidinayaan oranaaya: “Dhegeysteyaal, ‘subaxnimo wanaagsan’
          ama ‘galabnimo wanaagsan’ ama ‘fiidnimo wanaagsan’ ama ‘maalinnimo
          wanaagsan’ ama ‘habeennimo wanaagsan’” iyo qaar kale oo la too ah?</li>
      </ol>
      <p>Sannad idil lagama joogo kolkii ay idaacadaha qaarkood bilaabeen
        dadka ay la hadlayaan in ay erayadaas ku salaamaan. Dabadeedna,
        dhallinyarada warbaahinta ayaad mooddaa inay ku daateen, isagana daydeen
        adeegsiga nabdaadinta caynkaas ah, gaar ahaan marka ay soo-jeedinta
        barnaamijyadooda gudo-gelayaan.</p>
      <p>Haddaba, isnabdaadinta sidaas ahi, af ahaan, ma hagaagsana, waxaana
        ku jira laaxin loo baahan yahay in laga saxo. Hase ahaatee, inta aanan
        laaxinkaas soo dibed-bixin, aan dib ugu yare noqdo hababkii ay
        Soomaalidu isu nabdaadin jirtey, gaar ahaan waayadii dhaqankeedu uu,
        badiba, reer-miyinnimada ku dhisnaa.</p>
      <p>Laba qof oo aan is’aqooni kolkay meel isaga hor-yimaadaan, kolba
        koodii nabdaadinta ku hormara ayaa wuxuu oran jirey: “Nabad ma
        sheegtay?” Markaas buu kan kalena wuxuu ku jawaabi jirey: “Nabad baan
        sheegaye, adigu maxaad sheegtay?” Kolkaas ka dib ayay is-haybsan jireen,
        iskana waraysan jireen mid waliba waxa uu rabo inuu wax ka ogaado iyo
        dantii uu ku raad-joogey: Baadixoolaad, abaar iyo aaran, roob iyo
        deegaan, colaad iyo nabad iyo dhammaan labada mid walba meesha ay
        saantiisu ka soo jeeddo wixii lagu qabey. Taasina waa markii ay arrintu
        joogto laba ruux oo socoto ah ama koox negi oo meel shiran ku ah iyo
        koox kale oo markaas la soo joogsatey.</p>
      <p>Ha yeeshee, waxaa jirta isnabdaadin kale oo si gaar ah iyada looga
        garan karo dhinacyada isnabdaadinayaa waqtiga ay markaas ku sugan
        yihiin; ma habeen baa, ma maalin baa? Bal tanna aan tusaaleeyo: Nin
        socoto ah ayaa goor ay fiid hore tahay waxa uu la soo joogsan jirey
        reer, wax yar ka hor, rugahoodii u soo hoydey oo xoolihii soo xeraystay
        oo maalay oo carruurtii seexsaday amaba ay markaas u seexanayso.
        Goortaas oo kalena nabdaadinta ninkaasi waxay u badnayd inay noqoto:
        “War maxaa lagu soo uruuray?” Dabadeedna, odayga reerka u weyn ayaa ku
        jawaabi jirey: “Nabad baan ku soo ururraye, adigu maxaad sheegtay?”
        Halkaas buu iswaraysiga kale ka sii socon jirey, ninkaasina reerka ayuu
        habeenkaas martiyi jirey ama meel kale oo uu yaqaan ayuu u sii dheelman
        jirey.</p>
      <p>Isla ninkaas socotada ahi kolkuu waabberigii ku soo baxo reero kale
        oo xoolihii ay weli u xeraysan yihiin oo markaas haruubbada u qaatay
        amaba kala soo baxay waxa uu ku nabdaadin jirey: “War maxaad ku
        barideen?” ama “Maxaa lagu beryey?” ama “Ciddu maxay ku bariday?” Odayga
        reerka ama ragga waaweyn ee uu dhalay midkood ayaa markaasna ku jawaabi
        jirey: “Nabad baannu ku barinnay. Alxamdulillaah. Wax soo aaddan Allaa
        og. Wax weyddiin ogaal. Warkayaa inta le’eg. Waa sidee, adigu maxaad
        sheegtay?” Mararka qaarkood haddii ninkaas reerka lihi uu dayrsanaayo ee
        uu gocanaayo dareen dhowaan qoladooda la soo gudboonaadey (sida rag laga
        laayey, xoolo laga mooradduugey, dumar laga boojiyey, iyo wixi lamid
        ah), nabdaadinta ah ‘maxaad ku barideen?’ wuxuu kaga jawaabi jirey: “La
        soo kaakac. Nin iyo waagii. Madaxa la qaad! Aadane mooyee, Eebbe wax ka
        sheegan mayno! Ninkeed-dhibi ma yara” iyo erayo la mid ah oo midka
        socotada ahi uu ka garan jirey dhacdo aan la mahadini inay reeraha ku
        cusub tahay.</p>
      <p>Guud ahaan, sidaas bay muddo dheer isnabdaadinta Soomaalidu iska
        ahayd, waxayse wax iska beddaleen oo ay wax ku soo kordheen xilligii
        Gumeysiga, gaar ahaan barkii labaad ee qarnigii 20d. Qayb weyn oo
        bulshada Soomaaliyeed ka mid ahi waa markii ay reer-magaalowdey.
        Dhallinyaro door ahi waa markii waxbarashada casriga ah ay dugsiyadii
        shisheeyuhu furay ugu xeraysatay. Waa xilligii ay bilaabatay inay
        dhexdeenna ka hirgalaan hababkii isnabdaadinta ee qarammadii ina
        gumeystey ay ina bareen sida: <em>Buon giorno</em>, <em>Buon
          pomeriggio</em>, <em>Buona sera</em>, <em>Good morning</em>, <em>Good
          afternoon</em>, <em>Good evening</em>, iyo wixi la mid ah.</p>
      <p>Muddo waxay sidaas ahaato oo hababkii isnabdaadinta afafka
        shisheeyaha lagu xarragoodaba, waxaa la soo gaarey dhammaadkii 1900 iyo
        afartannadii iyo bilawgii 1900 iyo kontonnadii, markaas oo xisbigii
        gobannimoddoonka ee Leegada (Es.Waay.El – <em>SYL</em>) loo yiqiini uu
        calan-wallaynaayey. Sida laga yaabo in weli la xusuusan yahay,
        waddaniyad heer jidbo gaarsiisan iyo qab ummadnimo oo caqiido diineed
        lagu saawayn karo ayuu xisbigu beryahaas dadkii ku wada tallaalay,
        waxaana ujeeddooyinkii u dhignaa ka mid ahaa in af-Soomaaliga la qoro,
        sidaasna afafka shisheeyaha looga maarmo.</p>
      <p>Haddaba, sannadkii 1949kii ayaa magaalada Xamar iyo Leegada dhexdeeda
        waxaa laga unkay urur-dhaqameed la baxay ‘Goosanka Af-Soomaaliga’; kaas
        oo ay asaastay dhallinyaro uu, Alla ha u naxariistee, hormuud u ahaa
        afyaqaankii la oran jirey Yaasiin Cismaan Keenadiid. Waxay ahaayeen
        dhallinyaro aqoonta dhaqankooda ku darsatay tii casriga ahayd ee ay ka
        kororsadeen dugsiyada maamulkii Talyaaniga iyo kii Ingiriiska ee
        dal-weynaha Soomaalida u wada taliyey intii u dhexaysey 1941-1950kii.
        Waxay ahaayeen qaar uu derderey jacayl aan soohdin lahayn oo ay u qabeen
        af-Soomaaligooda; kaas oo ay u arkayeen eray iyo oraahba, inuu aad hodon
        uga yahay, sidaas darteedna aanu u baahnayn afaf qalaad erayo looga soo
        amaahdo. Markaas bay aad isugu hawleen eray kasta oo afafka shisheeyaha
        ku abtirsada, Soomaaliduna ay ku hadasho inay ku beddalaan ku la mid ah
        oo, asal ahaan, af-Soomaali ah.</p>
      <p>Xilligaas ayay bilaabeen waxa aynu haatan ‘eraybixinta’ u naqaan.
        Xilligaas ayay afka ku soo dareen erayo faro badan oo ku cusbaa, eeggase
        ka mid noqday.</p>
      <p>Xilligaas ayay dhallinyaradaasi waxay Soomaalidii reer-magaalka ahayd
        ka reebeen ku-adeegsiga isnabdaadintii afafka shisheeyaha uga timid,
        dhowaantana ay qaayibeen. Waa xilligii ay soo saareen weedhaha ay ka
        midka yihiin: ‘Subax wanaagsan’, ‘galab wanaagsan’, ‘habeen wanaagsan’
        iyo ‘maalin wanaagsan’, kuwaas oo haddiiba bulshada dhexdeeda ka
        hirgalaya, lagagana maarmay: <em>Good morning, Good afternoon, Good
          night, Buon giorno, Buona sera, Buon pomeriggio</em> iyo weedhaha qalaad
        ee la midka ah. Sida, haddaba, inoo wada cad, isnabdaadintan cusubi
        waxay mid waliba ka kooban tahay laba eray oo qura. Erayga hore waa
        magac sida subax, galab, habeen iyo maalin. Midka labaadna waa tilmaan
        oo waa ‘wanaagsan’; kaas oo magac walba gadaal ka raaca.</p>
      <ol type="1">
        <li>
          <p>Oddoros: Saraakiisha Jamciyadda Quruumaha ayaa markii ay muddo
            joogaanba ka soo dega garoonka Nambar-50, si ay u oddorasaan habka ay
            kaalmadu dadka u baahan ay u gaareyso.</p>
        </li>
        <li>
          <p>Qardajeex: Mar dhawr bilood haatan laga joogo ayaa meel Boosaaso
            u dhow waxaa lagu af-duubay weriye Faransiis ah oo hay’addii
            warfaafineed ee uu u shaqaynaayey xagga masawir-qaadidda ugu qaybsanaa.
            Wuxuu doonaayey, isaga oo maamulka dhulka Bunt aan ogeysiin inuu gaaro
            xeebta Mareero la yiraahdo, halkaasna uu kala soo laabto masawirro uu ka
            soo qaado dadka Yaman doolka ugu sodcaala ee doonyaha halakaysan inta
            laga ijaaro badda tarabtarabta ugu le’da. Masawirradaasi waxay noqon
            lahaayeen kuwii ugu horreeyey oo dadkaas geerida u bareeray ay dunidu
            abid ka aragto, weriyuhuna, hadday u suuraggasho, intay magac dheeriyi
            ka raacdo ayuu haddana ku dallici lahaa!</p>
        </li>
      </ol>
      <p>Dabadeed, madaxda geyigaas nin ka mid ah oo ka jawaabaya su’aal ay
        idaacadaha qaarkood weyddiiyeen ayaa yiri: “Weriyaha Faransiiska ah ee
        halkaas lagu af-duubay wuxuu ahaa nin qardajeex ku socda.” In kastoo uu
        dedaaley, haddana ninkaas madaxda ahi kuma uu guuleysan macnihii uu
        rabey erayga ku habboon inuu afka uga helo. Ulajeeddadiisu waxay ahayd
        weriyaha la afduubay inuu taxaddar li’i ku canbaareeyo. Wuxuu doonaayey
        inuu ku eedeeyo waxa ku dhacay iyo burcadda uu u gacan-galay inuu isagu
        isu geystey, markii madaxda dhulka Bunt uu sodcaalkiisa kala tashan
        waayey oo bedbaadadiisa uu iyaga ugu magan noqon waayey. Markaas buu
        adeegsadey erayga qardajeex oo tilmaamaya falkii uu weriyuhu ku kacay
        mid ka fudud.</p>
      <p>Maxaa, haddaba, qardjeex la yiraahdaa? Waa laba eray oo wadajir
        ahaantooda loogu tilmaamo ku-sodcaalka dhulka ay geedaha badani ka
        baxaan ee aan waddooyinka lahayn. Waxaa la yiraahdaa: “Roobab mahiigaan
        ah oo waddada gooyey dartood, baabuur badan ayaa saaka magaalada
        qardajeex ku soo gashay.” Waxaa kaloo la yiraahdaa: “Ma og tahay hebel
        intuu jidkii xalay ka habaabay inuu soo qardajeexay, dabadeedna uu
        yimid, isaga oo ay qodxo ka meel-waayeen.”</p>
      <p>Badanaa, socodka sidaas ah qofka u bareera ama ay dani baddoba
        loogama cabsado dhibaato weyn oo ay noloshiisu halis ku geli karayso.
        Malaha, waxa ugu daran oo soo gaaraayi waa qodxo muda ama maryaha ka
        dillaaciya iyo geedgaab uu ku xajiimoodo kolka oogadiisa inteeda bannaan
        ay istaabtaan. Cabbaar ka dibna, waxay u badan tahay inuu qofkaasi helo
        tubo toosan, waddooyin haloosi ah ama dhul bannaan oo uu ku
        sodcaalo.</p>
      <p>U malayn maayo, kolka, falka weriyuhu qardajeex uun haddii uu ku
        ekaan lahaa in wargeyskii uu u shaqaynaayey, dawladda Faransiiska ee uu
        u dhashay iyo Midowga Yurubba ay bedbaadada naftiisa uga welweli
        lahaayeen sidii xoogga lahayd ee ay uga welweleen dhawrkii maalmood ee
        uu gacanta burcadda ku jirey. Weriyuhu isaga oo og dhulka uu marayo
        inaan kala-dambayn sidaas ahi ka jirin ayuu haddana u bareeray inuu
        keligiis sodcaalo. Sow isagu kuma dhiirran maamulka gobolka intuu iska
        indho-tiro in keligiis cad oo madow uu Mareero isa sii taago; isaga oo
        og inay keli-safriddaas halisi uga imaan karayso, halka uu u socdaana
        aysan ahayn xeeb ku-bedbaadiddeeda la hubo oo lagu masayn karo xeebaha
        koonfurta dalka Faransiiska ee <em>Cote d’azur</em> loo yaqaan!</p>
      <p>Haddaba, falka weriyaha shisheeye lagu eedeeyey qardajeex lama
        yiraahdee, wuu ka weyn yahay. Waa jar-iska-xoornimo ama waa
        qar-iska-tuurnimo. Sidaas awgeed ninkii madaxda ahaa ee waraysiga
        bixinaayey waxaa ku habboonayd inuu ku jawaabo: “Weriyaha Faransiisku
        wuxuu ahaa nin jar-iska-xoor ah,” haddii kale, “qar-iska-tuur ah.”</p>
      <ol type="1">
        <li>
          <p>Shaac-ka-qaad:</p>
        </li>
        <li>
          <p>Kaalin libaax leh:</p>
        </li>
      </ol>
      <p>B. Erayo shisheeye oo aan baahi loo qabin, kuwa Soomaaliyeed maxaa
        lagu nacayaa? Soomaaalidu, sidaynu wada og nahay, waa ummad wax-akhriska
        iyo qoraalkuba ay ku cusub yihiin. Sidaas darteed, waa ummad idaacadaha
        aad u dhegeysata oo jecel waxa dunida ka dhacaaya inay ku maqasho afka
        ay garanayso oo keeda ah. Markaan anigu hanaqaaday, dhallinyaro iyo
        waayeelba, wararka uu weriyuhu tebinaayo ka sokow, af-Soomaaliga uu ku
        hadlaayo ayaa loo fiirsan jirey.</p>
      <p>Weriyeyaasha ayaa la kala baran jirey. Sidaas darteedna, maalinta
        ‘hebel’ uu warka leeyahay ama ‘barnaamij hebel’ uu soo tebinaayo, si
        wacan ayay dhegaha loogu raaricin jirey, ‘hebel’ kale maalinta uu soo
        sheegayose, codka raadiyaha ayaa la iska gaabin jirey! Waa la iska dhigi
        jirey oo waxaan garanayaa iyada oo ay dhallinyaradu isku daydo ‘weriye
        hebel’ inay dhaajiyaan oo sida uu u hadlo ay iyaguna u hadlaan, erayada
        uu badanaa adeegsadana ay weerahooda ku soo daraan. Sidoo kale,
        weriyeyaasha barbaradka ah qudhoodu waxay ku dedaali jireen inay isu
        ekaysiiyaan kuwii caanka noqday ee ka horreeyey midkood; taasoo ay ka
        filayeen aqoonsiga dhegeysatada inay si degdeg ah ugu taabaan.</p>
      <p>Taas darteed, waxaynu weriyaha ku tilmaami karaynaa, shalay iyo
        maantaba, toos iyo gurracba, bare ay dhegeysatadu afka ka bartaan oo,
        dhinaca waxbarashada guud, bulshada aad uga saameeya. Malaha, waa
        sababta inoo fasiraysa weynida xilka daryeelka af-Soomaaliga ee
        weriyeyaasha maanta dusha ka saaran; xilkaas oo ay ka soo dhalaaleen
        warfidiyeennadii wax ka soo tebin jirey idaacadaha af-Soomaaliga ku
        hadla sannadihii kontonnadii, lixdannadii iyo toddobaatannadii qarnigii
        hore iyo, guud ahaanba, wixii qorista afka ka horreeyey.</p>
      <p>Afka oo aan qornayn iyo ka dibba, waa raggii ku guuleystey, war iyo
        warbixinba, dhegeysatadooda inay ugu gudbiyaan af-Soomaali barax la’.
        Waa ragga lagu xusuusan doono aqoontii qabku weheliyey ee ay u lahaayeen
        dhaqankooda iyo afkooda. Waa ragga ay tahay inaynu ku maamuusno sidii ay
        af-Soomaaliga u kobciyeen ee ay uga dhigeen af qaadi karaya fikradaha
        casriga ah iyo eraybixinta afafka qalaad ee sayniska, teknoloojiyada iyo
        kasmooyinka bulshada.</p>
      <p>Waxay ahaayeen raggii afka ku soo daray erayo faro badan oo awel hore
        aan ku jiri jirin, haatanse ka mid noqday sida:</p>
      <ol type="1">
        <li>dayax-gacmeed (<em>satellite</em>)</li>
        <li>Qarammada Midoobey (<em>United Nations</em>)</li>
        <li>hantiwadaag (<em>socialism</em>)</li>
        <li>horumar (<em>progress</em>)</li>
        <li>hubka halista ah (<em>nuclear weapons</em>)</li>
        <li>hubka iswada (<em>automatic weapons</em>)</li>
        <li>hirarka gaaggaaban (<em>short waves</em>)</li>
        <li>hirarka dheerdheer (<em>long waves</em>)</li>
        <li>hirka dhexe (<em>medium wave</em>)</li>
        <li>biyo-dhaca Fiktooriya (<em>Victoria Falls</em>)</li>
        <li>barwaaqo-sooran (<em>commonwealth</em>).</li>
        <li>geeddi-socodka nabadda (<em>peace process</em>)</li>
        <li>Buuraleyda Juulaan (<em>Golan Heights</em>)</li>
        <li>maan-dooriyeyaal (<em>drugs</em>)</li>
        <li>gacan-ka-hadal (<em>violence</em>)</li>
      </ol>
      <p>… iyo qaar kale oo dharaar noolba aynu ka maqalno idaacadaha
        Af-Soomaaliga ku hadla.</p>
      <hr />
      <p>Arartayda iyo ulajeeddada ka dambaysaaba waxaad mooddaa in ay u eg
        tahay maahmaahdii ahayd: ‘Wadaad maqan ammaantii, waa wadaad jooga
        caydii!’ Waana loo qaadan karaa. Runtii, weriyeyaasha da’dii hore waxaa
        i xusuusiyey dhallinyarada dhowaanta warfaafinta ku soo biirtay oo qaar
        ka mid ah aan ku darraabaayo sida ay uga liitaan af-Soomaaliga tayada
        sare leh ee idaacadaha u qalma iyo, isla markaas, sida ay u moog yihiin,
        af-Soomaaliguna, tabta afafka kale, inuu barasho uga baahan yahay.</p>
      <p>Haddaba, taag iyo aqooni meel ay dhigtoba, xilka daryeelka
        af-Soomaaliga intiisa ugu weyni, maalin kaleba yeelkeede, waxa uu maanta
        dusha ka saaran yahay qolyaha warfaafinta, gaar ahaan idaacadaha iyo
        warfidiyeennada ka xoogsada ee wararka iyo warbixinnadaba ka dawiya.
        Taas aniga oo maanka ku haya, bal aan tusaaleeyo gefafka dhegeysiga
        idaacadaha qaarkood aan ka qabtay oo warfidiyeenka xilligan aan farta
        ugu fiiqaayo, si aynu u ilaalinno bedqabka tiirarka dhaqankeennu ku
        qotomo midka ugu qaalisan; waa af-Soomaaligee. Gefafkaas oo aan ka
        yaabaayo, haddii aan daymo loo yeelan, inay sidaas ku hirgelaan ayay ila
        noqotay inaan dadka ku baraarujiyo, in kastoo aanan hubin sida ay mudan
        yihiin in dhegaha loogu raaricin doono.</p>
      <p>Yeelkeede, gefafkaas oo dhawr qaybood loo kala dhigdhigi karo waxaa
        ka mid ah:</p>
      <ol type="1">
        <li>Gefaf erayada afka qaarkood ku saabsan,</li>
        <li>Kuwo xagga naxwihiisa la xiriira, iyo</li>
        <li>Erayo afaf shisheeye ka soo jeeda oo dhiggooda afkeenna laga heli
          karo, sidaas darteedna aan adeegsigooda baahi loo qabin,</li>
        <li>Tarjamad xarfi ah iyo wax-curis la’aan: Oraah inta warbaahiyeyaasha
          midkood inta maalin laga maqlay looga wada dayday; iyada oo aan afka
          laga waayin si kale oo loo yiraahdo.</li>
      </ol>
      <p>Intaas aan ku dhaafo 10kaasi erayada ay ka midka yihiin ee
        warbaahinta qaarkeed ay sida qaladka ah u adeegsato, una gudbo kuwo afaf
        shisheeye laga keenay oo aynu maalin walba maqalno. Waa dhab oo afafka
        adduunku erayada way kala amaahdaan, hase ahaatee amaahashada caynkaas
        ah waxaa laguu oggol yahay markii ay kuwa afkaagu kugu yaraadaan.
        Haddaba, su’aashu waxay tahay, ‘kuweennii oo daf ah maxaynu qaar qalaad
        ku falaynaa?’ Erayadaas afafka shisheeye gardarrada ay uga soo qaataanna
        waxaa ka mid ah:</p>
      <ol type="1">
        <li>Suxufi: Bartamihii 1900 iyo sagaashannadii ayuu eraygani si kediso
          ah dhinac walba inooga soo galay. Hoteel Suxufi! Suxufi Xamar jooga!
          Suxufi ‘wargeys hebel’ ka tirsan! Hebel ayaa meel hebla suxufiyiin kula
          hadlay! Cidina isma weyddiin: eraygu halka uu ka soo jeedo iyo mid u
          dhigma in aynu leennahay iyo in kale. Waa lagu qamaamay, laguna kawkabay
          sidii ari wax badan biyo ka qatanaa oo kaalinkii ceelka iyo isaga la
          isaga dhex-baxay!</li>
      </ol>
      <p>Horta eraygu waa Carabi, isaga oo sax ahna waxay Carabtu ugu
        dhawaaqaan As-Saxafi. Waxaa laga soo dhanbashay erayga asalka ah:
        As-Saxaafah.</p>
      <p>Af-Soomaaliga waxa uu ku yahay warbaahin amase warfaafin oo inooba
        ahaa magac wasaaradeed. Miyaynu illowney Wasaaraddii Warfaafinta? Qofka
        ka shaqeeya amaba hawlaha warfaafinta u tababbaran, sow taynu ku
        magacaabi jirney warfidiyeen? Sow taynu lahayn warfidiyeenno Soomaali
        ah? Bal maxaa lagu nacay oo ‘suxufi’ iyo ‘saxaafad’ looga doortay?</p>
      <p>Lama yaqaan sababta ay weriyeyaashu iyaga ku jeclaysteen; iyaga oo
        heli kara dhiggooda oo af-Soomaali ah.</p>
      <ol type="1">
        <li>Muhaajiriin: 10kii sano ee u dambaysey waxaa soo kordhaayey dunida
          saddexaad dadka ka tirsan ee sida qarsoodiga ah Yurub ugu soo
          qulqulaaya.</li>
      </ol>
      <p>Sida la malayn karo, sababuhu waxay u badan yihiin dagaallo sokeeye
        oo ay ka baxsanaayaan ama dandarro xagga dhaqaalaha ah oo ay u joogi
        kari waayeen. Qulqulkaasi mar walba ma tabaalo la’a, waxaana badaha ku
        baabba’a dad faro badan oo inta lacag laga qaatay doonyo aan
        hagaagsanayn laga soo buuxiyey.</p>
      <p>Cid walba dadkaasi waa leeyihiin, waxaase u badan kuwa ka dalaaba
        Bariga Dhexe, Afrikada Waqooyi, Geeska Afrika iyo Yurubta Bari.</p>
      <p>Si joogto ah ayaa, haddaba, ay dadkani wararka ugu jiraan, waxayna
        idaacadaha qaarkood ku tilmaamaan ‘muhaajiriin’; iyada oo aad mooddo
        inay af-Soomaaliga eray uga waayeen ama inay uga helaanba aan isku
        dhibin.</p>
      <p>Socodka sidaas ah ee dal iyo degaan hore inta laga tago lagu aado dal
        iyo degaan hor leh waxa ay Soomaalidu u taqaan doolaalo, dadka sidaas
        yeelana waxaa la yiraahdaa dool.</p>
      <p>Libaaxa ayaa ka mid ah dugaagga doolaalada lagu yaqaan ee, badanaa
        abaaraha dartood, kolba dalkii uu joogi jirey mid aan ahayn lagu arko.
        Markaas oo kale waxay oran jireen, “Libaax dool ah ayaa degmada soo
        galay,” oo ay ula jeedaan libaax degaammo kale ka soo doolaalay amba ka
        soo dalandoolay.</p>
      <p>Cayaartoygii jiibsaday ee gabadhii uu jeclaa farriinta daboolan u
        diraayey waa kii lahaa:</p>
      <p>Libaax dalandoolay duur ma ceshee Digaay dalku waysku yaallaa.</p>
      <p>Sidaas darteed, weriyeyaasheennu uma baahna erayga ‘muhaajiriin’ oo
        Carabi ah inay dhegeysteyaasha wax ugu sheegaan. Waxaa ku habboon inay
        yiraahdaan, “Dal hebel dad ka soo doolay ayaa xeebaha Yurubta Galbeed
        shalay soo gaarey,” ama “200 oo qof oo dool ah ayaa markab kula jabay
        bartamaha Badyarada Cadmeed.”</p>
      <ol type="1">
        <li>Bareejo: Barnaamijyada cayaaraha oo lagu soo qaato tartanka kooxaha
          kala duwan dhex-mara waxaynu ku maqalnaa weriye meel wax ka soo
          tebinaaya oo leh, “Koox hebla iyo koox hebla cayaar kubbadda cagta ah oo
          magaalo hebla ku dhex-martay waxay ku dhammaatay bareejo; mid walibana 2
          gool ayay dhalisay.” Waa eray af-Talyaani laga soo qaatay
          ‘<em>pareggio</em>’ oo aan weriyaha Soomaaliyeed baahi u qabin, maxaa
          yeelay waxa uu haystaa erayo u dhigma oo sal adag afkiisa ku leh.</li>
      </ol>
      <p>Wuxuu haystaa erayada ah ‘barbarro’ ama ‘barbardhac.’ Markaas ayuu ku
        soo warrami karaa, “Koox hebla iyo koox hebla oo xalay cayaari ku
        dhex-martay garoon hebel ayaa barbarro noqday.” Ama waxa ay oran karaan,
        “Cayaartii labada kooxood waxay ku idlaatay barbardhac markii ay tu
        waliba 2 gool dhalisay.”</p>
      <p>Labada erayba waxay ka soo jeedaan xeerarka cayaaraha bardooddanka
        ee, hidde ahaan, ay Soomaalidu u lahayd sida legdanka, bootimaalaysiga,
        yoolyoolka iyo kuwa la midka ah.</p>
      <ol type="1">
        <li>Mistar Guuleed ama Mistar Faarax: Gobannimada ka hor Soomaalidu ma
          lahayn talis dhexe oo dalka ka wada taliya. Ma aynu lahayn boqorro
          ciidammo leh oo laga baqo, amarkoodana lagu wada qasbanaa. Wiilwaal iyo
          qaar kale oo tiro yar markii laga reebo, boqorrada, garaaddada iyo
          ugaasyada Soomaalidu ma lahayn awoodda wax-muquuninta ee kuwa dhiggooda
          ahi ay dunida kale ku lahaayeen.</li>
      </ol>
      <p>Astaan-sharafeed ayuun bay tolka u ahaayeen, waxayna u guddoomin
        jireen kolba wixii talo ah oo ay guurtidu ula timaaddo.</p>
      <p>Sidaas darteed, waxaa la inagu tilmaamaa inaynu nahay ‘bulsho wada
        siman’ (<em>egalitarian society</em>) oo aan lahayn hannaanka
        kala-sarraynta ee ummadaha kale ay soo mareen, welina ay ku dhaqmaan.
        Taasina waxyaabaha ay keentay waxaa ka mid ah afkeenna in laga waayo
        erayada tilmaama meekhaanka siyaasadeed iyo midka bulsho ee ay u badan
        tahay afafka ummadaha kale in laga helo.</p>
      <p>Madax-dhaqameedka iyo shiikha buuniga ah mooyee, nin walba waxaynu
        ugu wici karaynaa magaciisa oo keliya; iyada oo aynaan waxba ka
        hormarin.</p>
      <p>Hase ahaatee, waxay sidaas ahaatoba, bartamihii toddobaatannadii
        qarnigii hore ayay xukuumaddii Kacaanka ee hantiwadaagga ahayd waxay
        malaha u baahatay eray af-Soomaali ah oo u dhigma midkii ay bulshada
        shuuciga ahi isugu yeeri jirtey, iskuna aqoonsan jirtey; kaas oo ahaa
        erayga <em>tvarish</em> markuu Ruush yahay, <em>comrade</em> markuu
        Ingiriis yahay iyo <em>compagno</em> markuu Talyaani yahay.</p>
      <p>Dabadeed, maalin maalmaha ka mid ah, isaga oo Shabeellaha Hoose
        kormeer ku maraya ayuu madaxweyne Maxamed Siyaad Barre wuxuu meel
        fagaare ah ka soo jeediyey inuu door-bidaayo erayga ‘jaalle’ in la
        qaato, laguna beddalo erayada shisheeye ee kala ah: <em>Mister</em>,
        <em>Signore</em> iyo As-Sayid oo ah kuwo afaf shisheeye laga soo
        amaahday, magacyada dadkana, maamuus ahaan, looga hormariyo.
      </p>
      <p>Wuxuu ahaa eray hore oo tartanka iyo cayaaraha bardooddanka ay
        Soomaalidu ku tiqiin, gabayadii horena muush ka ah. In kastoo waayadii
        dambe midab hantiwadaag loo yeelay, haddana wuxuu noqday eray si degdeg
        ah u hirgalay oo ka mid noqday eraybixinta siyaasadeed ee Soomaaliyadii
        xilligaas.</p>
      <p>Sidii ay xukuumaddaasi u burburtayba, eraygaas cidina ma soo qaadin,
        wax beddalayna idaacadaha kama hirgelin. Marmar ayaa la maqlaa erayga
        ‘mudane’ oo ah eray xilligii Kacaanka ka horreeyey lagu aqoonsan jirey
        raggii baarlamaanka loo soo dooran jirey. Magacyadooda ayaa laga
        hormarin jirey, iyaga ayuun buuna gaar u ahaa. Waxaa la oran jirey
        “Mudane hebel-hebel ayaa meel hebla tegey,” ama “sidaas iyo sidaas
        yiri.” Mase ahayn naanays-sharafeed rag oo idili u sinnaa.</p>
      <p>Si kastaba ha ahaatee, weriyeyaasha qaar ka mid ah ayaa waayadan
        waxay adeegsadaan erayga <em>Mister</em> (<em>Mr.</em>) marka ay wararka
        ku xusayaan nin Soomaaliyeed; magac ha lahaado ama yuusan lahaane.
        Waxaa, haddaba, aniga si aad ah iila qaab daran in qof af-Soomaali ku
        hadlayaa uu yiraahdo Mistar Guuleed ama Mistar Faarax oo ah laba eray oo
        aan meel wada geli karin, la isna oggolaysiin karin!</p>
      <p>‘Jaalle’ iyo ‘mudane’ haddii aan la rabinna, waxaa ila habboon, cidna
        damqi maysee, magaca oo sidiisa ah in la sheego.</p>
      <ol type="1">
        <li>Tirada telefoonka: Ma aqaan in la ila dareemay iyo in kale, waxaanse
          la yaabaa Soomaalida xilliyadan oo, yar iyo weynba, tirada telefoonka
          af-Ingiriis isugu sheegta. Tusaale ahaan, qof baad ku leedahay,
          “Telefoonkaaga ama midka hebel ii yeeri,” markaas buu inta kuu bilaabo
          ku oranayaa, “Qoro: <em>eight, nine, three, five, four, six…</em>” ilaa
          uu dhammeeyo! Maxaa loo qaadan karaa?</li>
      </ol>
      <p>Kolley saboolnimo xagga af-Soomaaliga ah looma aanayn karo, mana aha
        inaan qofku afkiisa tirada ku aqoon, maxaa yeelay iyada iyo
        abtirsiinaduba waa aqoonta ugu horraysa ee aynu hooyada ka baranno.
        Maxaa u diidaya inuu yiraahdo, “Siddeed, sagaal, saddex, shan, afar,
        lix…”?</p>
      <p>Mar kale: Maxaa loo qaadan karaa ama lagu fasiri karaa? Bal adba!</p>
      <p><strong>C. Gefaf Naxwe: Hababka Wadaraynta Magacyada:</strong></p>
      <p>Sida afafka kale, af-Soomaaligu wuxuu leeyahay xeerar dhismaha
        weedhiisa xukuma. In kastoo aan dadweynaha si ballaaran loogu
        dhex-faafin, haddana xeerarkaasi maanta waa kuwo intooda badan la
        yaqaan. Iyagaas ayaa qaabeeya isrogrogga falka, qaybaha magacyada iyo
        sida loo kooxeeyo, qodobbada uu magac waliba qaadan karo, qurubyada iyo
        sida ay weedha u saameeyaan, qaybaha hadalka mid waliba meesha ay weedha
        ka gasho iyo wixii la hal-maala.</p>
      <p>Haddaba, aan halkan si kooban ugu soo bandhigo qaybo ka mid ah
        gefafka xagga naxwaha afka ku saabsan ee warfidiyeennada qaarkood ay ku
        dhacaan kolka ay barnaamijyadooda dawinayaan, gaar ahaan wadaraynta
        magacyada iyo wixii la xiriira.</p>
      <p>Lab ama dheddig kii ay ahaadaanba, magacyada af-Soomaaligu waxay
        leeyihiin dhawr siyood oo loo kooxeeyo. Waxaa ka mid ah:</p>
      <ol type="1">
        <li>Magaca oo gadaal laga raaciyo -o sida oday iyo odayo ama nirig iyo
          nirgo;</li>
        <li>Magaca oo gadaal laga raaciyo -yaal sida tuke iyo tukeyaal ama dubbe
          iyo dubbeyaal ama aabbe iyo aabbeyaal;</li>
        <li>Magaca oo gadaal laga raaciyo -yo sida gabay iyo gabayo ama mindi
          iyo mindiyo;</li>
        <li>Magaca oo gadaal laga raaciyo -oyin sida waddo iyo waddooyin ama
          hooyo iyo hooyooyin;</li>
      </ol>
      <p>Afartaas siyood iyo qaar kale oo aan ka boodney ayaa magacyada
        af-Soomaaliga loo kooxeeyaa ama loo wadareeyaa. Waxaase jira habab kale
        oo aan afkeenna sal ku lahayn, idaacadahase aynu ka maqalno. Waxaa ka
        mid ah: magaca oo, si loo kooxeeyo, gadaal laga raaciyo dibkabaha -iin,
        taas oo aan ku tusaalayn karayno saddexda eray ee kala ah
        Falastiiniyiin, mintidiin iyo dagaalyahaniin:</p>
      <ol type="1">
        <li>Falastiiniy -iin: Habkani, sidiisaba, waa hab wax loo wadareeyo oo
          afka Carabta ka soo jeeda, dhowaanna ina soo galay. Waa magac loola
          jeedo Carabta degta dalka Falastiin, waana eray kolkii afkaas lagu
          hadlaayo sidaas uu u qoran yahay sax ku ah, hase ahaatee khilaafsan
          xeerarka kooxaynta magacyada af-Soomaaliga. Waxay la mid tahay innaga oo
          niraahna: Jarmaliinta, Hindiyiinta, Ingiriisiyiinta, Talyaaniyiinta;
          taas oo dhadhankeeda qaladka ah aynu si fudud ku dareemi karayno. Sidaas
          darteed, waxaa ila habboon ummaddaas kolkii aynu Soomaalida u sheegayno
          inaynu ku niraahno: dadka Reer-Falastiin ama Reer-Falastiin oo
          keliya.</li>
        <li>Mintid -iin: Marka hore kani waa eray af-Soomaali ah oo aan u
          baahnayn in habkan Carabiga ah loo wadareeyo. Waxaan u jeedaa erayadu
          haddii ay af-Soomaali yihiin waxay, sidii aan soo aragnay, leeyihiin
          hababkooda gaarka ah ee ay u wadaroobaan. Marka labaadna waa eray
          tilmaan ah oo keli iyo kooxba aan beddalmin. Waxaa la yiraahdaa, ‘nin
          mintid ah’ sida loo yiraahdo, ‘100 nin oo mintid ah.’ Waa tuu ninkii
          gabyey lahaa: Mintid faro yar mirihii bataa kama macaashaane! Sidaas
          darteed, waxaa gef ah in la yiraahdo, ‘ururro mintidiin ah’ ama ‘kooxaha
          mintidiinta ah ee dal hebel…’ Waxaa habboon oo xeerarka naxwaha afkana
          sal ku leh in la yiraahdo, ‘ururro mintid ah’ iyo ‘kooxaha mintidka ah
          ee dal hebel…’</li>
        <li>Dagaalyahan -iin: Isna waa eray af-Soomaali ah oo leh qaab loo
          wadareeyo; kaas oo aan ahayn qaabka Carabiga ah ee uu hadda u qoran
          yahay, warfidiyeennada qaarkoodna ay ugu tiraabaan. Wuxuu ka mid yahay
          magacyo, cayn ahaan, lab ah, kuna idlaada shibbaneyaasha kala ah n, l,
          d, r iyo b.</li>
      </ol>
      <p>Magacyada sidaas ah markii ay wadar noqonayaan shaqalka -o ayaa
        gadaal ka raaca, waxaase ku dhaca isbeddal dhinaca codka ah. Shibbanaha
        ugu dambeeya ayaa laballaabma. Waxaa tusaale u noqon kara: sacab iyo
        sacabbo, gamuun iyo gamuunno, shabeel iyo shabeello, wadaad iyo
        wadaaddo, iyo wixi lamid ah.</p>
      <p>Haddaba, erayga ‘dagaalyahan’ oo ku dhammaada shibbanaha n wuxuu u
        wadaroobaa tabta kuwaas afarta ah, sidaas awgeedna ‘dagaalyahanno’ ayuu
        noqonayaa marka wax nin ka badan lagu tilmaamaayo.</p>
      <ol type="1">
        <li>Eedaymo: Erayga eed waxa uu ka mid yahay kuwo uu warfidiyeenka
          cusubi ku turunturroodo, gaar ahaan marka uu doono inuu wadareeyo. Waa
          magac dheddig oo hal-alanle ah (<em>one-syllable word</em>), isaga oo
          kalena waxa uu ku kooxoobaa ama uu wadar ku noqdaa marka gadaal laga
          raaciyo shaqalka -o.</li>
      </ol>
      <p>Aan ku tusaaleeyo, naxwe ahaan, erayadan ay isku dabeecadda yihiin:
        hees iyo heeso, meel iyo meelo, seed iyo seedo, seef iyo seefo, beel iyo
        beelo, beer iyo beero, iyo wixi la mid ah. Erayga ‘eedaymo’ oo qaarkood
        ay wadarta ereyga eed ugu adeegtaani ma wadaroobi karo, maxaa yeelay
        magac ma aha, naxwe ahaanna waa qalad.</p>
      <p>Waxa uu ka soo jeedaa erayga ‘eedayn’ oo ah masdar
        (<em>infinite</em>), masdarkuna ma wadaroobo. Sidaas darteed, erayga eed
        marka aynu wadar ka dhigayno wuxuu noqonayaa ‘eedo’ ee ‘eedaymo’ noqon
        maayo. Waxaa u daliil ah tuduc ku jira gabay uu Cismaan Baxnaan tiriyey
        oo ahaa:</p>
      <p>Weligaa dumaal kaa fog baad duub u xidhataaye Dadkuna haatan waa
        yaabban yahay daqaqankaagiiye Danina kuuma geynnine adaa doonta eedaha1
        e.</p>
      <p>Bal u fiirso. Wuxuu gabayaagu yiri, ‘eedaha’ oo ah wadarta eed (eedo)
        oo qodob la raaciyey.</p>
      <ol type="1">
        <li>Qalalaasooyin, dhimashooyin iyo dilal: Saddexduba waa erayo aynu
          dharaar walba idaacadaha ka maqalno, lana yaabno. Naxwe ahaan, magaca
          af-Soomaaligu mar waa lab, marna waa dheddig, mar waa keli, marna waa
          koox, mar waa caadyaal, marna waa cillanaad, mar waa gaar, marna waa mid
          guud.</li>
      </ol>
      <p>Saddexduba waxay ka mid yihiin magacyada qaarka ay afyaqaannadu ku
        tilmaamaan ‘uuryaallo’ oo ay ula jeedaan magacyada kuwa aan la taaban
        karin (<em>abstract nouns</em>) oo, macne ahaan, in loo garto mooyee aan
        muuqan karin.</p>
      <p>Waxay la mid yihiin run, been, doqonnimo, hantiwadaag, daacadnimo,
        iyo wixi la mid ah.</p>
      <p>Erayada sidaas ahi, af-Soomaaliga markii ay joogto, ma wadaroobaan.
        Waxaase hubaal ah weriyeyaasha Soomaalidu inay arkeen erayadaas oo
        afafka shisheeye qaarkood qaab-wadareed ku leh, markaasna ay ku daydeen.
        Waxay la kulmeen erayada af-Ingiriiska ah ee kala ah: <em>riots</em>,
        <em>deaths</em> iyo <em>killings</em>, dabadeedna waxay u rogeen
        qalalaasooyin, dhimashooyin iyo dilal!
      </p>
      <p>Haddii ay af-Ingiriiska qaabkaas wadareed ku leeyihiin, af-Soomaaliga
        kuma yeelan karaan. Sidaas daraaddeed saddexduba, tiro ahaan, waa
        magacyo keli ah, markii ay wax badan tilmaamayaanna waxba iskama
        beddalaan. Waxaad oran kartaa, “Magaalooyin dhawr ah ayaa shalay waxaa
        ka dhacay qalalaase xoog leh, sida lagu soo warramayna, dilka halkaas ka
        dhacay tiradiisa waa la yaabay, dhimashadu waa tarab-tarab oo xisaab ma
        laha.”</p>
      <ol type="1">
        <li>Dalka Ruushku waxay sheegeen: Falku (<em>verb</em>) wuxuu tilmaan
          inaga siiyaa yeelaha (<em>subject)</em>; xagga tiradiisa iyo xagga
          cayntiisa labadaba. Falka ayaa laga gartaa hadduu yeeluhu keli yahay iyo
          hadduu koox yahay. Sidoo kale, isaga ayaynu ka ogaan karnaa haddii uu
          dheddig yahay iyo haddii uu lab yahayba.</li>
      </ol>
      <p>Sidaas darteed, haddii uu yeeluhu keli yahay, falkuna waa inuu ku
        tiro noqdaa oo uu keli noqdaa. Tusaale: waxaad oran kartaa, “Jarmalka
        iyo Faransiisku waxay diideen qorshaha dagaalka ee Maraykanku uu Ciraaq
        ku weeraray.” Hase ahaatee, ma oran karaysid, “Jarmalku waxay diideen
        qorshaha dagaalka ee Maraykanku uu Ciraaq ku weeraray.” Waxaa qumman in
        la yiraahdo: “Jarmalku wuxuu diidey…” kolka uu yeeluhu wadar yahay sida
        Jarmalka iyo Faransiiska, falkuna wuu wadaroobayaa, wuxuuna noqonayaa
        ‘diideen’, haddiise uu keli yahay waa inuu ‘diidey’ noqdaa.</p>
      <p>1 Waxa uu tuducani ku jiraa gabay uu Cismaan u tiriyey gabayaagii
        weynaa ee ay walaalaha ahaayeen: Samatar Baxnaan mar uu Samatar dumaaley
        laba dumar ah oo, dhaqan ahaan, aanu dumaashooda lahayn.</p>
      <p>Xeerka caynkaas ah ayay maalin walba weriyeyaasha qaarkood ka
        tallaabsadaan. Waxaynu maqalnaa iyaga oo leh, “Dalka Ruushku waxay
        sheegeen…!” ama “Jamciyadda Quruumuhu waxay yiraahdeen…!” ‘Dalka
        Ruushku’ waa keli, sidaas darteed falka ah ‘sheegeen’ ma uu qaadan karo.
        Sidoo kale, ‘Jamciyadda Quruumuhu’ iyaduna waa keli, sidaas darteed
        falka ah ‘yiraahdeen’ ma uu qaadan karo. Waxaa, naxwe ahaan, hagaagsan
        in la yiraahdo, ‘Dalka Ruushku wuxuu sheegay’ iyo ‘Jamciyadda Quruumuhu
        waxay tiri.’ Waxaa iyaduna sax ah inaad tiraahdo, ‘Qarammada Midoobey
        waxay yiraahdeen…’ maxaa yeelay falku wuxuu waafaqsan yahay yeelaha oo
        wadar ah: ‘Qarammada Midoobey.’</p>
      <ol type="1">
        <li>
          <p>Laba qof (-ood): Waayadan gefaf-naxweedka af-Soomaaliga dhexdiisa
            caanka ku noqday waxaa ka mid ah wadaraynta erayga qof; taas oo ka soo
            horjeedda xeer la yaqaan, kuna saabsan hababka kooxaynta magcyada oo si
            fudud la isaga dhaadhicin karo. Magacu haddii uu dheddig yahay oo tiro
            laga horraysiiyo waxa uu wadar noqdaa markii (-ood) gadaal laga raaciyo
            sida;</p>
        </li>
        <li>
          <p>kab (-ta): 4 kabood</p>
        </li>
        <li>
          <p>doc (-da) : 3 docood</p>
        </li>
        <li>
          <p>mag (-ta): 10 magood</p>
        </li>
        <li>
          <p>seef (-ta): 50 seefood</p>
        </li>
        <li>
          <p>beer (-ta): 15 beerood</p>
        </li>
        <li>
          <p>meel (-sha): 11 meelood</p>
        </li>
        <li>
          <p>beel (-sha): 12 beelood</p>
        </li>
        <li>
          <p>xeeb (-ta): 60 xeebood</p>
        </li>
      </ol>
      <p>Haddiise uu magacu lab yahay, hal-alanlena yahay oo tiro laga
        horraysiiyo ma wadaroobo. Sida uu kelida ku yahay ayuu, markii uu hal ka
        batona, iska ahaadaa sida:</p>
      <ol type="1">
        <li>bog (-a): 2 bog</li>
        <li>tol (-ka): 3 tol</li>
        <li>kol (-ka): 4 kol</li>
        <li>col (-ka): 5 col</li>
        <li>hog (-a): 6 hog</li>
        <li>qol (-ka): 7 qol</li>
        <li>god (-ka): 8 god</li>
        <li>qof (-ka): 9 qof</li>
        <li>qod (-ka): 10 qod</li>
        <li>reer (-ka): 11 reer</li>
        <li>tog (-a): 12 tog.</li>
      </ol>
      <p>Sidaas daraaddeed, erayga qof haddii tiro laga horraysiiyo isma
        beddalo oo wadar ma noqdo, maxaa yeelay waa magac, cayn-naxweed ahaan,
        lab ah.</p>
      <p>Dulucda xeerku waxay tahay: in la yiraahdo laba qofood iyo 100 qofood
        toonihi ma bannaana, maxaa yeelay, naxwe ahaan, waa qalad.</p>
      <p>Inahaas ayaan ku deynayaa gefafka ugu muuqa dheer ee ku saabsan xagga
        macnaha erayada iyo naxwaha af-Soomaaliga. Waa gefafka dharaar walba
        weriyeyaasha idaacadaha qaarkood aynu ka maqalno, kolka ay wararka iyo
        warbixinnada inoo soo tebinayaan. Siday ila tahayna, tusaaleyaashii aan
        soo taxay waxa ay tilmaan inaga siin karaan xaddiga ay gefafkaasi
        leeyihiin iyo sida, haddii aan la iska hagaajin, timaaddada afkeenna ay
        ugu yeelan karaan saamayn aan wanaagsanayn.</p>
      <p><strong>D. Gebaggabo:</strong></p>
      <p>Bilawga qoraalkan sidii aan ku soo xusnay, af-Soomaaligu waa af hodon
        ah oo, murtida ballaaran ee uu xanbaarsan yahay darteed, mudan in la
        ilaaliyo oo dadka ku hadlaa ay xil dheeraad ah iska saaraan. Waa af wax
        weyn ku kordhin kara suugaanta caalamiga ah ee lagu dhaato, waase haddii
        uu helo aqoonyahanno u kaca oo maansadiisa quruxda badan dunida u
        bandhiga. Intaba waxaa igala sii weyn, waa tiirka ugu weyn tiirarka
        ummadnimo ee isku haya Soomaalida Geeska Afrika ay iniba meel kaga
        nooshahay.</p>
      <p>Sidaas darteed, daryeelkiisu waa xil culus oo, guud ahaan, ina saaran
        haddaynu nahay Soomaalida waayadan nool. Hase ahaatee, xilligan
        qaran-jabku uu Soomaalida ku socdo, xilkaas isaga ah looma sinna.
        Intiisa badan wuxuu dusha ka saaran yahay qoreyaasha, warfidiyeennada
        iyo dhammaan inta ay hawshoodu tahay inay afkaas kula xiriiraan ummadda
        ku hadasha.</p>
      <p>Maantadan la joogo marka la isa sii kala reebo, warfidiyeenka
        idaacadaha ka hadla ayaa xilkaas weyn u sii aano ah. Isaga ayuu
        dadweynuhu maalin walba dhegeystaa. Isaga ayay dhallinyaradu ku dayataa,
        una haysataa dadka intiisa kale inuu afka ka badiyo. Isaga ayaa bulshada
        dhexdeeda erayo qaldan ka hirgelin kara, kuwo hagaagsanna
        dhegeysteyaasha dibnaha ugu tiri kara. Isaga ayaa macaanka afka soo
        bandhigi kara oo ina jeclaysiin kara, isaga ayaana ka dhigi kara wax aan
        dhegtu u hiloobin oo afafka kale ay ka door-biddo. Si uu, haddaba u
        guto, daryeelka afka xilka ka saaran, kolka horeba, waa inuu aqoonsadaa
        inuu leeyahay awoodda xaddigaas leh. Taasina waxay horseedaysaa inuu u
        fiirsado afka uu ku hadlaayo iyo tayada weedha uu tebinaayo. Waa inuu
        hubiyaa erayada uu adeegsanayaa inay, jirrid ahaan, af-Soomaaliga sal ku
        leeyihiin, oraahda uu ku tiraabayaana ay u dhisan tahay hab waafaqsan
        xeerarka naxwe ee uu leeyahay.</p>
      <p>Taasna wuxuu weriyuhu ku gaari karaa isaga oo, siday ila tahay, raaca
        talooyinkan soo socda ee aan ku wado inay ka kaalmayn karaan gudashada
        waajibka culus ee aan carrabka ku soo dhuftay:</p>
      <ol type="1">
        <li>
          <p>Waa inuu garawsadaa af-Soomaaligu, intiisa badan, inuu ka soo
            jeedo bulsho reer-miyi ah oo xoolo-raacato ah, hiddaheeda iyo afkeeduna
            ay isku xiran yihiin.</p>
        </li>
        <li>
          <p>Waa inuu barasho joogto ah ugu jiraa taariikhda dhaqanka bulshada
            iyo macnaha erayada furaha u ah.</p>
        </li>
        <li>
          <p>In kastoo aanu weli dhab u kala miirmin, haddana waa inuu
            aqoonsadaa inay jiraan af rasmi ah oo qoraalka iyo warbaahinta ku
            wanaagsan iyo ‘af suuq’ in xaafadaha lagaga hadlo mooyaane, aan
            idaacadaha iyo wargeysyada ku habboonayn. Afkaas rasmiga ahi wuu
            abuurmay, maantana wuu jiraa oo waa midka aynu haddaba wax ku qorno.
            Gefafba ha ka buuxeene, waa afka aynu ku aragno warbaahinta qoran iyo
            midda layska arko, isla markaasna aynu ka maqalno idaacadaha
            af-Soomaaliga wax inoogu soo tebiya.</p>
        </li>
        <li>
          <p>Inta aanu adeegsan waa inuu u dhabbe-galaa abtirsiimada erayada
            (<em>etymology</em>) iyo kuwa uu isku beddalan karo ee isku sida uu u
            adeegsan karo (<em>synonymous</em>).</p>
        </li>
        <li>
          <p>Si uu carrabkiisa u soofeeyo, adeegsiga erayada habboonna uu ugu
            carbiyo, weriyuhu waa inuu ku dedaalaa macaansiga dhaxalka suugaaneed ee
            ummadda oo weliba uu kor ka qaybaa maansadii hore ee Soomaalida inta ugu
            badan ee uu kari karo.</p>
        </li>
        <li>
          <p>Waa inuu bartaa naxwaha af-Soomaaliga oo, shisheeyeba ha u
            badnaadee, wax badan laga qoray laga soo bilaabo 1903dii ilaa
            1999kii.</p>
        </li>
        <li>
          <p>Sidoo kale, waa inuu wax badan ka ogaadaa eraybixintii afka ku
            soo korodhay tan iyo intii la qoray (1972) ilaa tii lagu soo saaray
            shirkii eraybixinta af-Soomaaliga ee Jabbuuti ka dhacay sannadkan
            (Maarso – Mey 2002da).</p>
        </li>
        <li>
          <p>Ugu dambaysta, waxaan ku talin lahaa hay’adaha ama idaacadaha
            kala duwan ee wararkooda af-Soomaaliga ku baahiyaa inay daryeelka afka
            qaybtooda ka qaataan oo, markii muddo la joogoba, ay abaabulaan
            aqoon-isweydaarsi weriyeyaasha u shaqeeyaa ay ku kulmaan; wixii gefaf
            loo arkona lagu hagaajiyo 2. Birmingham (England); Nofembar, 2002
            idaajaa21@hotmail.com</p>
        </li>
      </ol>
      <p><strong>2 Raadraaca qoraalkan lagala tashaday:</strong></p>
      <ol type="1">
        <li><em>B. W. Andrzejewski</em> iyo <em>I. M. Lewis</em> (1964):
          <em>Somali Poetry, Oxford University Press, London</em>.
        </li>
        <li>Yaasiin C. Keenadiid (1984): Qaamuuska Af-Soomaaliga, <em>Firenze:
            E. Ariani/L’arte della stampa</em>.</li>
        <li>Shire Jaamac Axmed (1976): Naxwaha Af-Soomaaliga, Muqdisho,
          Akademiyada Dhaqanka.</li>
        <li>Cabdalla Cumar Mansuur iyo Anariita Bugliyelli: Barashada Naxwaha
          Af-Soomaaliga, <em>HAAN Associates Publishing, London</em> 1999.</li>
      </ol>


    </div>
  </main>
</body>

</html>