<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>


<body>
    <main class=normalize>
        <div class="content">

            <h1 class="title">Raaxada Guurka – Sabriye Macallin Muuse</h1>

            <h2 id="tusmada">TUSMADA</h2>
            <p>Baabka Koowaad: Gogoldhigga Guurka<br />
                Baabka Labaad: Aqalgalka<br />
                Baabka Saddexaad: Galmada<br />
                Baabka Afraad: Caafimaadka Galmada<br />
                Baabka Shanaad: Turxaan-Bixinta Nolosha Qoyska<br />
                Baabka Lixaad: Ciniinnimada Ninka<br />
                Baabka Toddobaad: Uuraysiga iyo Madhalaysnimada<br />
                Baabka Siddeedaad: Barbaarinta Ubadka<br />
                Baabka Sagaalaad: Gudniinka<br />
                Baabka Tobnaad: Caadada Sirta ah</p>
            <h2 id="baabka-koowaad-gogoldhigga-guurka">Baabka Koowaad: Gogoldhigga
                Guurka</h2>
            <h3 id="guurka-iyo-mowqifka-diinta"><strong>GUURKA IYO MOWQIFKA
                    DIINTA</strong></h3>
            <p>Guurku diinta waa u gargaar, shaydaanka waa u gablan iyo hoog, waana
                gaashaan adag oo cadowga Eebbe laga galo, waxaana ku badata ummadda
                Islaamka si ay ula tartanto ummadaha kale.</p>
            <p>Eebbe waxa uu aayaddiisa Qur’aanka ah ku leeyahay:</p>
            <p>“U guuriya xaaslaawayaasha idinkamidka ah iyo addoomadiinna kuwooda
                wanwanaagsan, rag iyo dumarba. Hadday sabool yihiin Eebbe asagaa
                deeqdiisa ku hodminaya, Eebbana waa kii deeqdiisu dadka ku wada aaddo,
                cid walbana duruufteeda ka warqaba.”</p>
            <p>Rasuulka waxaa laga weriyey inuu yiri: “Isguursada oo tarma ummadaha
                ayaan idinkugu faanayaa maalinta Qiyaamaha ee.”</p>
            <p>Cumar waxa uu dhihi jiray: “Waxaan u guursadaa saan wiil u helo.”</p>
            <p>Ibnu Mascuudna waxa uu oran jiray: “Hadday cimrigeyga toban beri oo
                keliyihi ka harsan tahay waxaan jeclaan lahaa inaan guursado, si aanan
                Eebbe uga hortegin anigoo doob ah.”</p>
            <p>Saxaabigii Mucaad Ibnu Jabal daacuun baa ku dhacay, laba xaas oo uu
                qabayna ka dilay, markaasuu yiri: “War ii guuriya, ma jecli inaan Eebbe
                la kulmo anoo doob ahe.”</p>
            <p>Qofkaan haddaba guursan karin sabab kastaa ha kalliftee, waxaa
                habboon inuu is ilaaliyo intuu faraj khayr qabaa uga furmayo. Eebbe waxa
                uu leeyahay:</p>
            <p>“Ha dhowrsadeen kuwaan awood guur heli karaynin intuu Alle deeqdiisa
                kaga hodminayo.”</p>
            <p>Ibnu Mascuud waxa uu Rasuulka ka weriyey inuu yiri: “Ninkii awoodi
                karaa ha guursado maxaa yeelay guurku aragga waa u dabool ibtana waa u
                gaashaan. Ninkaan awoodi karinse ha soomo, soonkaa kacsiga ka
                bi’inayee.”</p>
            <h3 id="faaiidooyinka-guurka"><strong>FAA’IIDOOYINKA
                    GUURKA</strong></h3>
            <p>Guurku waxa uu leeyahay shan faa’iido oo kala ah:</p>
            <p>1.      Ubad kaa hara: Faa’iidooyinka guurka tan ugu horreysaa waa
                sidii lagu heli halaa ubad, si aanay tafiirta dadku u dabar go’in. Ubad
                dhalistu waa inay yeelataa afar ulajeeddo oo kala ah:</p>
            <p>–          Inaad ku doontid raallinimada Eebbe, maadaama aad gacan ka
                geysanaysid siday tafiirta dadku kusii socon lahayd.</p>
            <p>–          Inaad ku doontid raallinimada Rasuulka kol haddaad ku
                kaalmeyneysid siduu ummadaha kale tirada ummaddiisa ugu faani lahaa.</p>
            <p>–          In Eebbe ku siiyo ubad khayr qaba oo kuu soo duceeya kolka
                aad dhimatid.</p>
            <p>–          Inaad ku doontid shafeeco kolka ilmo yari kuu saqiiro.</p>
            <p>2.      Dhufays aad ka gashid Shaydaanka: Guurku waxa uu kaa oodaa
                meeluhuu shaydaanku kaasoo gelayey, mar hadday wuxuu xaaraan ku raadi ku
                lahaa rugtaada kuu yaallaan iyagoo xalaal ah. Qofku hadduusan Eebbe ka
                cabsi iyo iimaan ku hubaysnayn, rabitaankiisa kacsi ayaa hor kaca,
                haddii markaasi aanu helin guur xalaal ah, siduu dembi isaga ilaaliyaa
                way adag tahay.</p>
            <p>3.      Qalbigoo kuu dega iyo laabtoo kuu qabowda: Shaqo tay naftu u
                jeceshahay haddaan loo helin waqti nasasho, waa lagu daalayaa dabeetana
                la iska deynayaa. Haddaba maxaad ka oran lahayd hadday shaqadaasi tahay
                taqwada Eebbe ooy iyada iyo naftuba isdiidayaan? Saacadaha uu ninku ku
                hawlan yahay cibaadada Alle iyo camalka adduunyo, waxaa habboon inuu
                dhexgashado waqti uu xaaskiisa kula baashaalo, si qalbigu ugu dego,
                laabtu ugu qabowdo, firfircoonaanna uga qaado.</p>
            <p>4.      Hawshii guriga oo hoggaankeedii kaa wareego: Ninka oo ka
                xorooba maamulka guriga sida hagaajintiisa, xaaqistiisa, goglistiisa,
                cunto karinta iyo diyaarinta, alaab dhaqista, suuq kasoo adeegga, iyo
                wixi la mida. Waxay siisaa waqti dheeraad ah oo uu ku shaqaysto, wax ku
                barto, Eebbena ku caabudo. Rasuulkeenna suubban waxa uu xadiis uu soo
                saaray Tirmidi ku leeyahay: “Midkiin ha yeesho qalbi Eebbe ku mahadin
                og, carrab Eebbe xusid badan iyo haweeney mu’minad suubban ahoo
                Aakhiradiisa ku kaalmeysa.” Haddaba dumarka looma guursado oo qura in
                adduunyada lagu raaxaysto, carruurna laga daadiyo, balse yoolka ugu
                muhiimsani waxa weeye inay kuu abuuraan waqti iyo jawi aad Eebbe ku
                caabuddid.</p>
            <p>5.      Nafta ood kula dagaallantid daryeelka qoyska: Nafta ood ku
                jara-bartid qaadista mas’uuliyadda reerka, daryeelkiisa, gudashada
                waajibka kaa saaran xaaskaaga, dabeecaddeeda ood ugu samirtid, dhib
                wixii kaaga yimaada ood u dulqaadatid, hanuuninteeda ood u hawlgashid,
                dadaal aad u gashid sidaad marasho iyo masruuf xalaal ah ugu keeni
                lahayd, carruurta ood ku tarbiyeysid waddada toosan, iyo wixi la mida.
                Waxaas oo dhami waxay ka mid yihiin faa’iidooyinka guurka, tiiyoo weliba
                ajar iyo xasanaad Eebbe kaa siinayo. Nabigeennu waxa uu xadiis ku
                leeyahay: “War hooya gebigiin waxaad tihiin qawsaarro, qawsaar walibana
                waxa uu mas’uul ka yahay wixii la raaciyey.” Waxaa la sheegay in raggii
                hore ee suusuubbanaa mid kamid ahi uu niman walaalihii ah ooy jihaad ku
                wada jireen weydiiyey, “Ma garanaysaan shaqada aynu hadda hayno mid
                inooga ajar badan?” Markaas bay yiraahdeen, “Ma garanayno.” Suu yiri,
                “Anaa garanaya.” Markey weydiiyeenna waxa uu ugu jawaabay, “Nin sabool
                ahoo ciyaal leh, ha yeeshee aan cidna wax weydiisan, oo intuu
                cawa-barkii toosay oo reerka indha-indheeyey arkay carruurtiisii oo
                hurudda cawradooduna bannaan tahay, dabeetana ku huwiyey go’ii uu
                keligii dhar ka lahaa, kaas baa naga camal wanaagsan.”</p>
            <h3 id="caqabadaha-guurka"><strong>CAQABADAHA GUURKA</strong></h3>
            <p>Waxaa jira caqabado (dhibaatooyin) ama is hortaaga guurka amaba laf
                ahaantiisa ka dhasha, waxaana ugu muhiimsan saddexdaan:</p>
            <p>1.      Awood-darri dhaqaale: Dhaqaale xumadu waa aafada ugu weyn ee
                ka hortaagan rag badan inay guri xalaal ah degaan, gaar ahaan sicir
                bararka iyo awood iibsasho yaraanta xilligaan jirta dartood.</p>
            <p>2.      Mas’uuliyadda qoyska ood qaadi weydo: Rag badan baan xamili
                karin gudashada xaqa ay dumarkoodu ku leeyihiin, iyaga oo ugu sabri
                waaya dabeecad xumadooda, uguna dulqaadan waaya dibindaabyaday la
                yimaadaan. Rasuulka suubban waxa uu leeyahay: “Qofka waxaa dembi ugu
                filan inuu dayaco kuwii loo xilsaaray daryeelkooda.” Waxaa la weriyey in
                ninka ka cararaa ciyaalkiisu uu la mid yahay nin Eebbe ka cararay,
                lagamana aqbalo Salaad iyo Soon toona. Eebbe waxa uu aayaddiisa ku
                leeyahay: “Ka dhawra naftiinna iyo ehelkiinna Naar shidaalkeedu yahay
                dad iyo dhagxaan.” Sidaas buuna inoogu amrayaa in aan xaaska uga
                ilaalinno Naar isla sida aan nafteenna uga ilaalinayno, waxaadna
                halkaasi ka garan kartaa in ninku kolkuu guursado ay labanlaabmayso
                mas’uuliyaddii saarrayd, ayna xakamayn ka rabaan laba nafood, kiiyoo
                awalba kari la’aa hal naf xakamaynteed. Waana taasi ta kalliftay rag
                badan oo saalixiin ahi inaanay guursan, iyaga oo kabiqi jiray aayadda
                oranaysa: “Waxay wanaag ku leeyihiin inta iyaga lagu leeyahay oo kale.”
                Micnaha aayaddu waxa weeye: “Haweenkiinnu masruuf bay idinku leeyihiin,
                marashay idinku leeyihiin, meel ay degaanna way idinku leeyihiin, iyo
                weliba inaad ugu raaxaysaan sida aad jeceshihiin inay idiinku
                raaxeeyaan.”</p>
            <p>3.      Cibaadada oo uu kaa carqaladeeyo: Dhibaatooyinka ka dhasha
                guurka waxaa ka mid ah isagoo kugu dhaliya ka feker adduunyo, iyo inaad
                meherad ka dhigatid ubad iyo maal aruurin. Waxaa la hubiyey in nin lug
                haween bartay ay ku adagtahay inuu waqti u helo cibaado Eebbe. Ha
                yeeshee taa micneheedu ma aha in labada mid la tuuro, balse waa in
                guntiga dhiisha la isaga dhigo sidii labada daarood la isugu keeni
                lahaa. Gaar ahaan waxa uu guurku waajib ku yahay qofkaan naftiisa
                liijaan ku qaban karin oon xaaraan iska ilaalin karin.</p>
            <p>Haddaba cidda keliya oon isleennahay guur la’aanta ayaa u roon waxa
                weeye ninkaan saddexdaasi aafo ka badbaadi karin, kana baqaya
                mas’uuliyad dheeri ah oo uu Naar ku mutaysto, ha yeeshee naftiisa
                xakamayn kara oo ka dhawri kara xaaraan kaga timaadda araggiisa iyo
                ibtiisa. Ninka caynkaasi ah waxa u wanaagsan inaanu guursan, si aanu
                Aakhiradiisa ugu doorsan adduunyo.</p>
            <h3 id="gacal-doorashada"><strong>GACAL DOORASHADA</strong></h3>
            <p>Diinteenna Islaamku waxay ina baraysaa in haweeney afar waxyaabood
                lagu guursado, kuwaasi oo kala ah: qurux, qoys sharaf leh ooy ka
                dhalatay, maal iyo diin. Haddaba haddaynu mid mid u kala qaadno:</p>
            <p>1.      Qurux: Quruxdu inkastoo ay tahay shabagga ugu horreeya ee ay
                dumarku ragga u daadiyaan, misana diin iyo akhlaaq haddaanay dugsanayn,
                intay halleyso ayaa ka badan waxay hagaajiso, waxana weeye wax da’ ku
                xiranoo qofka aan ku daahin. Waxaa la yiri quruxda keligeed ahi waa sida
                bal cagaaran oo intaad u bogto aad xoolaha ku deysatid, kolkeyse daaqaan
                ay ku banaan (shubmaan) oo bushi uun ka qaadaan.</p>
            <p>2.      Qoys sharaf leh: Waa wax loo baahan yahay in dad la garanayo
                oo magac iyo maamuus leh laga guursado, waana kii uu Rasuulku yiri: “U
                doorta xawadiinna, cirqigu waa uu dusaaye.” Xadiiska oo uu soo saaray
                Ibnu Maajah, micnihiisu waxa weeye dadnimo wanaagga waa la iska
                dhaxlaaye, hubiya qofka aad guursaneysaan amaba u guurineysaan inuu qoys
                wanaagsan ka dhashay. Ha yeeshee, illayn qoyska dhan guursan maysidoo
                qof baad ka guursanaysaaye, sideed ku dammaanad qaadaysaa inay qoftaasi
                noqon doonto tii lagu nastoo lagu nagaado, haddaanad akhlaaq iyo diin ka
                eegin?</p>
            <p>3.      Maal: Ninkii gabar maalkeed oo qura u guursadaa, ma uu
                doonayo gabadhee maalkeeduu doonayaa, ayada lafteeduna waxay u aragtaa
                nin ay iibsatay. Waxaa hore loo yiri: Ninka waxa wanaagsan inuu gabadha
                uu guursanayo saddex dheer yahay: da’ iyo nasab iyo duunyo, si aysan u
                yasin. Gabadhana waxa wanaagsan ninka ay guursanayso inay saddex dheer
                tahay: samir iyo edeb iyo suurad wanaag, si uusan u yasin.</p>
            <p>4.      Diin: Rasuulku waxa uu xadiis saxiix ah ku yiri: “Naag waxa
                loo guursadaa maalkeeda, quruxdeeda, sharafteeda iyo diinteeda, ee ta
                diinta leh gaar gacmaha ciid gashee.” Gabadha diinta lihi waa tan
                garanaysa siday u gudan lahayd xaqa uu ninkeedu ku leeyahay, siday u
                dhawri lahayd asraarta gurigeeda iyo nafteeda, siday isaga ilaalin
                lahayd masayr, carruurtana ugu barbaarin lahayd tubta toosan.</p>
            <p>Haddaba, maadaama ay adagtahay sidii lagu heli lahaa haweeney afarta
                sifo ee aannu soo sheegnay isku darsatay, waxaa habboon in xoogga la
                saaro qof diin leh, hadday markaasi qurux iyo qoys wanaag ku darsato waa
                Alxamdu lil-Laahi, hadday maalkeeda sidatana waa Rabbil-Caalamiin.</p>
            <p>Si kastaba arrintu ha ahaatee, waxaad mooddaa in dabeecadda raggu
                dalkay doonaanba ha u dhasheene tahay inay gabadha bilicsanaanteeda iyo
                muuqaalka bedenkeeda ku daba galaan, intaanay u daadegin diin iyo
                dabeecad kale. Hadday markaasi diin iyo dabeecadi u dheer yihiin, ninka
                daa’in ka baqayaa waa tuu doonayey, kii kalee damackatiir ahe xoolo
                daneeyaase quruxda wuxuu ku daraa inay dad magac iyo deeq leh ka
                dhalatay.</p>
            <h3 id="soomaalida-iyo-quruxda"><strong>SOOMAALIDA IYO
                    QURUXDA</strong></h3>
            <p>Soomaalidu waxay tiraahdaa: Hadday naagi siddeed iyo labaatan sifo oo
                dumar lagu raaco leedahay, asay gabar tahay, guurkeeda sina looma daayo.
                Sifooyinka ay tilmaamaanna waa sidatan:</p>
            <p>– Afar ay u dheer tahay: labada gacmood, timaha iyo qoorta.</p>
            <p>– Labay u dhuuban tahay: qoorta iyo dhexda.</p>
            <p>– Afar ay dhumuc u leedahay: labada kub iyo labada cududdood.</p>
            <p>– Afar ay u caddahay: labada indhood iyo ilkaha labadooda lakab.</p>
            <p>– Afar ay u madowdahay: labada indhood wiilkooda iyo labada
                sunniyood.</p>
            <p>– Afar ay deeb u leedahay: labada dibnood (bushimood) iyo labada
                mudane (naasaha caaraddooda).</p>
            <p>– Labay u shuban tahay: labada dhaban.</p>
            <p>– Hal ay u buuxdo: shafka oo ah meesha dumarku quruxda ka sitaan,
                ishuna ku nasato.</p>
            <p>– Hal ay u qoran tahay: waa sanka.</p>
            <p>Lix iyo labaatankaas sifo araggay ugu qurux badan tahay, labana
                maqalkooda ayay dheguhu ku raaxaystaan, waana qosolkeeda iyo codkeeda
                macaan.</p>
            <h3 id="carabta-iyo-quruxda"><strong>CARABTA IYO QURUXDA</strong></h3>
            <p>Soomaalida oo keliya ma aha, ee Carabta lafteedu waxay tiraahdaa:
                Naag wanaaggeed ma dhammaystirna haddaanay afar u caddayn, afar u
                casayn, afar ciriiri u ahayn, afar u carfayn, afar u madoobayn, afar u
                weynayn, afar u koobaabnayn, afar u ballaarrayn, afar u jilicsanayn,
                afarna u yarayn. Afarreydiina waa sidatan:</p>
            <p>– Afar ay u caddahay: indhaha, ilkaha, ciddiyaha iyo midabka.</p>
            <p>– Afar ay u castahay: carrabka, ciridka, dhabannada iyo dibnaha.</p>
            <p>– Afar ay ciriiri u tahay: sanka, dhegaha, xuddunta iyo cambarka.</p>
            <p>– Afar ay u carfayso: sanka, afka, kilkilaha iyo cambarka.</p>
            <p>– Afar ay u madowdahay: sunniyaha, timaha, indhaha wiilkooda iyo
                baararkooda.</p>
            <p>– Afar ay u weyn tahay: joogga, garbaha, feeraha iyo barida.</p>
            <p>– Afar ay u wareegsan tahay: madaxa, indhaha, cududdada iyo
                kubabka.</p>
            <p>– Afar ay u ballaaran tahay: foolka, indhaha, shafka iyo
                cajarrada.</p>
            <p>– Afar ay u yar tahay: dhegaha, cagaha, afka iyo calaacullada.</p>
            <p>– Afar ay u jilcan tahay: sunniyada, sanka, dibnaha iyo dhexda.</p>
            <h3 id="inantaada-u-awr-dayo"><strong>INANTAADA U AWR DAYO</strong></h3>
            <p>Waxaa loo baahan yahay inantaada iyo walaashaa inaad u doortid nin
                diin iyo akhlaaq leh oo ku dhaqmaya waxyaabaha ay diintu farayso, kana
                fogaanaya waxyaabaha ay ka reebeyso.</p>
            <p>Waxaa la yiri nin baa nin kale weydiiyey, “War heedhe inan baa ii
                joogtee yaan u guuriyaa?” Saa kii kalaa ugu jawaabay, “Nin daa’inkii ka
                biqi og u guuri, maxaa yeelay hadday deeqdana asagaa daryeeli og hadday
                ka daadegi weydana ugu yaraan ma uu dulmin doono.”</p>
            <p>Waxa kaloo la yiri: Nin dadkii hore ee suusuubbanaa kamid ah baa
                doonay inuu inantiisa u guuriyo, markaas buu la tashi ugu tegey nin ay
                deris ahaayeen oo Majuusi ah (dabka caabuda). Majuusigii oo yaabban baa
                yiri, “Dadoo dhami adayba adduun iyo aakhiro kaa wareystaane maxaad
                aniga iweydiinaysaa oon kugu war dhaamaa?” Markaas buu ninkii Muslinka
                ahaa yiri, “Iska daaye, ila taliyoo yaan inantayda siiyaa?” Majuusigii
                baa markaa yiri, “Madaxweyneheennii Kisra xooluu dooran jiray,
                madaxweynihii Ruum Qaysarna qurux buu dooran jiray, Carabina nasab iyo
                qabiil bay dooran jirtay, madaxweynihiinnii Maxamedna diin buu dooran
                jiraye, bal adigu go’aan ka gaar ciddaad ku dayan lahayd.”</p>
            <h3 id="qisadii-saciid-binul-musayib"><strong>QISADII SACIID BINUL
                    MUSAYIB</strong></h3>
            <p>Saciid waxa uu ahaa mid kamida culimadii diinta ugu caansanayd
                xilligii Banii Umayah dowladda Islaamka u talinayeen. Saciid ardadiisa
                waxaa kamid ahaa nin la oran jiray Cabdullaahi bin Abii Widaacah.
                Cabdullaahi dhawr maalmood buu dersiga ka maqnaaday, sheekhuna ardada ka
                dhex tebay. Maalintii dambe kolkii loo sheegay in sheekhu doondoonayey
                buu u yimid. Markuu salaamay buu sheekhu weydiiyey halkuu maalmahan ku
                maqnaa. “Xaaska ayaa iga jiranayd oo aan la joogay, haddase way dhimatay
                oo waaban soo duugay,” buu Cabdullaahi ugu jawaabay. “Maxaad jirradeeda
                noogu soo sheegi weyday aan booqannee, amaba geerideeda aan wax ka
                duugnee?” intuu ku yiri oo u tacsiyeeyay, xaaskii geeriyootayna u
                duceeyay, buu dabeeto ku yiri: “Cabdullaahiyow guurso, Eebbena ha
                hortegin adoo doob ah.” “Yaa sheekhow gabar isiinaya? Wallaahi baan ku
                dhaartaye afar dirham baa xoolo iga dhaca.” Sheekhii baa markaa yiri,
                “Subxaanallaah, miyaanu Muslimku afar dirham ku dhowrsan karin?” una
                raaciyey, “Anaa inan kuu guurinaya hadaad raali ka tahay.”</p>
            <p>Cabdullaahi bin Abii Widaacah oo isaga laftiisu sheekada ka
                sheekeynayaa waxa uu leeyahay, “Markaas baan xishood iyo darajayn
                dartood uga aamusay.” “Maxaad u aamustay? Ma inantaydaan kuu cuntamayn?”
                “Eebbe hakuu naxariistee maxaad saa u leedahay haddaad doonto gabadhaada
                kumanaan dirham baad ku guurin kartaaye?” baan ku iri. Markaas buu
                sheekhii yiri, “Waa runtaa, balse iska daayoo shuhuud u yeero.” Shuhuud
                baan markaa u yeertay, waxaana gabadhii la igula mehriyey afartii
                dirham, halkaana lagu kala faataxaystay.</p>
            <p>Kolkaan salaaddii Cishaha tukannay baan anigu gurigeygii iska aaday,
                waana tanoo nin baa iridkii aqalkeyga garaacaya. “Waa kuma?” Qofkii
                iridka garaacayey baa yiri, “Waa Saciid.” Ilaah baan ku dhaartaye waxaan
                Saciidyo magaalada ku aqoon jiray waan soo wada xusuustay aan ka ahayn
                Saciid binul Musayib, maxaa yeelay weligey maanan arag asagoo gurigiisa
                ka baxaya, inuu salaad masjidka ugu socdo ama meyd wax kasoo aasayo
                maaha ee. Markaas baan iri, “Waa Saciidkee?” “Saciid binul Musayib.”
                Jirkayga oo dhan baa halmar jareeyey, waxanan is iri, “Armuu sheekhu ka
                shallaayey inantuu ku siiyey oo kuu cudur daaran rabaa.” Markaas baan
                anoo cagajiid ah iridkii furay, saa waa gabar dadaboolan, faras alaabi
                ku raran tahay iyo adeegto cad. Sheekhii intuu isalaamay buu yiri,
                “Cabdullaahiyow waatan naagtaadii.” Markaas baan si yare xishood ku jiro
                u iri, “Alle hakuu naxariistee, maxaad ayaamo ugu kaadin weydey.” Suu
                yiri, “Sabab?” kuna daray, “Sow ima oran afar dirham baan haystaa? Mise
                waxaad dooneysaa in Eebbe i yiraahdo maxaad ninka habeenkaa doobnimo ugu
                dhaaftay adoo xaaskiisii haya. Waa taa naagtaadii waana taa
                alaabadiinnii, waana taa gabar idiin adeegta iyo kun dirham ood
                masruufataan. Cabdullaahiyow amaanada Eebbe iga guddoon. Waxan dhaar
                kuugu marayaa inaad iga guddoomaysid gabar soon iyo salaad badan,
                Kitaabka Eebbe iyo Sunnada Rasuulkiisana aqoon badan u leh, ee Alle kaga
                cabso, aniga darteeyna ha uga xishoon ee haddaad wax aadan jeclaysan ku
                aragto intaad edbiso gacanteyda kusoo sin.” Waanu sii dhaqaaqay.</p>
            <p>Cabdullaahi waxa uu leeyahay, “Wallaahi baan ku dhaartaye weligey ma
                arag naag ka aqrin og Kitaabka Alle, kagana aqoon badan Sunnada
                Rasuulka, kagana cabsi badan Allihii abuurtay, waxanay ahayd mas’alada
                culimada wareerisa ta jawaabteeda la weydiiyo. Mar kasta oon Saciid is
                aragno waxa uu iweydiin jiray, “Qoftii say tahay?” Markaas baan dhihi
                jiray, “Waa nabaddeeda.”</p>
            <p>Kedib markay gabadhii wiil ii dhashay baan maalin anigoo suuqa u
                baxay waxaan soo laabtay islaan aanan weligey arag oo aqalka dhex
                fadhida. Ka noqo markaan islahaa bay xaaskaygii tiri, “Soo gal
                Cabdullaahiyow, waa qof araggeeda Eebbe kuu banneeyaye.” Markaas baan
                weydiiyey, “Tumaad ahayd, Alle hakuu naxariistee?” “Cabdullaahiyow
                gabadhaan hooyadeed baan ahaye maxaad kala kulantay?” “Khayr Alle
                haydinka siiyo, si fiican baad u tababarteen una edbiseen.”
                “Cabdullaahiyow annaga ha noogu danayne haddaad xumaan ku aragtid edbi,
                waxaan nafteeda ka ahaynna adaa leh, dhoola caddayntana haka badin
                yaanay ku dhayalsane. Eebbe haydiin barakeeyo dhallaanka cusub, ha ka
                dhowro Shaydaan, hana ka dhigo mid Alle ka cabsi badan sidii awoowihii.
                Wallaahi baan ku dhaartaye afartan sanadood oon isqabnay ma aanan arag
                maalinna asagoo Allihiis ku caasinaya, lacagtaana asagaa idiinsoo
                dhiibaye qaata.”</p>
            <p>Cabdullaahi waxa uu leeyahay, “Waan ka qaatay lacagtii, waxayna ahayd
                shan diinaar, siday islaantii markaas nooga baxdayna siddeed iyo toban
                sanadood wejigeeda dib uma aanan arag ilaa geeriyi na kala geysay.”</p>
            <p>Dhammaad qisadii Saciid binul Musayib.</p>
            <h3 id="iska-eeg-inanta-intaanad-guursan"><strong>ISKA EEG INANTA
                    INTAANAD GUURSAN</strong></h3>
            <p>Ninku kolka uu xulanayo tii nolol la wadaagi lahayd, diintu waa ay u
                oggoshahay inuu iska eego, ha yeeshee su’aasha meesha ku jirtaa waxa
                weeye, intee in la’eg buu ka eegi karayaa jirkeeda?</p>
            <p>Waxaa la yiri: Cumar binu Khaddaab ayaa weydiistay Cali bin Abii
                Daalib inuu siiyo gabadhiisa Ummu Kaltuum markaas buu Cali ku yiri,
                “Cumarow gabadhu way yar tahay, balse waan kuu soo dirayaaye aragoo
                haddaad raalli ka noqoto waa naagtaada.” Markaas buu gabadhii intuu maro
                usoo dhiibay ku yiri Amiirul Mu’miniinka ugee, oo ku dheh aabbe wuxuu ku
                yiri, “Waa tii aan kuu sheegayey.” Intay Cumar u tagtay bay maradii u
                dhiibtay, ereyadiina u sheegtay. Cumar baa markaa ku yiri, “Usheeg
                aabbahaa raali baan ka nahaye.” Markay bax is tiri oo sii jeesatay buu
                Cumar kubabkeeda marada ka qaaday. “Yaa, haddaadan Amiirul Mu’miniin
                ahaan lahayn ishaan kaa dharbaaxi lahaa,” bay ayadoo xanaaqsan intay
                tiri kasii dhaqaaqday. Kolkay aabbeheed ku noqotayna waxay ku tiri,
                “Waxaad ii dirtay odoy xun oo saa iyo saa igu sameeyay.” “Maandhay waa
                ninkaagii,” buu Cali hadal kusoo gooyay.</p>
            <p>Culimada diinta intoodii badnayd waxay isku raaceen inuu ninku
                gabadha uu guurkeeda doonayo ka eegi karayo jirka qaybihiisa haween lagu
                raaco sida wejiga, gacmaha, kubabka lugaha, iyo wixi la mida, qaarbaase
                intaa kasii fogaaday oo gaarsiiyey ilaa iyo jirka oo dhan waxaan ka
                ahayn labada dalool (cambarka iyo dabada).</p>
            <h3 id="sifooyinkii-sheekh-an-nafsaawi"><strong>SIFOOYINKII SHEEKH
                    AN-NAFSAAWI</strong></h3>
            <p>Shaykh an-Nafsaawi oo ahaa caalim Islaam ah, noolaana qarniyadii
                dhexe waxa uu buuggiisii Ar-Rowdul-Caadir fii Nus-hatil-Khaadir ku qoray
                sifooyin uu sheegay in gabadha leh aan sinnaba loo daayin guursigeeda.
                Haddaba sifooyinkii uu sheekh an-Nafsaawi tilmaamay iyo qaar kaloon
                tixraacyo kale ka helnay haddaynu nuxurkoodii soo koobno, waxay ahaayeen
                sidatan:</p>
            <p>Gabadha guursigeeda la doonaa waa tan uu jirkeedu buuxo oo joogga iyo
                hilibka leh, foolka ballaaran leh, timaha dhaadheer ee madow leh,
                indhaha sidii ilays la shiday oo kalaa leh, dhabannada shushuban leh,
                sanqaroorka qoran leh, sunniyaha dhaadheer ee madmadow leh, afka yar iyo
                ciridka madow leh, ilkaha sidii aleel la qoray ah leh, dibnaha,
                dhabannada iyo carrabka cas leh, sanka iyo afka carfaya leh, qoorta
                dheer iyo cabbaaryaha leh, garbaha waaweyn leh, gacmaha buurbuuran iyo
                garaaraha leh, shafka ballaaran leh, naasaha toobinka ah ee dharka dul
                saaran dhibsanaya doonayana inay kasoo dhex baxaan leh, xabadka iyo
                naaska buuxa leh, dhexda yar leh, sinaha waaweyn leh, caloosha godan leh
                amaba xulus yaroo salaaxista ku habboon leh, xuddunta ballaaran ee
                biya-degeenkaa leh, cambar dusha iyo daafyaha ka cayilan dhexdana ka
                ciriirigaa leh, cajarrada waaweyn leh, qaarka dambe iyo doolasha waaweyn
                leh, kubabka buuxa, cagaha yaryar iyo cirbaha jilicsan leh.</p>
            <p>Gabadha socodkeedu yahay siduu abwaanku u sawiray, “Culays kuma
                dhaqaaqdo mana cararto, cagta socodka kuma dhererto ciiddee way
                ciribsataa,” kolkay soconayso laafyoota, kor iyo hoosna ka lulata, soo
                socodkeeda aad macaansatid, sii socodkeedana la miyir beeshid,
                bashaashadda aan hadalka iyo qosolka badnayn, codka iyo carrabka gaaban
                balse ereyga kasoo baxa bukaankii maqlaa macaantiida ku bogsoodo,
                bixitaanka iyo soo gelitaanka yar gurigana aan dhaafin, deriska aan dan
                lama huraan ah mooyee hadal u doonan, dibadda markay dan ka yeelato
                ninkeeda oggolaansho ka dalbata, duunyo duqeeda mooyee dad kale aan
                weydiisan, iimaanka badanoo wax yari deeqaan, degganaanta iyo dulqaadka
                badan, ninkeeda daacadda u ah oo hadduu gogosha ugu yeero degdeg uga
                yeesha, hadduu damco ayadu doonata, hadduu iska daayana isdadabta,
                kolkay galmadu dhacayso dhabannadu casaadaan, indhuhu caddaadaan,
                dibnuhuna cayaaraan, kalkay ninkeeda la joogto farax iyo qosol badan,
                markay dad kale arkeysana afgaaban oo edeb badan, eer-sheegad yar,
                abtiyaal iyo adeeryaal akhyaar ahna leh.</p>
            <h3 id="rag-maxaa-lagu-raacaa"><strong>RAG MAXAA LAGU
                    RAACAA?</strong></h3>
            <p>Ragga iyo dumarku way ku kala duwan yihiin marka laga eego sifooyinka
                la isku doorto xilliga guurka. Rasuulkeennu waa kii yiri: “Naag waxa loo
                guursadaa maalkeeda, quruxdeeda, sharafteeda iyo diinteeda,” taasi oo
                ina tusaysa in maalka iyo quruxdu ay boqolkiiba-50 ka yihiin sababaha
                dumarka loo guursado, ha yeeshee kolkay arrintu joogto ninka isagu
                doonaya inuu guursado, qiimeyntiisu taa ka duwan.</p>
            <p>Diinteenna Islaamku waxa ay xaddidday laba shardi oo haddii ninka
                laga helo ay tahay in markaa inanta uu soo doontay loo guuriyo,
                labadaasi shardi oo kala ah; Diin iyo Dabeecad. Rasuulka suubbani waxa
                uu xadiis ku leeyahay: “Hadduu idiin yimaado nimaad diintiisa iyo
                dabeecaddiisa u bogtaan u guuriya, haddii kale xumaan iyo dhibaato weyn
                baa dhulka ka dhacaysa.” Xadiiska waxaad ka garan kartaa in dabeecadda
                qofku aanay ku xirnayn diintiisa, maxaa yeelay si kasta oo qofku uu
                diinta u yaqaan, haddana dabeecad wanaagga, degganaanta iyo qabowga iyo
                waa loo kala dhashaa dabeecad xumida, xanaaq dhowaanta iyo kulaylka
                joogtada ah.</p>
            <p>Rasuulku kuma aanu soo hadal qaadin xadiiskiisa qurux iyo maal looga
                baahan yahay ragga guurdoonka ah toona. Haddaba sababtu waxa weeyaan,
                aynu ku horreeyno quruxda ee, ninka ragga ah waxaa qurux ugu filan
                ragannimadiisa, oo kol hadduu waxgarad yahay, geesi yahay, caqli iyo
                kartina leeyahay, waxay ila tahay qurux ay dumar ku raacaan oo u harsani
                ma jirto. Dhanka kale, marka diinta Islaamka laga hadlayo, maalku kamid
                ma aha shuruudaha guurdoonka lagu xiray. Ninkii diin (aqoon iyo ku
                dhaqan) iyo dabeecad wanaag isku darsada, Eebbe asagaa xagga maalka ka
                kafaalad qaaday. Waxana taasi marqaati ka ah aayadda oranaysa: “Hadday
                sabool yihiin Eebbe asagaa deeqdiisa ku hodminaya.”</p>
            <h3 id="gayaankaa-guurso"><strong>GAYAANKAA GUURSO</strong></h3>
            <p>Arrimaha loo baahan yahay in ahmiyad la siiyo kolka la dooranayo
                lammaanaha nolosha waxa ugu horreeya diinta iyo dabeecadda sidaynu
                horeba usoo sheegnay, waxase aan la inkiri karin inay jiraan umuuro kale
                oo iyaga laftoodu ahmiyaddooda leh, waxaana kamid ah farqiga u dhexeeya
                da’da ninka iyo da’da inanta uu guurkeeda doonayo.</p>
            <p>Abuubakar iyo Cumar ayaa mid waliba goonidiisa usoo doontay Faadumo
                binti Rasuul, markaas buu Rasuulku mid waliba goonidiisa ugu sheegay
                inay gabadhu yar tahay. Ha yeeshee kolkuu Cali soo doontay, waa uu
                siiyay, waxanay culimada qaar taa ku micneeyeen in Rasuulku doonayey
                inuu gabadhiisa u guuriyo nin ay isku da’ dhow yihiin, waxana markaasi
                Faadumo ay jirtay shan iyo toban sano iyo shan bilood, halka uu Cali ka
                jiray koow iyo labaatan sano iyo afar bilood.</p>
            <p>Waxaa laga yaabaa inuu maskaxdaada ku soo dhoco guurkii Rasuulkeenna
                iyo Caa’ishah oo iyadu aad uga da’ yarayd Rasuulka, ha yeeshee qoraaga
                kitaabka Tuxfatul-Caruus Maxamuud al-Istambuuli waxa uu ku doodayaa in
                umuurtaasi aanay ahayn mid lagu dayan karo sababahaan soo socda
                awgood:</p>
            <p>–        Dadnimada Rasuulka oo dadnimo qof lala simaahi jirin, taasi
                oo keentay inay Caa’ishah farxad kula noolayd, isagana ka door bidday
                nin kasta oo dhallinyaro ahaa oo soo doontay.</p>
            <p>–        Ulajeeddada siyaasadeed ee ka dambeysay arooskaasi oo loola
                jeeday in dhidibbada loo aaso xiriir dhexmara Rasuulka iyo Abuu-Bakar
                as-Siddiiq oo saaxiibtinnimada soojireenka ah ee ka dhexeeysay asaga iyo
                Rasuulka ka sokow, kamid ahaa hoggaamiyeyaasha Carabta, loona fududeeyo
                maslaxadda ka dhaxaysay labadooda, maadaama uu Abuu-Bakar mar waliba
                tegi jiray guriga Rasuulka si dardarsiimo loo geliyo Dacwada
                Islaamka.</p>
            <p>–        Caa’ishah oo ahayd qof aad u diin badan, marnabana aan cabsi
                looga qabin inay gef ka geysato guurkaasi.</p>
            <p>–        Rasuulka oo la siiyay awood ragannimo u dhiganta afartan
                ragga Saxaabadiisa ah awooddood sida ku soo aroortay Xadiiska Saxiixa
                ah.</p>
            <p>Dhammaad faalladii al-Istambuuli.</p>
            <p>Gabar baa gabar weydiisay, “Naa rag kee baad ugu jeceshahay?”.
                Markaas bay tiri, “Waxaan ugu jeclahay ger caddaale, guunyo badane,
                gaajo gooye, kuu garaabe, ku garab taagne, gef ka dheere, garoor ma
                daadshe, gaawe carafle, gaari farasle, gaarka haaye, deris gargaare, ee
                adiguna?” Markaas bay ugu jawaabtay, “Anna gar madoobe, geed walwaale,
                garruun weyne, gujo kulule, gunta ku geeye, kuna gufeeye, gidaarra
                jeexe, gurxan badane, gebagebeeye, gacan sarreeye, gam’i waaye, kaas
                baan u jeclahay ee aniga iyo adiga teennee caqli badan?”</p>
            <p>Sida ninkuba u jecel yahay inuu guursado gabar da’ yar, qurux badan,
                caqli badan, dhawrsan, asagana jecel oo dhaqaalaysa, ayay gabadhuna u
                jeceshahay in loo guuriyo wiil da’ yar ama aan wax badan ka durugsanayn,
                qurux badan, caqli iyo ragannimo badan, dhawrsan oo iyada uun ku kooban,
                deeqsina ah.</p>
            <p>Waxaa la yiri: Nin gaaban oo fool xun baa wuxuu qabay gabar qurux
                badan. Maalin buu usoo galay ayadoo si fiican isu qurxisay. Markaas buu
                isha la raacay awoodina waayay inuu ka jeesto. Markay aragtay siduu u
                eegayo bay tiri, “Maxaa kugu dhacay?” “Wallaahi aad baad u
                qurxoonaatay.” Markaas bay tiri, “Ku bishaareyso inaan aniga iyo adiguba
                Janno geleyno.” Suu weydiiyey, “Oo xageed ka ogaatay?” “Anoo kalaa lagu
                siiyey markaas baad shukriday, adoo kalena waa la i siiyey markaas baan
                sabray, qofka shukriya iyo ka sabraana waa ehlu janno,” bay hadal ugusoo
                jartay.</p>
            <p>Waxaa la yiri: Nin baa asagoo faras fuushan waxaa ka hor timid naag
                uusan quruxdeeda ayadoo kale hore u arag. Markaas buu ku yiri, “Hadduu
                nin ku qabo Eebbe hakuu barakeeyo, haddii kalese ii sheeg.” Markaas bay
                ku tiri, “Maad iska kay dhaaftid wax aanad jeclayn baa igu yaalle.”
                “Maxaa kugu yaal?” “Madaxayga cirraa ku taal.” Intaa markuu maqlay buu
                faraskii saynta u rogay si uu u dhaqaaqo, waase ay joojisay, oo intay
                timeheedii hagoogta ka qaadday tustay, mise waaba timo madowgooda wax
                lagu mitaalo aan la arag. Waxayna ku tiri, “Wallaahi inaanan weli
                labaatan jir gaarin, ha yeeshee waxa madaxaaga iiga muuqatay cirro,
                waxana aan rabay inaan ku tuso in annaguba aan idinku nacayno waxa aad
                nagu nacaysaan.”</p>
            <p>Ugu dambayntii, waxaa lagama maarmaan ah inuu jacayl jiro amaba
                israbitaan ka dhexeeya labada ruux ee guurka u sharraxan, ha yeeshee
                jacaylka laf ahaantiisa ma aha in laga dhigto yool, balse waa inuu
                ahaadaa waddo xaaran oo loo maro hadaf ka weyn oo ay labada qof
                hiigsanayaan. Gabadha aad guursigeeda dooneysaa ma tahay haddaad guri
                gashaan (waa siday kuula muuqato ee) mid ay naagnimadeedu ku qancin
                doonto? Ma tahay mid loo daayey agaasin guri, garaneysana rag waxa u
                roon iyo waxa ka reebban?</p>
            <h3 id="dardaaran-aan-diin-loo-eegin"><strong>DARDAARAN AAN DIIN LOO
                    EEGIN</strong></h3>
            <p>Waxa la arkaa waqtiyadaan dambe in dad badan oo isdooranayaa ay isku
                doortaan muuqaallada dibadda sida: muuqaalka iyo midabka jirka, timaha,
                eegmada, iyo wixi la mida, iyaga oon ka eegin qofka ay dooranayaan
                dhanka sifooyinka nafsiyeed iyo dabeecadeed oo iyagu ah kuwa nolosha
                qoys u horseeda farxad, raynrayn, raaxo iyo murugo la’aan.</p>
            <p>Haddaba waa in rag iyo dumarba aan la isku dooran muuqaalka kore oo
                qura, balse lagu doortaa qofka shakhsiyaddiisa, sababta oo ah muuqaalku
                waa mid ku xiran da’da qofka oo baaba’aya. Tusaale ahaan, gabar ku
                fekeri jirtay inay hesho wiil dheer, jirkiisu dhisan yahay, lebbis
                qurxoon, taajir ah iyo wixi la mida, haddii ay hesho wiilkii ay ku
                riyoon jirtay una haysatay inuu noqon doono wehelkeeda adduunyada (isna
                uu ku doortay sifooyinkii ay ku dooratay kuwa la mid ah), kolka ay
                aqalgalaan oo dabeeto inta ay ka dheregto sifooyinkiisa dibadda, u
                baahato dadnimadiisa gudaha ayna markaasi ka weydo, waxay billowdaa inay
                dareento dhibaatooyin aanay hore ugu xisaabtamin iyo inaysan raalli
                ahayn. Haddaba kolka aad dooranaysid kan kula wadaagaya nolosha, waa in
                aad ka eegto oo qiimaysid gudihiisa iyo dibaddiisa labadaba oo uusan
                kugu noqon afka malab uur minshaar.</p>
            <p>Gabadhu inta aysan isku indha tirin jacayl, waxa loo baahan yahay
                inay ogaato ruuxa ay laabteeda u furaysaa inuu noqon doono kan ay isla
                billaabi doonaan socdaal nololeed jiraya ilaa ay geeriyi kala geyso. Waa
                inay maskaxda ku haysaa in doorashadeedaasi ay tahay imtixaan ay geleyso
                inta ay nooshahay kan ugu adag, sidaasi daraadeedna ay isugu geyso wax
                allaale waxay xeel iyo khibrad leedahay siday u darsi lahayd dabeecadda
                iyo shakhsiyadda gudaha ee qofka ay dooranayso.</p>
            <p>Waxaa laga yaabaa in qofku aragtida guud ka caafimaad qabo, balse uu
                hoosta ku wato cudurro xunxun sida jabtada amaba cudurrada kale ee
                waqtiyadaan dambe ku caan baxay dunida kuna qarsoon xubnaha taranka,
                kuwaasi oo ay khatartoodu badan tahay gaar ahaan kolka ay hayaan
                haweenka. Waxa laga yaabaa in jabtada kolka la iska daaweeyo ay dusha ka
                bogsooto, balse ku qarsoon tahay jirka hoose ilaa ay maalin maalmaha
                kamid ah u gudubto maskaxda keentana cudurro Eebbe kaa haayo, iyada oo
                weliba u gudbaysa qofka aad isqabtaan iyo carruurta intaba. Cudurka
                qaaxadu isna waxa uu leeyahay natiijooyin kuwaasi la mid ah, waxaana
                waajib ah in arrimahaasi oo dhan maskaxda lagu haayo marka la dooranayo
                lammaanaha nolosha.</p>
            <h3 id="khidbada"><strong>KHIDBADA</strong></h3>
            <p>Khidbada haddaynu ka eegno dhanka diinta Islaamka iyo dadkii hore,
                waxa ahayd sidatan: wiilku dumar buu dirsan jiray uga warkeena inanta
                akhlaaqdeeda iyo gaarinimadeeda. Hadduu la dhaco wanaagga laga soo
                sheego iyo warbixinta laga keenana, duqay buu kaxaysan jiray amaba
                keligii bixi jiray oo intuu aabbeheed u tago guurkeeda weydiisan jiray.
                Kolkaana aabbuhu hadduu ku qanco wiilka diintiisa iyo edebtiisa, wuxuu
                la tashan jiray inanta iyo hooyadeed, hadduu oggolaansho ka helana
                halkaa ayuuba ku bixin jiray. Gabadha markaa inta la mehriyo ayaa
                ninkeeda la daba dhigi jiray, waxayse ahayd hadduu sidaa dalbado. Haddii
                kale intuu halkuu kasoo doonay u noqdo ayuu kolkuu guri diyaarsado soo
                doonan jiray laguna dari jiray.</p>
            <p>Maanta khidbadu waxa weeye xaflad faraxeed duunyo badani ku baxdo dad
                badanina isugu yimaado, dabeetana wiilka iyo gabadha oo si fiican loogu
                soo lebbisay gacmahana is-haystaa intay ku soo baxaan dadka xafladda
                kasoo qaybgalay, hortooda isku weydaarsada farraanti ka dhigan heshiis
                dhexmara labadooda oo ah inay isguursan doonaan, waxayna dhab ahaantii u
                egtahay heshiis ganacsi labada dhinac mid loogu xajinayo kan kale, waana
                arrin aan diin wax sal ah ku lahayn.</p>
            <p>Hablaha qaar khidbadu waxabay u tahay dareen iska sara marin ay iska
                sare marinayaan kuwa kale ee aanay weli duruuftu u oggolaan in dadku
                isugu yimaado uguna alalaaso xafladda khidbadooda. Waxa iyana jirta in
                khidbado badani ku dhacaan si degdeg ah, si waddada looga xiro loogana
                boos qabsado kuwa tartanka kula jira gabadha ama wiilka. Dhallinyaro
                badan baa hablaha ugu ballan qaada guur, si ay uga haqab tiraan
                rabitaankooda jinsiyeed dabeetana ka baxa ballantii ay ku galeen afar
                indhood hortood. Kol haddayse khidbadu ku dhacayso dadka oo dhan
                hortooda, ceeb bay ku noqonaysaa iyo sharaf dhac haddii intuu gabadhaasi
                ku ciyaaro dabeeto is-yiraahdo fasakh (ka bax) khidbadaasi sabab
                la’aan.</p>
            <p>Tijaabooyinku waxay caddeeyeen in khidbada ay ku xigsato galmadu
                iyada oon la gaarin meher iyo aqalgal, ay inta badan ku dhammaato kala
                tag. Khidbadaha qaar baa ku dhaca xaalad qooq iyo kacsi iyo dhaar inayan
                weligood kala harin, iyada oon wax hordhac iyo ka fiirsi ahi ka
                horreeyn, sidaasina intay u hoggaansamaan kacsi iyo rabitaan aan xad
                lahayn, daqiiqad kadib ka shallaayaan wixii ay daqiiqad kahor ku
                dhaqaaqeen. Gabdhaha qaar baa kolka ay hoosta ka galaan wiilka ay jecel
                yihiin uu soo weeraraa dareen kacsi aan xad lahayni, dabeetana awoodi
                waaya inay maya yiraahdaan iyaga oo miyir iyo dhimirba beela, sidaasina
                ay ku dhacaan heshiisyo aan weligood dhaboobayn iyada oo weliba aan la
                joogin meel laga noqdo.</p>
            <p>Gabadhii khidbadeeda fasakhda mujtamacaadka reer barigu waxay ku
                eegaan il liidiseed, taasi oo ah dulmi la jideeyey waqti fog. Fasakhidda
                khidbadu amaba haddaynu si kale u niraahno ka bixitaanka ballantii ahayd
                in la is guursan doono waxay xumeysaa sumcadda gabadha. Waxa intaa dheer
                in mujtamaca iyo cid kasta oo doonta inay gabadhaasi dib u doonato
                labaduba u arkaan inay tahay garoob, si kastaba gabadhaasi ha u jeclaato
                khadiibkeeda cusub, daacad iyo raaliyana ha ugu ahaato ee.</p>
            <p>Dalalka aan diinta Islaamka ku dhaqmin qaarkood waxay khidbadu uga
                dhigan tahay xarig sharci ah, khadiibadduna waxay leedahay xuquuq u
                dhiganta tan ay leedahay haweeneyda la qabo iyo weliba xuquuqda
                uurjiifka caloosheeda ku jira haddii ay u oggolaato khadiibkeeda inuu u
                galmoodo intaanay aqalgelin. Waxa caadi ah inaad dalalka caynkaasi ah ku
                aragtid nin iyo haweeney isu dhalay laba iyo saddex carruur ah oo la
                leeyahay caawa ayuu dhacayaa nikaaxii iyo aqalgalkoodii. Waxa taasi ka
                yaab badan in dalalka qaar aanayba labada qof isguursanaynin ilaa iyo
                inta ay ka hubsanayaan inay carruur isu dhali karayaan, iyaga oo isla
                noolaanaya ilaa iyo intay dhawr carruur ah isu dhalayaan, markaa
                dabadeedna aqalgal iyo xaflad yaab leh loo dhigayo.</p>
            <h2 id="baabka-labaad-aqalgalka">Baabka Labaad: Aqalgalka</h2>
            <h3 id="gabadha-udhisa-gacalkeeda"><strong>GABADHA UDHISA
                    GACALKEEDA</strong></h3>
            <p>Gabadha intaan gacalkeeda loo guri geyn, waxaa loo baahan yahay in
                loo dhiso, loona naashnaasho. Saciid bin al-Musayyib wuxuu Ibnu Cabbaas
                ka weriyey inu yiri: Rasuulku kolkuu gabadhiisa Faadumo u guurinayey
                Cali, wuxuu haweenkii ku yiri, “Gabadheyda Faadumo waxan u guurinayaa
                ina-adeerkay Cali. Waanad ogsoon tihiin halkay iiga taallo, waxaanan
                doonayaa inaan haddeer u guri geeyee, gabadhii waa taase dhisa.” Kolkaa
                intay Faadumo u tageen bay ugeliyeen waxay dahab lahaayeen, kuna
                udgiyeen waxay barafuunno lahaayeen. Muddo markuu ka maqnaa buu Rasuulku
                mar labaad u galay haweenkii, markaas bay uga bexeen qolkii, waxase ku
                hartay gabar la oran jiray Asmaa’ binti Cumays. Rasuulka baa markaa
                weydiiyey gabadhii, “Adigu tumaad ahayd?” “Tii gabadhaada ilaalineysay
                baan ahay,” bay tiri, una raaciday, “Gabadha habeenka la aqalgelinayo
                waa in ay qof dumar ihi la joogto u adeegta, hadday dan yeelatana
                ufulisa.” Markaas buu Rasuulku ugu duceeyey, “Eebbe hortaada,
                gadaashaada, midigtaada iyo bidixdaada intaba sheydaan ha ka
                ilaaliyo.”</p>
            <p>Haddaba, gabadha habeenka aqalgalka waa in inta si wanaagsan loo
                dhiso, la raaciyaa gabar kale “malxiisad” ninka guriga ugu gelisa, una
                bandhigta qurux jirkeeda wixii ku qarsoon, iyadoo mar lugeheeda tusta,
                mar gacmaheeda, mar wejigeeda marna dahabka dusheeda ku raran, si uu
                isha uga buuxsado ugana dhergo intaanba gogol iyo galmo la isla gaarin.
                Waxaa weliba habboon in ninka xaaskiisa loo aqalgeliyo habeenkii kolkay
                dunidu degto dadkuna jabaqda dhigo.</p>
            <h3 id="dardaaranka-hooyada-habeenka-aqalgalka"><strong>DARDAARANKA
                    HOOYADA HABEENKA AQALGALKA</strong></h3>
            <p>Hooyo 1: “Gabadheydiiyeey, waxaad ka baxday guri aad baratay una
                baxday gogol iyo nin aanad garanayn. U noqo dhul, samo hakuu noqdee. U
                noqo dhab, udub dhaxaad ha kuu noqdee. U noqo jaariyad, addoon ha kuu
                noqdee. Ha isku nabin yaanu ku nicine, hana ka fogaan yaanu ku
                hilmaamine. Hadduu kuusoo dhowaado u dhowow, hadduuse kaa meero ka
                fogow. Ilaali sankiisa, dhegihiisa iyo indhihiisa. Yaanu kaa urin udug
                mooyee, yaanu kaa maqal hadal mac mooyee, yaannuna kaa dhugan dhalaal
                iyo qurux mooyee.”</p>
            <p>Hooyo 2: “Gabadheydiiyeey, waxaad ku socotaa nolol cusub. Nolol aanu
                boos uga bannaaneyn hooyadaa, aabbahaa, iyo walaalahaa toona. Waxaad
                noqoneysaa xaas uu qabo nin aan dooneyn inay cidi kula wadaagto, xitaa
                hadday ciddaasi ahaan lahayd kuwii ku dhalay iyo kuwii kula dhashay.</p>
            <p>“Gabadheydiiyeey, ninkaaga u noqo naag iyo hooyo labadaba. Gaarsii
                heer uu aamino in aanay cid aan adiga ahayni jirin, mar kastana
                xusuusnow inuu nin kasta yahay carruur caga weyn, hadal macaan kan ugu
                yarina uu ka farxinayo. Yaanu kaa dareemin murugo iyo in guurka uu ku
                guursaday aawgii aad reerkaagii uga soo fogaatay, illayn isaguba waxa uu
                ka soo tegay gurigii aabbihii iyo reerkiisiiye. Ha yeeshee farqiga idiin
                dhexeeya adiga iyo isagu waa uun farqiga u dhexeeya nin iyo naag oo
                naagi mar waliba waa ay ka beer jilcan tahay kagana xiiso badan tahay
                ninka xagga waalidkeed iyo gurigii ay ku dhalatay, ku barbaartay waxna
                ku baratay. Waa inaad la qabsataa nolosha cusub iyo ninka cusub oo laga
                billaabo maanta noqday ninkaagii iyo carruurtaada aabbohood.</p>
            <p>“Gabadheeydiiyeey, waa kaa mustaqbalkaagii waana kaa gurigaad adiga
                iyo ninkaagu wada dhisateen, aabbahaa iyo hooyadaana ka soo qaad wax
                tegay. Ku oran maayo iska illow aabbahaa, hooyadaa iyo walaalahaa,
                haddaad adigu illowdana iyagaanba ku illoobi karin, waxanse kaa
                codsanayaa in aad ninkaaga jeclaatid, isu qurxisid, isagana u joogtid,
                weligaana maandhey iska ilaali masayr haddii kale furriin meel kuuma
                jiro.”</p>
            <p>Hooyo 3: “Gabadhaydiiyeey, maal badni waalidkeed hadday gabari nin
                kaga maarmi lahayd adaa ugu horreyn lahaa, balse haddaynu dumar nahay
                rag baa naloo abuuray, sida raggaba annaga naloogu abuuray.</p>
            <p>“Gabadheydiiyeey, waddankaad ku dhalatay iyo gurigaad ku barbaartay
                waa tanoo waad ka baxaysaa, adoo aadaya dal aanad aqoon iyo nin aanad u
                baran la dhaqankiisa, ee maandhey u ilaali toban umuurood:</p>
            <p>– Ta koowaad iyo ta labaad: Ku qanac wuxuu ku siiyo kana maqal wuxuu
                ku yiraahdo, maxaa yeelay qanaacada qalbigaa ku qabooba, maqalka ninkana
                Rabbi baa raalli ka noqda.</p>
            <p>– Ta saddexaad iyo ta afraad: Halka ishiisu qabanayso la soco, halka
                sankiisu urinayana ogoow, oo yaanay ishiisu qurux mooyee wax kale qaban,
                sankiisuna udgoon mooyee wax kale urin.</p>
            <p>– Ta shanaad iyo ta lixaad: La soco waqtiyada uu wax cuno, uguna
                dadaal degganaanta waqtiga uu hurdo, maxaa yeelay gaajadu way gubtaa,
                hurdada oo lagu bar gooyaana way ka caraysiisaa.</p>
            <p>– Ta toddobaad iyo ta siddeedaad: U dhowr guriga iyo maalka ha ku
                qaddariyee, una daryeel qaraabada iyo ubadka maamul aqoon iyo marwanimo
                ha kuu qiree.</p>
            <p>– Ta sagaalaad iyo ta tobnaad: Sir ha ka bixin yaanu kaa sad goosane,
                amarna ha ka diidin yaanu intuu kuu xanaaqo ku diline. Ha farxin isagoo
                murugeysan, hana ismurjin isagoo faraxsan.”</p>
            <h3 id="dareenka-gabadha-habeenka-aqalgalka"><strong>DAREENKA GABADHA
                    HABEENKA AQALGALKA</strong></h3>
            <p>Gabadha aan bekra-jebinta wax fikrad ah ka haysan, waswaas, shaki iyo
                cabsiyi kama marna habeenka lala aqalgelayo. Marka aan leeyahay fikrad
                kama wado tijaabooyin hore oo ay soo martay, balse waa fikrad cilmiyeed
                la soo baray loogana soo sheekeeyay. Waxaa dhacda inay hablaha qaarkood
                ka baqaan inayba kala dillaacaan habeenkaasi. Bekra-jebinta waxaa la
                socda xanuun yar oon micne lahayn, watana macaan illowsiisa cabsida oo
                dhan. Waxaan oran karnaa maba jiro wax xanuun lagu tilmaami karaahi
                haddii aynaan annagu arrinka buunbuuninayn, siinaynna ahmiyad ka weyn
                tan uu mudan yahay.</p>
            <p>Waxa waajib ku ah gabadha inay isugu diyaariso guurka si qalbi
                furnaan leh, sababta oo ah habeenka aqalgalku waa hadafkeeda koowaad
                waxaana ku xiran mustaqbalkeeda oo dhan. Gabadha si wanaagsan u xulatay
                gacalkeedu maba aha inay cabsato, balse waa inay si kalsooni ah
                xabadkiisa isugu tuurtaa una dhunkataa iyada oo u diyaar garoobeysa inay
                la midowdo laga billaabo saacaddaasi ilaa iyo intay nooshahay. Dabcan
                gabadha caynkaasi ah ee farxad iyo laab furnaan ku soo dhoweysa
                habeenkeedu way hilmaantaa xanuunka aan wax la sheego lahayn ee la socda
                bekra-jebinta.</p>
            <h3 id="sideed-u-dhaqmaysaa-habeenka-aqalgalka"><strong>SIDEED U
                    DHAQMAYSAA HABEENKA AQALGALKA</strong></h3>
            <p>Waxaan shaki ku jirin in aanu ninku wax dhibaato jireed ah kala
                kulmeynin bekra-jebinta habeenka aqalgalka, ha yeeshee waxa uu la kulmaa
                dhibaatooyin nafsiyadeed oo kaga yimaada dhanka xabiibtiisa kasoo tagtay
                gurigii waalidkeed ay ku noolayd laga soo billaabo carruurnimadeedii
                albaabkana laga soo xirtay, isna aragtay iyada oo joogta caalam cusub
                una dhiibaysa nafteeda iyo jirkeeda nin aysan aqoon amay dushaas uun ka
                arki jirtay, cunto cusub, guri cusub, amar qaadasho cusub, iyo wixi la
                mida. Waxa laga yaabaa in gabadhaasi ay sanado badan daawan jirtay kana
                qaybgeli jirtay aqalgallo, akhrisanaysayna buugaag ku saabsan guurka,
                kuna riyoon jirtay farxadda iyo raynraynta sugaysa, waana tanoo
                rajooyinkeedii gabarnimo maanta waa ay dhaboobayaan, waxaanay
                dareemeysaa in halyeygeedan ay jeceshahay uu yahay kan leh jirkeeda,
                haddana waxa aanay ka dhamayn baqdin dumarnimo.</p>
            <p>Habeenka aqalgalku waxa weeye habeen imtixaan, mana aha siday dad
                badani u haystaan habeen raaxo iyo in intuu ninku isku dul tuuro
                haweeneydiisa cusub uu ka darduurto macaan aan xisaab lahayn. Waxaa
                waajib ku ah ninka inuu habeenkaasi ula dhaqmo gacaladiisa sidii qof
                martiya oo kale uusanna ula dhaqmin sidii naagtiisa, sababta oo ah
                ahmiyadda nafsiyadeed ee habeenkaasi leeyahay baa ka weyn tan jinsiyeed.
                Waxaa ninka looga baahan yahay inuu bixiyo wax ka badan inta uu
                qaadanayo, waana in uusan ka fekerin raaxadiisa balse u qaato in
                habeenkaasi yahay habeen imtixaan xaddidaya mustaqbalka iyo aayaha dambe
                ee la dhaqanka haweeneydiisa, iyada oo habeenkaasi ka qaadanaysa fikrad
                heerka ay gaarsiisan tahay raganimada ninkeedu, kalana hubsanaysana in
                ay u dhabowday riyadii ay ku taami jirtay iyo inay khasaartay.</p>
            <p>Asmaa’ bintu Yasiid oo malxiisad u ahayd Caa’isha bintu Abii-Bakar
                markuu Nabigu la aqalgelayey, waxaa laga weriyey inay tiri, “Caa’isha oo
                si wanaagsan loo soo qurxiyey ayaan soo geliyey qolkii aqalgalka,
                markaas baan ugu yeeray Rasuulka. Waxa uu Rasuulku inoo soo galay isaga
                oo sida weel caano ku jiraan, intuu qaar ka cabay buuna Caa’isha u
                taagay, markaas bay kama qaadane hoos dhugatay xishood dartii, markaas
                baan cod canaani ku jirto ku iri, “Naa ka guddoon Nabiga.” Dabeeto intay
                ka qaadatay bay xoogaa ka cabtay, markaas buu ku yiri, “Sii inta soo
                hadhay hablaha saaxiibbadaada ah.”</p>
            <p>Haddaba waxaynu halkaa ka garan karnaa in kolka gabadha la soo geliyo
                gurigii lagula aqalgeli lahaa, ay habboon tahay in ugu horreynta la
                guddoonsiiyo hadiyad wixii markaa loo heli karo, loona sheekeeyo si
                xishoodka iyo baqdinta looga bi’iyo, gogoshana aan marnaba lagula
                degdegin.</p>
            <p>Diinteenna Islaamku waxay qabtaa in kolka aroosadda aqalka la soo
                geliyo, intuu ninku madaxeeda gacanta ka saaro uu ku ducaysto in Ilaah
                khayrkeeda iyo barakadeeda waafajiyo, waxay xumaan leedahayna ka
                badbaadiyo.</p>
            <p>Amarka ugu horreeya ee ay habboon tahay inuu ninku xaaskiisa cusub
                siiyaa waxa weeye inay laba rakco oo salaad ah ku xirato, ayna ku
                ducaystaan in Ilaah isu barakeeyo, carruur khayr qabtana kala siiyo.
                Sidaasi bay labada isqabaa ku dareemaan in ulajeeddada ugu weyn ee
                guurku aanay ahayn galmo iyo raaxaysi, balse ay tahay gudasho waajib
                diini ah iyo dhalid carruur dadkooda iyo dalkooda anfacda. Sidaas bayna
                Diinteenna Islaamku niyadda ugu dhisaysaa labada qof habeenka aqalgalka,
                ugana dhigaysaa macaanta hawsha habeenkaasi cibaado.</p>
            <p>Ninku sida uu u dhaqmo habeenka aqalgalku waxay ku xiran tahay sida
                uu u fekero, aqoontiisa, da’diisa, heerka rabitaankiisa jinsiyeed, iyo
                wixi la mida. Haddaba si looga hor tago dhibaato kasta oo si lama filaan
                ah ku timaadda, waxa loo baahan yahay in ka hor habeenka aqalgalka ay
                labada isdoortay iska afgartaan mashaakilka jacaylka iyo guurka, haddii
                ay dareemaan in ay isku afgaran la’ yihiin arrimahaasina waxa talo iga
                ah in ay kala tagaan, sababta oo ah guurka ku billowda is afgaranwaa
                jinsiyeed waxa uu la mid yahay cimaarad laga dul taagay bacaad khasabna
                ay tahay inay isbuurato.</p>
            <p>Ninka habeenka aqalgalka waxa waajib ku ah inuu ka fogaado wax kasta
                oo miyirka ka qaadi kara sida mukhaadaraadka, qaadka (jaadka), khamriga,
                iyo wixi la mida, waxyaabahaasi oo sidoodaba xaaraan ka ah qofka
                Muslinka ah, si uusan u fasahaadin una burburin rajooyinkii xabiibtiisa
                oo dhaboobaya habeenkaasi, kuwaasi oo ah inay aragto gacalkeeda oo intuu
                ku soo dhoweeyo waji furan, u ximbaara xaggaa iyo sariirta. Waa inuu ka
                ilaaliyaa inay ku baraarugto nin cabsan oo dhac-dhacaya, kuna soo socda
                isaga oo aalkolo iyo khamri ay ka soo urayaan, afkiisana ay ka soo
                baxayaan ereyo aan dhegaha u roonayn, halkaasina dabeeto ay kaga qaraxdo
                quraaraddii rajadu.</p>
            <p>Kolka labada caruus ay ka tagaan goobta waliimada una baqoolaan
                xaggaa iyo gogoshooda, waxa ninka waajib ku ah inuu u dhaqmo si
                xilkasnimo ku jirto. Waa inuusan hilmaamin in xafladdu ay daalisay jirka
                ooridiisa cusub. Maalinta aqalgalku waxay farxad u tahay labada qoys,
                ehelada kale iyo asxaabta oo dhan, ha yeeshee daal bay u tahay labada
                aqalgelaya, iyada oo weliba inta badan xafladda la qabto qorrax dhac
                kadib.</p>
            <p>Waxa habboon in ninku uusan ugu deg-degin firaashka sidii isaga oo
                xiso waxbarasho dhaafaysa ka gaarsiinaya. Waa inuusan ku degdegin
                furitaanka hadiyadda loo keenay. Ninyahaw noloshaada guur ha ku
                billaabin kufsi. Ha degdegin; saacado, maalmo iyo sanado badan baa ku
                horyaal aad sidaad doonto u raaxeysan karto e. Ka ilaali gacaladaada wax
                kasta oo shaki, naxdin, iyo degganaan la’aan ku abuuri kara, ulana
                dhaqan ugu yaraan saacad kaamil ah sidii adinka oon weli aqalgelin
                waxbana aysan dhicin. Waxaan ula jeedaa, uga sheekee jacaylka aad u
                qabto iyo quruxdeeda, isuna ahaada sidaad isu ahaydeen habeen ka hor, si
                ay gacaladaada ugu soo noqoto degganaantii una dareento ammaan iyo
                nabad-gelyo, wax walibana waad heli doontaaye tartiibso.</p>
            <p>Waa inay aroosaddu heshaa xorriyad buuxda oo ay dharka iskaga
                beddesho, waana inuusan u soo gelin ninkeedu ilaa ay sariirta ka tagto.
                Waa inuu isagu dharka iskaga soo beddelaa qol kale amaba suuliga.
                Aroosaddu waa inay soo xirataa dhar khafiif ah oo laga dhex arkayo
                jirkeeda furitaankiisuna uu sahlan yahay sida guntiinada oo kale, si ay
                u soo jiidato ninkeeda, laakiinse looma baahna inuu isagu soo qaato dhar
                khafiif ah, ama xayto, amaba is-qaawiyo, taasi oo ka didinaysa xaaska
                habeenka ugu horreeya. Waxa laga yaabaa in gabadhu kolka ay aragto jirka
                ninka oo qaawan uu u cuntami waayo, oo sidii ay filaysay iyo sida dhabta
                ahi ay kala fogaadaan sida geedkiisa oo aad u weyn ama jirka ninka oo
                dubkiisu uu aad u jilicsan yahay, ama tin fara badan leh amaba ay aafo
                ku taal.</p>
            <p>Waxyaabaha ay gabadha bekrada ahi aadka uga xumaato, nafteedana
                dhaawaca waxa ka mid ah, ninka oo jirkeeda u qaawiya si ula kac ah,
                sababta oo ah waxa lagu barbaariyay inay is-asturto ama ay cawradeeda
                hoose sida naasaha, caloosha iyo xubinta taranka qarsato, sidaa awgeed
                ninka oo goobahaasi mar qura daboolka ka rogaa, gaar ahaan kolka uu
                isagu dharkiisii weli qabo, waxay gabadha ku dhalinaysaa xishood iyo
                inay ka xumaato, dareentana in ninkeedu ula dhaqmayo sidii inay dhillo
                tahay oo uu rabo inuu ka dhamaysto oo qura. Waxa kale oo loo baahan
                yahay in ninku uusan gacmihiisa gabadha dharka oo dhan kaga dhigin,
                sababta oo ah waxay u haysataa in dharku uu asturayo wax aan loo
                baahnayn in indhaha ninku ay arkaan, oo ah ceeb jirkeeda ku taal.
                Haddaba waxa ninka la gudboon inuu ooridiisa cusub u daayo habeenka
                koowaad inay iyadu dharka iska dhigto ama iska beddesho, welibana waa in
                uu tagaa meel aanay ka arkayn markay dharka iska saarayso si uusan uga
                xishoodsiin. Haddii haddaba uu yahay ragga ka hela inay hawshaasi iyagu
                fuliyaan waa inuu si tallaabo-tallaabo ah u fuliyaa oo uusan hal mar
                dharka ka wada dhilqin, balse uu dhowr habeen hadba meel kusii hoydaa,
                kuna fuliyaa hawshaasi meel mugdi ah inta ay ka baranayso xaaskiisu,
                ugana kalsoonaanayso. Kolka uu kalsoonidaasi kasbadana wax dhibaato ah
                kala kulmi maayo inuu siduu doono wax yeelo.</p>
            <h3 id="dhibaatooyinka-dhaqanxumada-ninka"><strong>DHIBAATOOYINKA
                    DHAQANXUMADA NINKA</strong></h3>
            <p>Waxa dhab ah in aqoon la’aanta haweeneyda iyo aqoon yarida ninku ay
                keeni karaan xaalado murugo leh oo aynu ka tilmaameyno oo keli ah
                saddexdaan xaaladood:</p>
            <p>– Gabar ayaa ku kortay gurigii waalidkeed. Kolkii walaaleheed ka da’
                weynaa wada guursadeen baa lagu khasbay inay guursato nin loogu
                tilmaamay inuu yahay nin wanaagsan iyada oo lagu qanciyay in jacaylku
                imaan doono guurka dabadiis. Kolkii gabadhii loo aqal geeyay buu ninkii
                habeenkii koowaad ku billaabay habab galmo aanay u dulqaadan karin,
                weligeedna aanay ku riyoon inay la kulmi doonto. Habeen labaadkii
                gabadhii waxay iska tuurtay daaqaddii guriga oo ka koobnaa dhowr dabaq,
                iyada oo geeri ka door bidday waxyaabaha uu ninkeedu kula kacayo oo in
                la qariyaa ay ka roon tahay sheegistooda.</p>
            <p>– Waxay ahayd gabar aad u dabeecad wanaagsan, furfuran dadka intii
                taqaannay oo dhamina jeclaayeen, balse dareen fudud oon dulmi u
                dulqaadan. Gabadhii waa la guursaday iyada oo raalli ka ah, ha yeeshee
                aan nolosha guur waxba ka garaneyn. Habeenkii aqalgalka ayuu ninkeedii
                amar ku siiyay inay isdhiibto, saa waa ay diidday iskuna dayday inay
                iska caabbiso, dabeetana ninkii baa sidii dugaaggi oo kale u soo
                weeraray, si uu u helo waxa uu u haysto inuu xaq iyo sharciba u
                leeyahay. Gabadhii intay xanaaqday ayay billowday inay jejebiso
                alaabadii qolka taallay inta ay ka gaartay, kolkaasi buu dadkii hoteelka
                degganaa soo kala yaacay oo intii ay gabadha dhakhtar u dooni lahaayeen,
                u dalbeen ciidanka booliska, kuwii oo iyana intay qabteen oo xirxireen u
                gudbiyay cusbitaalka dadka waalan.</p>
            <p>– Gabar baa guriga aabeheed ku gaartay gu’ soddonaad, maalinkii dambe
                baa nin lagu mehriyay, waxayna dhowr jeer isku dayday inay ninkeeda wada
                hadal kala yeelato arrimaha ku saabsan nolosha guurka, waase uu ku
                xanaaqayey mar waliba isaga oo diiddan in uu naag kala hadlo mowduuc
                ceynkaasi ah sharaftiisana ku ciyaaro, ha yeeshee natiijadii kibirkiisu
                waxay soo baxday habeenkii aqalgalka. Haweeneydiisii oo ku kortay
                dhowrsanaan buu ka soo horbaxay isaga oo qaawan oo sidii Eebbe u abuuray
                ah. Gariir xoog leh iyo argagax bay gabadhii ku dhalisay aragtidaasi
                naxdinta lihi, waxayna billowday inay isdifaacdo, isagiina isku deyay
                inuu weeraro oo qabsado, balse wax guul la taaban karo ah sooma uusan
                hoyn, inkasta ooy libintu dhankiisa u badnayd. Kolkii uu ogaaday inuusan
                halkaasi koob biya ah ka kabbanaynin buu qolkii oo la moodo goob legdan
                dib uga gurtay isaga oo caydu afkiisa ka fanfaniinayso, degayna qol
                kale. Subaxdii ayuu soo laabtay si uu quraac u helo, waxase lagu
                salaamay quursi, yasmo, diidmo, iyo wixi la mida. Habeenkaasi yaabka iyo
                argagaxa lihi waxa uu aroosaddii ku dhaliyay kacsi iyo rabitaan la’aan
                waqtiga galmada iyo weliba caadada oo isgefgefta.</p>
            <h3 id="bekra-jebinta"><strong>BEKRA-JEBINTA</strong></h3>
            <p>Habeenka aqalgalku waa habeennada nolosha qoys kan ugu horreeya,
                galmada dhacda habeenkaasi bayna gabadhu isugu bedeshaa haweeney,
                sidaasi daraadeed aad iyo aad buu ahmiyad ugu leeyahay haweeneyda cusub.
                Waxa ugu muhiimsan ee habeenkaasi dhacayaa waa bekra-jebinta. Bekradu
                waa xuub ama dub khafiif ah oo ku dahaaran afka hoose ee cambarka,
                waxaana ninka waajib ku ah inuu dillaaciyo ama ballaariyo xuubkaasi
                kolka ugu horreysa ee uu dhalfada gelinayo cambarka.</p>
            <p>Waxa jirta in hablaha boqolkiiba-10 ilaa boqolkiiba-39 xuubkooda
                bekradu aanu dillaacin balse uu ballaarto, iyada oo ay dhalfadu si xoog
                leh ku dhex marto xuubkaasi ballaartay. Xuubku waxa uu markaasi dhalfada
                u qabsanayaa sida laastiigga oo kale, halkaasina haweeneydu waxay ku
                dareentaa xoogaa xanuun ah oo ay macaani ku dheehan tahay. Ka hadli
                mayno gudniinka fircooniga ah iyo gabadha la tolay, balse waxannu ka
                hadleynaa hablaha bekradii Eebbe u sameeyey qaba. Mar kasta oo ay
                dhalfadu sii ballaariso xuubka caynkaasi ah, xanuunku waa uu sii
                yaraadaa, sidaasi buuna ninku geedkiisa si fudud muddo kadib cambarka ku
                geliyaa isaga oon wax dillaac ah u geysan. Kolka ay galmadu badato si
                toos ah buu xuubkaasi u kala tagaa isaga oon wax dhiig ahi ka imaan
                amaba xitaa xanuunin.</p>
            <p>Ragga khibraddoodu ay yar tahay qaar baa u haysta in bekra-jebintu ay
                u baahan tahay xoog, kana shakiya awooddooda sidii iyaga oo ku jira
                ciyaar kooxeed, cabsidaasi oo dhibaato nafsiyadeed ku abuurta habeenka
                aqalgalka. Haddaba xaqiiqdu waxa weeye in bekra-jebintu aanay u baahnayn
                xoog, ha yeeshee ay ku filan tahay oo qura geedka ninka oo kaca
                dhalfaduna adkaato oo taaganto.</p>
            <p>Dariiqada ugu sahlan ee uu ninku xaaskiisa ku bekra-jebin karaa waxa
                weeye gabadha oo intay dhabarka si dherer ah ugu seexata labadeeda
                lugood kala furta, jilbaha soo laabta, labadeeda cajirna kala fogeysa
                iyada oo gacmeheeda kaashanaysa, sidaasina uu ku ballaarto afka
                cambarku, kuna giigsamo xuubka bekradu, dhex-maristiisuna sahal ku
                noqoto. Dabeeto intuu ninku geedkiisa ku subko kareemo sahasha
                sibxashadiisa, ayuu xaaskiisa kor kaga yimaadaa, oo dhalfada u saaraa
                bushimaha cambarka, hal-marna si kedis ah kaga dusiyaa, halkaasina
                bekradii sidii maqaar durbaan u dillaacdaa.</p>
            <p>Haddii gabadhu ay tahay mid aqoon yar, cabsi badan, kana baqaysa
                bekra-jebinta, waxa ninka waajib ku ah in aanu isku deyin in uu xoog
                kaga dusiyo geedkiisa, gaar ahaan hadduu geed weyn yahay sahalna aysan
                ahayn inuu cambarka dhex-maro, balse waa inuu u dib dhigtaa ilaa berrito
                kuna kaaftoomaa istiimin iyo salaaxid, si uu u soo dhoweeyo xabiibtiisa.
                Haddii uu ku guulaysto inay xaasku istiinka qaadato waa inuu si
                tartiib-tartiib ah isugu dayaa inuu kaga baabi’iyo cabsida ay ka qabto
                ninnimadiisa, isaga oo erayadiisa naxariista leh laabta ugu dejinaya,
                iskuna deyaya inuu ka bi’iyo gacaladiisa is-difaaca nafsiyeed iyo tan
                jireed intaba.</p>
            <p>Kolka uu taasi ku guulaysto, waa inuu furista albaabka xiran u
                billaabaa si xariifnimo ku jirto, isaga oo isku deyaya ballaarinta
                xuubka bekrada, kana dhaadhicinaya aroosaddiisa in xanuunku uusan ahayn
                mid laga baqo, afka uu furayna uu yahay mid ku filan inuu si sahal ah
                geedkiisa ku geliyo. Waa inuu billaabaa gelinta dhalfada, isaga oo
                raacinaya niiko fudud, waana inuu xoogga saaraa inta u dhaxaysa labada
                bushimood ee yaryar xuubkooda ku beegan bartamaha cambarka, dabeetana
                gacaladiisa afka afka u geliyaa oo dhunkasho iyo dhuuqmo ku billaabaa,
                daqiiqado kadibna si toos ah u geliyaa geedka. Markaasi qaylo ayay ku
                dhifataa, neef ay ku dheehan tahay oohin iyo farxadna neefsataa, kuna
                soo geba-gebeysaa dhoola caddeyn, waa guul.</p>
            <p>Sida caadiga ah kolka bekrada la dillaaciyo dhiig ayaa ka yimaada,
                aan ka badnayn dhowr dhibcood, halleeyana go’a ku firaashan sariirta.
                Dadyowga dunida qaar baa waxay dhiiggaasi ku tilmaamaan inuu daliil u
                yahay bekranimada gabadha, ehelada gabadhuna waxay sameeyaan xaflad
                diini ah ooy ku xusayaan go’aasi dhiigga leh, iyaga oo ku waraya meelo
                loogu talagalay, kuna faanaya, ha yeeshee arrintaasi waa mid diinteenna
                Islaamka iyo akhlaaqda iyo anshaxa khilaafsan.</p>
            <p>Haddii gabadha uu dhiig badani ka yimaado, taasi oo mararka qaar
                dhacda, waxa waajib ku ah inay intay dhabarka u seexato, ay labada cajar
                isku dhejiso, iyada oon waxba isdhaq-dhaqaajin, markaa isaga ayaa iskii
                iskaga joogsanaya, waana inaanay isku deyin inay joojiso amaba
                dhiiggaasi tirto.</p>
            <p>Waxaa marmar dhacda in xuubka bekradu uu adag yahay oo aanu ninku si
                fudud ku dillaacin karin, waxaana loo baahan yahay markaasi in aan xoog
                lagu dayin, oo intii aynu maqli lahayn qaylo iyo oohin ay habboon tahay
                in dib loo dhigo ilaa habeen dambe, haddiise arrintu adkaato waa in loo
                geeyo dhakhtarad ku takhasustay cilmiga haweenka, si ay qalliin
                bekra-jebin ah ugu sameyso. Xuubka bekradu kolka uu dillaaco sida
                caadiga ah waxa uu reebaa gaballo yaryar ama faraqyo aroosadda xanuujiya
                habeennada xiga, waxayse iskood u baaba’aan dhowr maalmood ama dhowr
                usbuuc kadib.</p>
            <h3 id="xuubka-bekrada"><strong>XUUBKA BEKRADA</strong></h3>
            <p>Xuubka bekrada waxa dusha ka dahaara bushimaha yaryar ee cambarka.
                Xuubkaasi oo dillaaca habeenka gabadha la bekra-jebinayo, wuxuu yeeshaa
                kolka uu dillaaco faraqyo ama raaman, waana la dareemi karaa jiritaanka
                raamankaasi ilaa laga gaaro dhalmada koowaad kolkaasi oo uu si toos ah u
                baaba’ayo. Dillaaca xuubka bekrada waxa la socda dhiig bax heerar kala
                duwan leh. Waxa laga yaabaa in xuubku uu aad u adag yahay, hor istaagana
                galmada, ama yahay sida laastiigga oo kale oo uusanba galmo ku
                dillaacin, balse goor dambe dhalmadu ay dillaaciso. Waxa dhacda in
                mararka qaar afka xuubka bekradu uu yahay mid tooxan oo uusan
                koobaabnayn, mararka qaarna waaba uu dahaaran yahay oo maba laha xitaa
                meel uu dhiigga caadadu kasoo baxo, taasi oo kallifta in dhakhtar loogu
                yeero.</p>
            <p>Dhakhtarad caafimaad oo tijaabo ay la kulantay ka hadashayna waxay
                tiri, “Gabar lix iyo toban jir reer miyi ah ayuu ninkeedii oo wadaa iigu
                keenay rugteyda caafimaadka. Waxay ahayd gabar caato ah, midab boor ah
                leh, aadna u bar yar, oo ruuxii eegaa u malaynayo inay ilmo laba iyo
                toban jir ah tahay. Waxaan ugu horreyntii u qaatay inay raashin xumo
                sidaan u gashay, ha yeeshee waxa iga shaki siiyay jirkeeda aad mooddo
                inuu dhiig caddaad qabo oo boorka leh, waxaanan is iri armay dhiig sumow
                qabtaa. Markii aan dharka ka dhigay waxa ii muuqatay caloosheeda buuran.
                Kolkii aan ninkeedii weydiiyayna waxa uu ii sheegay inuu qabo muddo ku
                dhow sanad, maalmahaan dambese ay billowday inay caloosha ka sheegato,
                isaga oo intaasi ii raaciyay, ‘Waxaan u maleynayaa inay uur 5 ama 6
                bilood ah leedahay.’ Dabeeto gabadhii ayaan weydiiyay su’aasha caadiga
                ah, ‘Goormaa dhiig caado kuugu dambeysay?’ Waxaanay iigu jawaabtay
                inaanay weligeedba arag dhiig caado, saa ninkii baa lasoo booday,
                ‘Gabadhu waa ay yar tahay oo weli ma qaangaarin, waxaana laga yaabaa
                inuu uurku sabab u yahay caado la’aanta.’ Gabadha kolkii aan baaray waxa
                ii caddaatay in uusan jirin wax uur shan bilood ahi, balse ay jiraan wax
                aan garan waayey. Waxaan markaasi baaray ilma-galeenkii, saa dhabtii baa
                qorraxda ka caddaatay oo aad iiga nixisay. Cambarka waxa ku dahaaran dub
                dhumuc weyn oo balaastiig ah, kolkii aan farta ku riixayna si sahal ah u
                duusmay, waxayna farteeydu ku sigatay inay gaarto luqunta ilma-galeenka
                oo uusan u dhexeyn wax aan xuubkaasi ahayni. Ninkii baan weydiiyay waxa
                uu ka xusuusto habeenkii aqalgalka, wuxuuna iigu jawaabay, ‘Habeenkaa
                xaaskeyga waan u tegey, wax dhiig ahise kama imaan, ha yeeshee kama
                aanan shakiyin maadaama ay ahayd ilmo yar oo aan weli caqliyaysan.’
                Markaas baan ninkii u sheegay in naagtiisu ay weli bekro tahay ayna ku
                dhalatay xuub bekro dhumuc weyn oo owdan, waxa caloosheeda ka buuranina
                uu yahay dhiiggii caadada oo bilba bisha ka dambeeysa ku ururayey, meel
                uu dibadda uga soo baxana la’aa. Kolkii aan xuubkii bekrada dillaaciyay
                waxa oodda soo goostay dhiigii duugga ahaa oo is urursaday, gabadhii
                markaas bay miiskii ay dul saarneyd uga toostay sidii iyada oo markii
                ugu horreysay ka soo nabdoonaatay cudur ku raagay.”</p>
            <p>Xuubka bekrada caadiga ahi kolka uu ku dillaaco galmada ugu horreysa,
                waxa dillaacaasi luqada caafimaadka lagu yiraahdaa jebinta xuubka
                bikrada, ha yeeshee waxaa laga yaabaa in dillaacaasi ay keenaan waxyaabo
                kale oo aan galmo wax xiriir ah la lahayni, kolkaasi ooy gabadhu
                dareento xanuun yar amaba aanay waxba dareemin, xoogaa dhibco dhiig
                ahina ka soo tif-tif yiraahdaan. Waxa isna jira xuub bekro daloolkiisu
                uu laab-laaban yahay, kana ballaar badan yahay kan koobaabinta ah,
                geedka ninkuna uu geli karo isagoon wax dillaac ah u geysan, gaar ahaan
                hadduu geedku ka dhumuc yar yahay sida caadiga ah. Waxa kale oo isna
                jira nooc xuub bekro daloollo badan leh sida shaqshaqa oo kale, kaasi oo
                kolka galmadu dhacayso si sahal ah u dillaaca isaga oon keenin wax dhiig
                bax iyo xanuun ah toona. Waxa intaa dheer hablo dhasha iyaga oo
                xuubkooda bekradu aanu lahayn wax dalool ah sidaan hore uga soo hadalnay
                waase arrin naadir ah. Xuubka bekrada noocyadiisa waxa ugu badan,
                boqolkiiba-75, nooca jilicsan daloolkiisuna koobaabinta yahay.
                Boqolkiiba-25 waa noocyada kale ee aan caadiga ahayn, waana in
                arrintaasi maanka lagu haayo.</p>
            <p>Waxa laga yaabaa in xuubka bekradu uu ku dillaaco sababo kale oon
                ahayn galmada sida farda fuulka, mooto fuulka, amaba ay gabadhu farteeda
                ugu dillaaciso si ula kac ama kama’ ah sida iyada oo farta ku riixda si
                ay u hubsato in ay weli bekro tahay, sidii qof kiish lacag ahi jeebka
                ugu jiro oo mar waliba gacanta ku hubsanaya inuu meeshiisii weli ku
                jiro, taasi oo markaasi keenta inuu si tartiib-tartiib ah u duusmo
                dabeetana u dillaaco.</p>
            <p>Xuubka bekradu kama qaybqaato galmada wax shaqa ahna kuma laha, mana
                keeno wax raaxa ah, ha yeeshee waxa uu qiimo weyn u leeyahay nolol
                bulshadeedka mujtamacaad badan oo dunidan ku nool. Dad badan baa waxay
                ka dhegaxiran yihiin waxa uu xuubkaasi yahay, waxaanay qaarkood aaminsan
                yihiin inay waajib tahay in xuubkaasi lagu dillaaciyo kulanka ugu
                horreeya ee ay kulmaan labada aqalgalay dhiig gaduudanina soo yaaco,
                haddii kale gabadhu bekro ma aha. Waxa dhacda in dalalka qaar gabadha
                qudha laga jaro hadduu dhiig ka soo yaaci waayo habeenka aqalgalka,
                iyada oo looga aar-goosanayo inay ku ciyaartay sharafteedii iyo tii
                eheladeeda intaba.</p>
            <p>Kolka laga soo billaabo waqti fog, xuubka bekrada oo nabad qabaa waxa
                uu ka marag kici jiray bekranimada gabadha iyo inaan weligeed loo tegin,
                suuragalna aanay ahayn inay uur qaaddo xitaa hadduu ka joogsado dhiigga
                caadadu. Si haddaba looga ilaaliyo gabadhu inay bekra-jabto iyada oon
                bisayl gaarin, 16 illaa 18, waxay mujtamacaadka qaarkood u dejiyeen
                qawaaniin u diidaysa inay sameyso wax haba yaraatee lagu magacaabi karo
                galmo, xitaa hadday ahaan lahayd dhunkasho amaba taabasho xubnaha
                taranka dharka kor laga taabanayo. Mujtamacadka qaar ay Soomaalidu kamid
                tahay waxay u qodbaan gabadha si iskaba daa gaabsiye sidii gabadhaasi
                guur loogu naageysan lahaa ay u baahan tahay dagaal ba’an oo dhiig ku
                daato. Iyadoo taasi jirto bay misana hablaha magaalooyinku
                gabarnimadooda (bekranimadooda) ku waayaan kacsi labboodnimo iyo raaxo
                jinsiyeed raadin aawadood, ama ay siraan dhallinyaro u ballan qaadda
                inay guursan doonaan, amaba jacayl been ah u dhisa, dabeetana kolka ay
                muraadkooda ka gaaraan qashin-qubka iskaga tuura una horseeda
                sharmuutanimo.</p>
            <p>Si kastaba arrintu ha ahaato ee looma baahna in xuub bekro kasta oo
                dillaaca loo qaato inuu ku dillaacay galmo. Sidoo kale looma baahna in
                nabad-qabka xuubka bekrada loo qaato looguna dhaarto in gabadha lihi ay
                bekro tahay. Dhakhtar Amiin Ruweyxa waxa uu ku qoray buuggiisii Jacaylka
                iyo Guurka [al-Xubbu wa-Zawaaju] sidatan, “Waxaa maalin maalmaha kamid
                ah ii timid gabar leh uur shan bilood ah, ahna ardayad jaamacad dhigata.
                Gabadha waxay is jeclaayeen wiil ay jaamacadda wada dhigtaan, waxanay ku
                ballameen inay is guursadaan kolkay waxbarashada dhameeyaan. Gabadha iyo
                gacaliyeheedu dusha sare ayay isaga galmoon jireen, waa uu u buraashi
                jiray, iyagoon wax dhaawac ah gaarsiin xuubka bekrada. Ha yeeshee taasi
                kama aanay hor istaagin xawadii inay maalin maalmaha kamid ah gaarto
                daloolkii xuubka, oo inta ay gashay, dabeeto uga gudubtay qaybihii hoose
                ee cambarka, sidaasi bayna gabadhii ku qaadday uur iyada oo bekro ah,
                sida uu dadku ku tilmaamo.” Haddaba akhristaha sharafta lahow
                isweydiiyoo ma tahay gabadhaasi bekro?</p>
            <p>Waxa weliba taa ka sii daran in la is xusuusiyana mudan umuur fara
                ba’an ku haysa qaar kamid ah dalalka bekrada caabuda oo gabadhii xuub
                bekro leh ixtiraama. Dhallinyarada ku nool dalalkaasi qaarkood iyaga oo
                doonaya inay raaxeystaan isla markaasina ilaalinaya xuubka bekrada
                xabiibtooda, ayay ku kacaan umuur aad uga fool xun arrimihii lagala
                dagaallamayey, taasi oo ah inay hablaha uga galmoodaan dhanka gadaale ee
                dabada. Mashaqadaasi waa mid aad caan ugu ah dalalka habeenka inantooda
                lala aqalgelayo dhiigga ka soo yaaca u sacabba tuma.</p>
            <p>War iyo dhammaan, galmada habeenka koowaad oo si naxariis darro ah
                loogu dillaaciyo xuubka bekradu waxa ay gabadha ku keentaa dhiig-bax iyo
                dhaawacyo mararka qaar u baahda dhakhaatiir iyo cusbitaallo. Waxa weliba
                intaa dheer gabadhaasi oo laga yaabo inay qaaddo qabow iyo rabitaan
                la’aan jinsiyeed ka dhashay dhaawacyadii habeenkaasi.</p>
            <h3 id="bisha-malabka"><strong>BISHA MALABKA</strong></h3>
            <p>Soomaalidu waxa ay taqaan in toddobaadka ugu horreeya aqalgalka,
                haddii uu ninku shaqo lahaa intuu fasax ka soo qaato, uu xaaskiisa cusub
                guriga kula jiro, waxaana la yiraahdaa, “Hebel toddobo ayuu ku jiraa.”
                Ha yeeshee, dalal badan oo caalamka ah waxa laga yaqaan bil kaamil ah oo
                lagu magacaabo bisha malabka, kana billaabata habeenka aqalgalka.</p>
            <p>Dhanka toddobaadka Soomaalida haddii aynu ku horreyno, ninku maba ku
                fekeri karo muddadaasi wax aan ka ahayn siduu u bekra-jebin lahaa
                gacaladiisa, maadaama uu bedenkiisa ku jeexayo meel bir loogu tolay, oo
                nasiib buuba leeyahay hadduu toddobaadka gudihiisa ku bekra jebiyo
                xaaskiisa.</p>
            <p>Dalalka aan isticmaalin gudniinka fircooniga ah, oo bekra-jebintu
                aanay inta badan qaadan wax ka badan hal habeen, bisha malabka waxay u
                haystaan bil raaxo. Ha yeeshee guud ahaan labada xaaladoodba, aqalgalku
                waxa uu ka dhigan yahay seminaar u billaabanaya labada aqalgelaya, gaar
                ahaan gabadha ka soo baxday caalamkii gabarnimada, una soo baxday caalam
                naagnimo. Waxa looga baahan yahay ninka inuu bishaasi xaaskiisa baro
                dhammaan waddooyinka uu ku guuleysan karo guurkoodu, kuna socon karo
                ilaa geeriyi kala geyso. Waa bil isbarasho laba badan, laba naf iyo laba
                dabeecadood. Waa inuu ninku bishaasi gudeheeda ku baraa xaaskiisa
                dhammaan wixii uu ka garanayo hababka galmo iyo raaxo, dabeecaddiisa,
                dookhiisa, noocyada cunto ee uu jecel yahay, iyo wixi la mida.</p>
            <p>Bekra-jebinta kadib, gabadhu waxay u baahan tahay nasasho iyo daryeel
                gaar ah, sababta oo ah dhaawacyada bekradu inkasta oo dusha sare ay
                yihiin haddana waa uun dhaawacyo ku dhacay jir dad, waxayna u baahan
                yihiin dhowr maalmood ilaa ay ka bogsoonayaan, waxaana marmar dhacda
                inay gabadha la bekra jebiyay u baahato in la daaweeyo. Haddaba iyada oo
                taasi laga duulayo, waxa waajib ah in maalmaha hore laga fogeeyo
                safarrada daalka iyo damqashada keena. Waxa kale oo jira in
                toddobaadyada xiga habeenka aqalgalka, ay aroosadda la soo darsaan
                isbeddello fara badan oo gudaha iyo dibadda jirka intaba kaga yimaada.
                Isbedelladaasi waxay u badan yihiin kuwo ku dhaca shaqada gudaha ee
                xubnaha taranka, sababta oo ah waa markii ugu horreysay ee ay gabadhu
                sidaasi u kacsato. Ilma-galeenka ayaa laalaabmaya, ugxan-siduhuna
                billaabayaa inuu hormoonno jinsiyeedyo ku shubo dhiigga, taasi oo raad
                ku yeelata dhammaan qaybaha jirka gaar ahaan qanjirrada iyo maskaxda.
                Sidaasi daraadeed shaqooyinkii hore ee jirka waxa ku soo kordhaya
                shaqooyin cusub oo aan hore loo aqoon. Haddaba waa inuu ninku muujiyo
                dulqaad iyo karaan, si uu u badbaadiyo bilawga nolol waarta, isaga oo
                meel iska dhigaya laxa-jacayl iyo iska dhega-tirka isbeddellada ku
                imaanaya gacaladiisa, waana inuu ku dadaalaa sacaadadeeda iyo
                raaxadeeda.</p>
            <h2 id="baabka-saddexaad-galmada">Baabka Saddexaad: Galmada</h2>
            <h3 id="gogolxaar-guud"><strong>GOGOLXAAR GUUD</strong></h3>
            <p>Dad badan baa aaminsan in sida ay ragga iyo dumarkoodu isugu
                galmoodaan oo laga sheekeeyaa tahay wax ceeb ah oo ay habboon tahay in
                laga aamuso, waxaana weeye, waa siday ku andacoonayaane, wax Eebbe dadka
                ku abuuray oo qofku iyadoon looga sheekeyn uu keligii baranayo, fahamka
                caynkaas ahise waa mid runta ka fog. Waxaa jira xaqaa’iq ka dahsoon
                xitaa kuwa isqabay tobanaanka sanadood oo intay isguursadaan, carruur
                isu dhala, dabeetana muddo dheer dabeeto kala dhinta iyagoon weli
                dhadhamin macaantii dhabta ahayd ee galmada.</p>
            <p>Inay jiraan dhibaatooyin u baahan in la xalliyo ha yeeshee
                daawadoodii la garan la’ yahay, waxaad ka garan kartaa sida dhaqsaha leh
                ee uu u baaba’o jacaylkii ay isu qabeen labada ruux intii aanay
                aqalgelin, iyada oo durbaba kolka toddobaadka laga baxo aad arkaysid
                inuu billowdo kala-did iyo khilaaf laga yaabo inuu keeno furriin degdeg
                ah. Waxyaabaha khilaafka keena waxa ugu horreeya aqoon darrida ku
                saabsan isu diyaarinta galmada, qaababka galmada iyo gunaanadkeeda
                intaba, waxaanay ugu sii daran tahay kolka ay aqoon darridaasi ka
                timaado dhinaca ninka.</p>
            <p>Haddaba si aynu ummadda Soomaaliyeed u tusno in ka sheekeynta iyo
                dhaqangelinta qaababka kala duwan ee galmadu aanay ahayn ceeb, siday
                dadka qaar ku andacoonayaan, waxaynu soo daliishanaynaa aayad Qur’aan
                ah, annagoo weliba kahor marinayna qiso yar oo la sheegay inay soo
                degitaanka aayadda sabab u ahayd. Ibnu Cabbaas waxaa laga weriyey inuu
                yiri, “Waxaa wada degganaa dad Ansaar ah oo dhagxaanta caabuda iyo dad
                Yuhuud ah oo iyagu kitaab lahaa. Ansaartu waxay Yuhuudda u arkayeen dad
                ka aqoon badan, saa darteed bay wax badan dhaqankooda kaga dayan jireen.
                Dadka Yuhuudda ahi dumarkooda waxay ugu galmoon jireen oo qura qaabka
                dhinac dhinaca, iyada oo weliba cawrada haweeneydu ay aad u asturan
                tahay. Dadka Qurayshta ah iyaga waxa caado u ahayd inay dumarkooda qaab
                kasta ugu galmoodaan uguna raaxaystaan, hadday ahaan lahayd soo jeed,
                sii jeed, jiif iyo joog intaba.”</p>
            <p>Kadib markii dadkii Muhaajiriinta Quraysh ahaa Madiina tageen, ayuu
                nin kamid ahi guursaday naag reer Ansaar ah, waxana uu damcay inuu ku
                billaabo qaababkii galmo ee ay Qurayshi caanka ku ahayd, waase ay ka
                diidday, waxanay ku tiri, ‘Dhinac dhinac baa naloogu tegi jiraye ama saa
                iigu tag ama iga tag.’ Dhibaatadii qoyskaa dadoo dhami wuu ogaaday,
                Rasuulkana way gaadhay. Markaas buu Allaha cisada iyo heybadda lihi soo
                dejiyey aayadda, “Haweenkiinnu beer bay idiin yihiin, ee ugu taga
                beertiinna saad doontaan.” Macnaha aayaddu waa haweenkiinna ugu galmooda
                siijeed, soojeed, jiif ama joog qaabkaad doontaan, waase inaad uga
                galmootaan xubinta taranka oo qura oo aydnaan marnaba ku fekerin in aad
                dabada uga tagtaan. Eebbe waxa uu aayadda Qur’aanka ku leeyahay:</p>
            <p>“Uga taga (dumarkiinna) halka Eebbe idin faray (inaad uga
                tagtaan).”</p>
            <p>Rasuulka Suubbanina waxa uu xadiis ku yiri: “Eebbe ma fiiriyo
                maalinta qiyaamaha ninka naagtiisa dabada uga galmooda.”</p>
            <p>Haddaba barashada qaababka kala duwan ee galmadu waxa ay leedahay
                faa’iidooyin dhowr ah oo ay ka mid yihiin:</p>
            <p>– Kordhinta raaxada iyo macaanta jinsiyeed. Awoodda dareenka macaansi
                waxa uu ku xiran yahay sida ay isu haystaan labada isu galmoonaya iyo
                dhaqdhaqaaqooda xilliga ay galmadu dhacayso, taasi oo iyana ku xiran
                hadba aqoonta ay u leeyihiin arrintaasi. Waxa jirtay in aqoon yahan hore
                uu yiri, “Macaanta galmadu ma waarto haddii loo joogteeyo hal qaab, oo
                aan lagu beddelin qaabab kale.”</p>
            <p>– Ka hortagga dhibaatooyinka iyo dhaawacyada caafimaad darrida keena.
                Dhibaatooyinkaasi oo si gaar ah khatar ugu ah haweeneyda uurka leh iyo
                ilmaha caloosheeda ku jira labadaba. Dhibaatooyinka caynkaasi ah waxa
                looga hortegi karaa in la isugu galmoodo qaabka ku habboon marxalad
                kasta.</p>
            <p>– Xakamaynta uurka. Waxa la hubiyey in qaab kasta oo kordhiya
                macaanta xilliga galmadu uu sidoo kale kordhiyo suuragalnimada
                uur-qaadista. Qaabka fududeeya in biyaha lagu tuuro gudaha hoose ee
                cambarku, waxa uu fududeeyaa inay xawadu u gudubto ilma-galeenka. Ha
                yeeshee fursadda uur-qaadistu waxay yaraataa kolka la isticmaalo qaab
                keena inay xawadu dibadda u soo baxdo.</p>
            <h3 id="hordhaca-galmada"><strong>HORDHACA GALMADA</strong></h3>
            <p>Waxaynu ogsoonnahay in noolaha oo dhami aanu isu galmoon ilaa uu
                hordhac (shukaansi) sameeyo. Kalluunka, shimbiraha, naasleyda iyo xitaa
                cayayaanku isuma galmoodaan iyaga oon hordhac dheer soo marin, kaasi oo
                mararka qaar dhib badan. Shukaansigu waxa uu door muhiim ah ka cayaaraa
                galmada, isaga oo ah garoon tijaabo lagu eegayo ilaa iyo inta uu isu
                qalmo dookha labada qof. Waxa kale oo shukaansigu uu ka dhigan yahay u
                diyaarin qanjirrada jinsiyeed loo diyaarinayo hawsha galmada.</p>
            <p>Hordhucu wuxuu leeyahay dhowr tallaabo oo si talan-taalli ah loo
                qaado, si loo gaaro tallaabada ugu dambeysa oo ah galmada tooska ah.</p>
            <ol type="1">
                <li>
                    <h4 id="isdiyaarinta">ISDIYAARINTA</h4>
                </li>
            </ol>
            <p>Labada qof ee isqaba waxaa la gudboon inay si wanaagsan galmada isugu
                diyaariyaan. Waa inay qubaystaan, afka cadaysadaan, iscarfiyaan,
                isqurxiyaan, jawiga guud ee guriga iyo jirkoodana ka dhigaan kuwo ku
                dhiirrigeliya inay isdoontaan.</p>
            <p>Haweeneydu waa inay gurigeeda si wanaagsan u nadiifisaa, u carfisaa,
                ugu shiddaa qamqam (uunsi, cuud, foox, qore-qudde, iyo wixi la mida), ku
                bilbishaa catar kuna buufisaa barafuun gaar ahaan nooca uu ninkeedu
                jecelyahay. Waa inay qolka jiifka ku qurxisaa daahyo, dhiinsooleyaal iyo
                foodareyaal indhuhu ku doogsadaan, dabeeto intay nalalka iftiinka badan
                ka damiso, udaartaa nal leh midab gaar ah (cagaar, jaalle, amaba
                guduud), kaasi oo sii kordhinaya quruxda iyo roomaansiyada qolka. Waa
                inay casho aad u macaan, rabitaanka furta, nafaqo badanna leh u
                diyaarisaa ninkeeda. Suxuunta ay ku gurayso iyo miiska ay saaraysana
                nadaafadda iyo quruxdooda aad uga shaqaysaa.. Intay soo qubaysato, waa
                inay si wanaagsan isu udgisaa. Waa inaanay marnaba illaawin indhaha
                kuulan, bushimaha iyo wejiga cusburaysan, lugaha iyo gacmaha cillaaman
                iyo dharka khafiifka ah ee jirkeeda laga dhex arkayo midabka indhuhu ku
                nuursadaanna leh. Intuu odaygeedu casheynayo, waa inay soo agfariisataa.
                Dhaqaaq kasta, dhugasho kasta iyo erey kasta oo afkeeda kasoo yeeraa waa
                inuu batrool kusii daraa dabka qalbigiisa ka aloosan. Waa inuu ku
                labalabeeyaa ma raashinkaad horta cuntaa mise iyada. Waxa uu markaa
                ninku billaabaa inuu afka, caloosha, indhaha, dhegaha, sanka iyo dalool
                kasta oo jirkiisa kamid ah ka shidaal qaato.</p>
            <p>Ragga qaar baa jira aan ogayn inay dumarku sidooda oo kale dookh iyo
                dareen leeyihiin, iyaga oo doonaya naag qurux badan oo carfaysa, ha
                yeeshee aan iyagu waxba isku falin oo siday shaqada uga yimaadaan
                dhidid, shiir iyo af-ur kula duldhaca, sidaana galmo iyo raaxo uga
                doona. Ragga caynkaas ah waxaan xusuusinayaa xadiis Caa’ishah laga
                weriyey ooy ku tiri, “Nabigu kolkuu guriga soo galo wuxuu ka billaabi
                jiray cadayga.” Waxaan xusuusinayaa oo kale xadiiskii Cabdulaahi bin
                Cabbaas oo ahaa, “Xaaskeyga waxaan isugu qurxiyaa sida aan aniguba
                jeclahay inay isugu kay qurxiso.”</p>
            <p>Haddaba ninku waa inu qubaystaa, cadaysadaa, iscarfiyaa, timaha
                jartaa oo shanlaystaa (feedhaa), ciddiyaha iska jaraa, shaarubka
                gaabiyaa, galmadana isugu diyaariyaa sida uu ka doonayo xaaskiisu inay
                isugu diyaariso.</p>
            <ol start="2" type="1">
                <li>
                    <h4 id="eegmada">EEGMADA</h4>
                </li>
            </ol>
            <p>Eegmada oo ah tallaabada xigta isdiyaarinta, wuxu ninku xaaskiisa ka
                toogtaa meel fog, isaga oo jaraya xuduud kasta, kana dhex dusaya
                qalbigeeda. Eegmada naxariista leh ee ninku eegayo xaaskiisu, waxay
                toosisaa rabitaankeeda iyada oon is ogeyn. Haddii xaasku ay dareento
                inay ku faraxsan tahay sida ninkeedu ula dhacsan yahay, waxay isku
                daydaa siday ugu mahad celin lahayd ama ugu abaal gudi lahayd, taasi oo
                ah inay tusto inay weli u jeellan tahay diyaarna u tahay, iyada oo
                adeegsanaysa tabeheeda iyo xeeladeheeda u gaarka ah.</p>
            <ol start="3" type="1">
                <li>
                    <h4 id="hadalka">HADALKA</h4>
                </li>
            </ol>
            <p>Hadalka naxariista leh iyo sheekada macaan ee ninka, waxa lagu
                tiriyaa inay yihiin sahanka ka horreeya weerar jinsiyeedka. Haweeney
                kastaa – xitaa kuwa muddada dheer la qabay – kolka ay maqasho hadallada
                shukaansiga iyo ammaanta isugu jira ee ninkeeda ka soo yeeraya, waa ay
                jiriricootaa oo godlataa, dabeetana gaartaa heer isdhiibis.</p>
            <ol start="4" type="1">
                <li>
                    <h4 id="dhunkashada">DHUNKASHADA</h4>
                </li>
            </ol>
            <p>Dhunkashadu waxa weeye kicin ama baraarujin, iyada oo la isticmaalayo
                taabasho iyo ur. Kolkay dhunkashadu dhacayso, jirka haweeneydu waxa uu
                ku lismayaa jirka ninkeeda, kooda diirrimaad badan baana markaasi huwiya
                kan kale. Dhiigga ayaa dhaqaaqa, dareemayaalku firfircoonaadaan, jirka
                oo dhanna la saaqaa. Neefta labada ruux ayaa isku baxda, dareemaha
                urtuna billaabaa hawshiisii baraarujin iyo kicineed.</p>
            <p>Dhunkashadu waxay kulmisaa saddex waxyaabood oo saldhig u ah kicinta
                iyo baraarujinta dareenka jinsiyeed, kalana ah:</p>
            <p>Dhuuqmada: Micneheedu waxa weeye in labada bushimood ee afka ninku ay
                ku lismaan kuwa xaaskiisa. Afku sida daloollada kale ee jirka, aad buu u
                dareen jinsiyeed badan yahay. Kolkay bushimuhu isku lismayaan, labada
                isqaba mid waliba waxa uu gaarkiis u dareemayaa macaan aan xad
                lahayn.</p>
            <p>Urta: Isku nabnaanta bushimaha ninka iyo kuwa naagtiisu waxay keentaa
                inay kulanto neeftoodu, mid walibana waxa uu markaasi uriyaa urta iyo
                neefta kan kale, arrintaasi oo door weyn ka cayaarta kicinta iyo
                baraarujinta dareemayaalka jinsiyeed. Udgoonka soo jiidashada lihi waxa
                uu xoojiyaa rabitaanka jinsiyeed, halka urta laga didaa ka keento qabow
                iyo rabitaan la’aan.</p>
            <p>Dhadhanka: Dhuuqmada uu labada qof midkood dhuuqayo bushinta kan
                kale, waxay kordhisaa istiin qaadashada labada ruux. Kolka ay haddaba
                isdhuuqayaan dhuuqmo aan hagari ku jirin, waxay kaga dhigan tahay iyaga
                oo ka tallaabsaday marxalad difaac tii ugu dambeysay, billaabayna kulan
                jireedkii dhabta ahaa.</p>
            <p>Culimada jinsiga qaar baa aaminsan in haweeneyda nin u oggolaata inuu
                dhuuqo, aanay waxba la ahayn inay isu dhiibto. Waxa kale oo ay rumeysan
                yihiin in dhuuqmadu ay ka dhigan tahay hibadii ugu dambeysay ee ay
                dumarku ragga siiyaan, oo waxabay uga dhigan tahay iyaga oo u galmooday.
                Waxaa laga yaabaa in hadalkaasi uusan mar kasta sax noqon karin, marka
                laga eego nin kasta iyo naag kasta, waxase uu sax noqon karaa kolka uu
                arrinku joogo labada isqaba!</p>
            <p>Dhuuqmadu waxay leedahay noocyo badan. Dhuuqmo si aayar ah la isugu
                daliigo bushimaha, iyada oo la isku xantaxanteynayo. Labada qof midkood
                bushimihiisa ayaa bushimaha kan kale marna si xoog ah u daliigaya marna
                si aayar ah, fooddooduna waxay mar qabataa foodda kuwa kale marna sii
                deysaa. Kolka qof bushimihiis kala qaadmaanba, qofka kale ayaa bushinta
                hoose uga nuuga sidii isaga oo malab dhuuqaya. Bushinta haweeneyda oo
                intay kululaato, barartaa, waxay ninkeeda ku dhalisaa inuu ilkihiisa si
                daldallayn yari ku jirto ugu salaaxo. Dhuuqmada intay bushimaha ninku
                kala kacaan, kor ka toobaan bushimaha xaaskiisa (afkeeda oo dhami soo
                dhexgalo afkiisa), oo uu dabeeto sidaasi si wada jir ah ugu dhuuqo. Waxa
                iyana jirta dhuuqmo ah in intay bushimaha ninku si adag u wada toobaan
                kuwa xaaskiisa, uu dabeeto carrabkiisa bidix iyo midig si fudud ugu
                salaaxo bushimeheeda, uguna gudbiyo afka hoose, kolka uu gudaha geliyana
                intay isku qabsato afkeeda uu carrabkiisa gudaha ugu sii riixo,
                dabeetana intuu bushimihiisa isku daboolo, ilkihiisu ay bushimeheeda u
                qanqaniinaan si fudud oo xanuun macaani ku dheehan yahay. Waxa kale oo
                laga yaabaa inay kulmaan labada carrab, isaga oo midba uu kan kale
                dhinaca ka curjinayo, amaba ruux waliba carrabkiisa kusii daayo gudaha
                afka kan kale, sidaasina ay labada carrab marna isu taabtaan marna u
                kala fogaadaan si istiin iyo kulayl aan la koobi karini ku jiraan.</p>
            <p>Intaasi oo qura kuma kala duwana dhuuqmadu, balse waxa kale oo ay ku
                kala duwan tahay halka la dhuuqayo, ama la dhunkanayo. Ragga nin baa
                jira ku raaxaysta dhunkashada indhaha gacaladiisa, mid kale bushimihiisa
                ayuu si xantaxanta leh ugu salaaxaa dhegeheeda dacalladooda, dabeetana
                ugu soo hoobiyaa hoos iyo dhanka daanka, uguna gudbiyaa luqunta. Ragga
                waaya aragga ah qaarkood waxay yiraahdaan dhunkashada luqunta hoosteeda
                ilaa dhanka bidixo waxay keentaa istiin aad u kulul. Qaar kale waxay
                qireen in bushimaha oo si fudud loo hoos mariyo luqunta haweeneydu ay ku
                dhaliso galiilyo jirkeeda oo dhan dhaqaajisa, sidii iyada ooy koronto
                khafiif ahi qabatay, kicisana dareen jinsiyeedkeeda.</p>
            <p>Intaa dabadeed bushimuhu waxay u hoobtaan xaggaa iyo shafka iyo
                naasaha oo kamid ah meelaha ugu dareenka badan jirka haweeneyda, gaar
                ahaan ibaha naasaha. Dhunkashada naasuhu waxay leedahay dhowr dariiqo.
                Bushimaha oo lagu xantaxanteeyo ibaha naasaha. Bushimuhu intay kala
                qaadmaan bay marna ibta qabtaan marna sii daayaan. Bushimaha oo inta
                lagu cantuugo oo lagu qabto xayndaabka naaska, markaasi carrabka ibta
                lagu cayaarsiiyo.</p>
            <p>– Afka oo si toos ah ibta loogu nuugo.</p>
            <p>– Ibta oo loo qanqaniino si khafiif ah oo ay xaasku ku istiinto.</p>
            <p>Calaacasha gacanta oo la dhunkadaa ma laha istiin sidaasi u sii
                ridan, ha yeeshee waxa uu sii kordhaa kolba marka dhudhunka iyo gacanta
                xaggeeda sare loo sii dhaqaaqo, gaar ahaan dhanka gudaha.</p>
            <p>Sidoo kale dhunkashada xagasha lugtu waxay dhalisaa dareen sii kordha
                kolba marka loo sii socdo dhanka cajarrada ama bowdooyinka loona sii
                dhowaado xubnaha taranka, sababta oo ah hadba intay meeliba meel kaga
                sii dhowdahay xubnaha taranka maqaarkeedu waa uu ka sii jilicsan yahay,
                kana dareen kulul yahay ilaa laga gaaro xubnahaasi.</p>
            <ol start="5" type="1">
                <li>
                    <h4 id="salaaxista">SALAAXISTA</h4>
                </li>
            </ol>
            <p>Waxa loo baahan yahay ah in fanka cayaarsiinta aan loo adeegsan oo
                qura bushimaha, sababta oo ah sida bushimaha oo kale amaba kasii daran
                bay labada gacmoodna qayb lixaad uga qaataan fankaasi, iyaga oo weliba
                gaara goobo istiin aanay bushimuhu gaari karin.</p>
            <p>Dareenka gacantu waxa uu ku badan yahay dhanka gudaha calaacasha
                (inta cad), waxase usii daran faraha oo dareenku ku sii kordho kolba
                marka loo sii dhaqaaqo dhinaca fooddooda.</p>
            <p>Taataabashadu waxay inta badan istiin ku abuurtaa qofka taataabtaha
                ah, waxayse ku xiran tahay xaaladda nafsiyadeed ee labada ruux. Waxa
                laga yaabaa inay taataabashadu mararka qaar keento natiijooyin aan loo
                aayin, sida la-taataabtaha oo xanaaqa haddii uusan raalli ka ahayn waxa
                dhacaya.</p>
            <p>Inkasta oo taataabashada ama salaaxistu ay jirka oo dhan raad ku wada
                reebto, haddana jirku isku si uma wada dareemo, waxana uu istiinku sii
                kordhaa kolba marka loo sii dhaadhaco dhinaca shafka ilaa laga gaaro
                labada naas. Waxaynu aragnaa in waqtiga isdhexgalka, dhabarka iyo barida
                oo la salaaxaa ay iyana istiin ba’an keenaan.</p>
            <p>Goobaha istiin qaadashadu guud ahaan, waxay ku badan yihiin
                agagaaraha daloollada jirka, labada naasna waxa lagu tiriyaa inay kamid
                yihiin goobaha ugu istiinka badan jirka, waxaana uu gaaraa heerkiisa ugu
                sarreeya kolka la maraanmaro ibaha naasaha. Waxa jira dhowr hab oo loo
                maraanmaro ibaha naasaha loona kiciyo dareenkooda waxaana kamid ah:</p>
            <p>– In calaacasha gacanta inteeda cad si fudud loogu cadaadiyo oo loogu
                salaaxo.</p>
            <p>– In faraha fooddooda si fudud loogu qabto, oo marna loogu salaaxo,
                marna loogu maraanmaro, sidii iyaga oo la lisayo.</p>
            <p>Intaasi marka ay dhacdo, waxa naaska ka soo buuxsama dhiig ku shubma
                xididdada oo dhan, dabeetana waa uu bararaa oo kululaadaa, ibtuna
                taagantaa, taasi oo si toos ah ishaaro u siisa xubinta taranka
                haweeneyda.</p>
            <p>Salaaxista haweeneydu, kuma koobna oo qura labada naas, balse waxa
                loo baahan yahay in la salaaxo meelo kale oo jirka kamid ah sida;
                labadeeda warqood, gudaha bowdooyinka, gumaarka, faruuryaha cambarka,
                iyo wixi la mida. Waxaan muran ku jirin in haweeneyda ninkeeda ay
                jeceshahay uu labada cajar dhexdooda kaga salaaxo mid kamid ah labadiisa
                gacmood, isaga oo isla markaasi tan kale kaga salaaxaya labadeeda naas,
                ay dareento istiin iyo raaxo labanlaab ah.</p>
            <p>Kolka gacanta ninku ay soo maamusho naasaha iyo shafka xaaskiisa,
                waxay u degtaa dhinaca caloosha, iyada oo salaaxaysa rugta xuddunta,
                dabeetana u jiitamaysa dhanka cajarrada iyo gumaarka, halkaasi bayna in
                muddo ah ku noqnoqotaa. Intaas dabadeed, kolka ay haweeneydu si
                wanaagsan istiinka u qaadato, labadeeda bawdo ayaa iskood u kala kaca,
                faruuryaha waaweyn ee cambarkuna waa ay kala fogaadaan, qanjirradiisuna
                soo daayaan dheecaan qooya cambarka gudihiisa oo idil.</p>
            <h3 id="qaababka-galmada"><strong>QAABABKA GALMADA</strong></h3>
            <p>Kolka cambarku dareere duuf ah oo afkiisa jilciya isku halleeyo,
                faruuryaha waaweynina kala qaadmaan, waxa la gaaray xilligii hawsha
                galmadu billaaban lahayd, haweeneyduna markaas bay cayaarta dhankeeda ka
                gashaa, muusikadu isku dhacdaa, ninkeeda iyo ayaduna niikada iyo naadada
                isu jiibiyaan.</p>
            <p>Waxaa in la xusuusnaado mudan in qanjirrada cambarku ay marmar la soo
                daahaan dareerahaasi, waxaana markaasi axmaqnimo ah inuu ninku isku dayo
                inuu geedka khasab ku geliyo, taasi oo keenaysa xanuun iyo dhibaato,
                gaar ahaan kolka cambarku yaryahay ama haweeneydu bekro tahay. Waxa
                markaasi wanaagsan in la isticmaalo waxyaabaha jilcisooyinka ah oo iyagu
                gelaya booskii dareerihii dabiiciga ahaa, fududeeyana hawsha
                gelinta.</p>
            <p>Candhuufta inta gacanta lagu soo qaado cambarka lala mariyo ayaa
                kamid ah waxyaabaha jilciso ahaanta cambarka loogu qooyo, waase hadday
                dani khasabto oo la waayo xeelad kale oo lagu qooyo.</p>
            <h3 id="qaababka-fool-ka-fool"><strong>QAABABKA
                    FOOL-KA-FOOL</strong></h3>
            <p>Qaababkaan haweeneyda iyo ninkeedu waxay iskaga hor yimaadaan si
                fool-ka-fool ah, waxaana ay kala yihiin:</p>
            <ol type="1">
                <li>Kolkay haweeneydu dhabarka u seexato, soona laabto labadeeda lugood,
                    uu dabeeto ninkeedu daba fariisto:
                    <ul>
                        <li>Intay labadeeda cajar kala furto, uu ninku labadeeda lugood dhex
                            galo, isaga oo isku xajjinaya jilbihiisa iyo xusulladiisa ama
                            calaaculladiisa, dabeetana intay labadeeda lugood yare sare u qaaddo,
                            cirbaheeda ku tiiriso labadiisa xagal-lugeed oo godan.</li>
                        <li>Intay labadeeda lugood sare u qaaddo, garbihiisa dul saarato.</li>
                        <li>Intay labadeeda lugood sare u qaaddo ilaa ay taabtaan shafka
                            ninkeeda uu labadeeda bawdo dhex fariisto.</li>
                        <li>Ninku intuu xaaskiisa labadeeda lugood dhex galo, oo labadiisa
                            gacmood dhinacyada ka kala mariyo, uu dabeeto ku dul dhabbacdo.</li>
                        <li>Intay labadeeda gacmood ku soo qabato labadeeda cajar, oo jilbaheeda
                            gaarsiiso madaxeeda, ninkuna uu gadaal ka soo fariisto.</li>
                        <li>Ninka oo labadiisa gacmood labada cajar ee xaaskiisa kasoo gelsha
                            dhanka hoose dabeetana sare ugu soo qaada oo isku soo nabo, iyaduna
                            intay xoogaa isa soo qaaddo qoortiisa hab-siiso.</li>
                    </ul>
                </li>
            </ol>
            <p>Qaabkaani waa mid wanaagsan marka laga eego xag nafsiyeed. Waxa uu
                ninka oggolaanayaa in uu siduu doono uga bogto dareenkiisa rabitaan.
                Waxa kale oo uu ninku dareemayaa inuu gacaladiisa dhabta ku qabanayo,
                iyada oo idilna uu hananayo. Haweeneyda lafteeda waxa ku dhalanaya
                dareenkaasi mid la mid ah, iyada oo dareemaysa inay meel aamin ah ku
                jirto. Qaabkaani waxa kale oo uu ku wanaagsan yahay, isagoo labada qof
                awood u siinaya inay siday doonaan isu istiimiyaan.</p>
            <p>Waxa laga yaabaa qaabkani inuu khatar geliyo ilma-galeenka buuxa
                xilliga ay haweeneydu uurka leedahay, khatartaasi oo uga imaanaysa
                culayska ninka dul saaran, iyo weliba awoodda garaacis ee ka dhalata
                dhaqdhaqaaqiisa. Sidaa daraadeed, waxa habboon in aan la isticmaalin
                xilliga uurka.</p>
            <ol start="2" type="1">
                <li>Kolka intay haweeneydu dhabarka u seexato, oo kadib kolka la
                    isgeliyo labada xubno-taran, ay fidsato labadeeda lugood, oo sidaasi
                    labadeeda cajar dusha uga qabtaan labada cajar ee ninkeeda.</li>
                <li>Kolka intay haweeneydu dhabarka u seexato, ay labadeeda lugood mid
                    sariirta ku dul dherersato, tan kalena ninkeeda dhabarka kaga soo
                    qoolaashto, amaba ay garabkiisa dul saarato.</li>
            </ol>
            <p>Labadaan qaab (2 iyo 3) waxay aad ugu habboon yihiin kolka geedka
                ninku jilicsan yahay oo aanu si toos ah isu taagi karin. Qaabka labaad
                waxa uu si gaar ah u kordhiyaa raaxada ninka, mana oggolaanayo geedku
                inuu cambarka dibaddda uga soo baxo, waxana ku taliya dhakhaatiirta.</p>
            <ol start="4" type="1">
                <li>Kolka labada isqabaa ay dhinaca u seexdaan:
                    <ul>
                        <li>Ninku intuu dhinaciisa bidix u seexdo, isaga oo isla dhererinaya
                            xaaskiisa oo iyadu ka soo hor jeedda una jiifta dhinaceeda midig, uu
                            dabeeto labadeeda lugood mid ku dhaafo sariirta, midda kalena cajarkiisa
                            midig ku dul rido.</li>
                    </ul>
                </li>
            </ol>
            <p>Qaabkani waxa uu ku habboon yahay kolka labada xubno taran ay kala
                weyn yihiin. Haweeneydu qaabkan iyada ayaa goobta maamusha, waxayna
                awood u leedahay inay ninkeeda hab u siiso siday doonto, sababta oo ah
                labadeeda warqood ayay u dhaqdhaqaajin kartaa sidii iyadu ay jeclaato.
                Ninku kolka uu dareemo in xaaskiisu aanay weli gaarin heer biyabbax isna
                biyuhu ka soo dhowyihiin, waa uu joojin karaa dhaqdhaqaaqa si uu biyaha
                isugu celiyo, isagoo markaasi fursad siinaya xaaskiisa, si ay labadoodu
                isku mar u biyabbaxaan.</p>
            <ol start="5" type="1">
                <li>Kolka intay haweeneydu sariirta ama miis is ag taagto qaarkeeda hore
                    si dhacadiid ah ugu dul seexato, iyada oo gondaheeda ku taagan, amaba ku
                    dul taagan walax adag oon dhaqdhaqaaqaynin, dabeeto xoogaa lugeheeda
                    kala fogayso. Ninkii oo isna gondihiisa ku taagani uu markaa labadeeda
                    jilib soo dhex galo, isaga oo qaarkiisa hore ka daba laabaya, labada
                    gacmoodna kaga soo qabanaya garbaheeda, ama ku qabsanaya barkinta.</li>
            </ol>
            <p>Qaabkan waxa lagu fududeeyaa bekra jebinta dumarka aan la tolin, ha
                yeeshee ma garanayo inuu dumarka la tolayna u leeyahay faa’iido taa
                la’eg iyo in kale. Waxa si fudud oo dherer ah ugu dillaacaya xuubka
                bekrada, waana uu ka xanuun yar yahay qaababka kale. Waxa intaa dheer
                iyada oo xaaska aan bekrada ahayni ay aad ugu raaxaysato qaabkaan.</p>
            <p>Macaantiisa waxa barbar socda daal badan oo gaar ahaan ninka ku
                yimaada, mana fududeeyo inay xawadu u gudubto ilma-galeenka, geedka oon
                cambarka wada geli karin awgeed, taasi oo markaasi keenta
                suurtagalnimadii ubad dhalista oo yaraata</p>
            <ol start="6" type="1">
                <li>Kolka intuu ninku dhabarka u seexdo ay xaaskiisu ku dul fariisato.
                    <ul>
                        <li>Intay ku dul fariisato, geedkana isgeliso, ay markaasi ku dul
                            dhabbacato, oo naaseheeda shafkiisa ku dul qabato, labadeeda gacmoodna
                            miskaha kaga soo qabato oo isku soo cadaadiso, dabeetana dhaqdhaqaq
                            bilowdo.</li>
                        <li>Ninkii oo xoogaa lugaha soo laabay, intay labadiisa bawdo ku dul
                            fariisato, geedkana isgeliso, iyada oo u dul saaran sidii inay faras
                            fuushan tahay, ay markaasi dhabarkeeda kor iyo hoos ugu dhaqaajiso.</li>
                    </ul>
                </li>
            </ol>
            <p>Qaabka 6aad aad buu ugu wanaagsan yahay kolka uu ninku daallan yahay,
                waase qaab uga baahan haweeneyda khibrad dheer oo ah siday muruqyada
                cambarkeeda u xukumi lahayd oo isugu dhellitiri lahayd, ugana dhigi
                lahayd kuwo geedka ninka lisa. Qaabkaani in kasta oo aanu suuragal ka
                dhigeynin, in la isa salaaxo oo la isdhuuqo, haddana waxa uu ninka gaar
                ahaan u leeyahay faa’iido weyn oo aanay qaababka kale u lahayn, taasi oo
                ah isaga oo daawanaya xaaskiisa uu jecel yahay oo gebi ahaanteed dul
                saaran. Waxa kale oo uu labada qofba u oggolaadaa inuu mid waliba
                fiirsado sida uu kan kale u gurxamayo u riimayo isuna bedbeddalayo.</p>
            <p>Qaabkaan dhibaatooyinkiisa waxaa kamid ah isaga oo sahla gudbinta
                cudurrada, gaar ahaan kolka uu cudurku haweeneyda haayo, maadaama
                biyeheedii ay kusoo hoorayaan geedka ninka ibtiisa. Tan kale waa in
                aynaan illaawin in qaabkaani yareeyo suuragalnimada uur qaadista, kol
                hadday xawadii dib uga soo baxayso cambarka kolkay hawshu dhammaato.</p>
            <ol start="7" type="1">
                <li>Kolka intuu ninku fariisto oo lugihiisa xoogaa kala furo, ay
                    xaaskiisu dhabtiisa ku dul fariisato, oo labadeeda lugood si aad ah u
                    kala fogeyso, dabeetana uu sidaa geedka hoos uga keeno.</li>
            </ol>
            <p>Qaabkaani aad buu u raaxo geliyaa haweeneyda, ha yeeshee waa uu
                daaliyaa ninka. Waxa intaa dheer, geedka oon cambarka wada geli karin,
                taasi oo markaasi yaraynaysa fursadda uur qaadista.</p>
            <h3 id="qaababka-dhabar-jeedin"><strong>QAABABKA DHABAR
                    JEEDIN</strong></h3>
            <p>Qaababkaan waxay hawshu ka socotaa dhanka gadaale oo waxa isku beegan
                wejiga ninka iyo dhabarka xaaskiisa, waxanay kala yihiin sidaan soo
                socota.</p>
            <ol type="1">
                <li>Kolka ay haweeneydu sariirta si dhabbacaad ah ugu dul seexato,
                    shafkeeda iyo naaseheeduna ay sariirta dul saaran yihiin, ama ku sii
                    beegan yihiin.
                    <ul>
                        <li>Kolka wejiga, shafka, caloosha, iyo bowdooyinka haweeneydu ay
                            taabanayaan sariirta, uu ninku si dherer ah ugu dul seexdo, isaga oo
                            qaarkiisa dambe xoogaa soo laabayana uu labadeeda doolood dhammaadkooda
                            geedka ka soo geliyo.</li>
                        <li>Intay haweeneydu afarta ku istaagto iyada oo isku xajinaysa
                            labadeeda jilib iyo labadeeda calaacal ama xusul, uu dabeeto ninkeedu
                            gadaal kaga yimaado, oo dhabarka kaga dhaco.</li>
                    </ul>
                </li>
            </ol>
            <p>Qaabkaan si uur ku yimaadaa waa ay adag tahay, oo waxaba jirta in
                dadka aan uurka rabini ay isticmaalaan. Haweenka aan aadka tababarka u
                qabini ma jecla qaabkaan mana ku raaxaystaan. Waxa kale oo jirta in
                qaabkaani uu ku habboon yahay laba qof oo caato ah.</p>
            <ol start="2" type="1">
                <li>Kolka intay haweeneydu dhinaceeda bidix u seexato, uu ninku daba
                    seexdo isagoo isna dhinaciisa bidix u jiifa, sidaasina uu wajigiisu ugu
                    sii jeedo jeegadeeda, geedkiisuna dabadeeda. Dabeeto iyada oo ay
                    lugteeda bidix dherersan tahay, tan midig ka laabto barta jilibka ah,
                    yarahana hore u bixiso, sidaasina ninkeedu geedka ka soo geliyo
                    daloolkii ay reebtay lugtii midig ee iyadoo laaban hore loo
                    bixiyay.</li>
            </ol>
            <p>Qaabkan waxa la isticmaalaa kolkay haweeneydu uur leedahay, iyo
                kolkay caafimaad darri ama tamar darri guud jirto. Waxa xusid mudan in
                kolka qaabkaan la isticmaalayo ay gacanta midig ee ninku firaaqo tahay,
                oo uu siduu doono ugu istiimin karo xaaskiisa.</p>
            <ol start="3" type="1">
                <li>Kolka intay haweeneydu u istaagto sidii iyada oo rukuucsan ama
                    dhulka wax ka soo qaadanaysa, lugaha xoogaa kala fogeyso, iskuna tiiriso
                    gambar ama sariir gaaban.</li>
            </ol>
            <p>Qaabkaani waxa uu ku habboon yahay haweeneyda uurka leh, maadaama
                aanu khatar gelinaynin uurjiifka caloosheeda ku jira, dhakhaatiirta
                ayaana isticmaala kolkay baarayaan gidaarrada cambarka, iyo kolkay
                qalliin ku samaynayaan intaba.</p>
            <h3 id="gunaanadka-galmada"><strong>GUNAANADKA GALMADA</strong></h3>
            <p>Waxa laga yaabaa in rag badani kolka ay biyabbaxaan, u qaataan in
                hawshii galmadu ay dhammaatay, dabeetana intay dhinaca kale u jeestaan
                khuuro billaabaan, iyaga oon dheg jalaq u siin dhibaatooyinka uu
                falkoodaasi u geysanayo haweeneyda.</p>
            <p>Hadduu ninku xaaskiisa u tago isagoon rabitaankeeda si wanaagsan u
                kicin ama isla markuu ka rito dhabarka u jeediyo, dhibaato xoog leh ayaa
                ka dhalata, natiijadii la filayey mid ka dhan ah baana ka timaada, taasi
                oo ah inuu isagu biyabbaxo oo barbar u dhaco ayadoon kacsiba billaabin
                ama uu ku bargo’o ayadoon biyabbixin, sidaasina niyaddeeda iyo
                nafsaddeedu u dhaawacmaan. Bal eega aayadda Qur’aanka ah:</p>
            <p>“Waxay wanaag ku leeyihiin inta iyaga lagu leeyahay oo kale.”
                Culimada Qur’aanka fasirta qaar baa aayaddaasi ku macneeyey: Ugu
                raaxeeya haweenkiinna sida aad adinkuba jeceshihiin inay idiinku
                raaxeeyaan.</p>
            <p>Haddaba waxa loo baahan yahay inay biyabbaxa ka dambayso hawl kale oo
                gunaanad ah, taasi oo ah ugu yaraan salaaxid, iyo istiimin fudud. Waxa
                loo baahan yahay inuusan ninku ka dul kicin xaaskiisa isla marka uu
                biyabbaxo, balse uu sugo ilaa iyadu iga kac ka tiraahdo.</p>
            <p>Rag badan baa aaminsan in geedkoodu mar hadduu biyaha tuuro balaqna
                noqdo, aanu wax faa’iida ah u lahayn haweeneyda, kusii hayntiisuna aanay
                wax micne ah samaynaynin, isagoo mid kamid ah raggaasi uu ku doodo: Oo
                maxay ku falaysaa geed balaq ah? Xaqiiqduse taa ka fog. Raaxada dumarka
                iyo biyabbaxoodu kuma koobna oo qura rabitaanka cambarkooda, balse waxa
                ay ku raaxaystaan isku nabnaanta jirka iyo isdhexgalka iyaga iyo
                raggooda. Waxa weliba taa kasii ahmiyad badan dareenkooda jacayl iyo
                dhab ugu jirka raggooda oo ku dhaliya raaxo maskaxeed iyo mid rabitaan,
                gaarsiisa heer gariir iyo biyabbax.</p>
            <p>Haddaba geedka oo intuu biyaha tuuro dabeeto damaa haweeneyda ugama
                dhigna inay galmadii dhammaatay, balse waa inuu kusii dhexjiraa gudaha
                cambarka siduu doono ha ahaadee intuu doonana ha le’ekaado ee, waana in
                haasaawihii, dhunkashadii iyo istiimintii halkii kasii socdaan ilaa ay
                biyabbax ka gaarayso, kolkaasi oo intay si xoog leh isugu nabto,
                jirkeedu wada gariiro, daqiiqado dabeetana kala daadato, cambarkuna
                geedka dibadda isaga soo saaro, kolka oonku si fiican u daayana iga deg
                ku tiraahdo.</p>
            <p>Ulajeeddada kale ee laga leeyahay isku sii dhexjirku waxa weeye iyada
                oo haweenka aanu kacsigu hal mar ka go’in, balse uu si tartiib tartiib
                ah uga soo jabo oo uga baaba’o. Haddaba salaaxista, shumiska, istiiminta
                fudud, iyo ereyada macaan ee jacaylka iyo ammaanta isugu jira ee ninku
                ugu deeqo ooridiisu waxay si tartiib-tartiib ah uga soo dejiyaan buurtii
                uu saaray kacsigii ka dhashay hawshii dhammaatay, ilaa ay ku soo noqoto
                xaaladdii caadiga ahayd.</p>
            <p>Dhuuqmadii iyo istiinkii xoogga badnaa xilligii galmadu, waxay isu
                rogayaan kuwo fudud oo saxansaxo leh aanna gaarsiisnayn heer ay mar kale
                kacsan karto. Isdhexgalkii xoogga ku dhisnaa waxa uu isu beddelayaa
                is-habsiin jilicsan oo keenta inay haweeneydu dareento in ninkeedu yahay
                gabbaadin aamin ah oo ay dhaxanta iyo dhibaatada ka gasho. Halkaasi
                kolkay arrini marayso ayay madaxeeda shafka ama garabka ka saarataa,
                jiif iyo nasashana ku gunaanaddaa hawshii cuslayd ee ay qabatay intii
                shaqada galmada lagu jiray.</p>
            <p>Waxa laga yaabaa in hawshii dhammaatay ay reebtay xoogaa tamar darri
                iyo daal ah, waase kuwo raaxo u leh labada qof, iyagoo xubnaha jirkoodu
                ay u kala daadanayaan si gamaanyo (lulo) ku jirto. Daqiiqadaha ugu
                raaxada badan laba isqaba waa kolka ay nasasho iskula dul dhacaan hawsha
                galmada dabadeed, qof walibana isaga oo hurdaysan uu kan kale bogga kaga
                jiro.</p>
            <p>Dhallinyarada qaar baa isku daya inay biyabbaxa kadib geedka kusii
                hayaan haweenkooda oo aanay kala bixin, billaabana istiimin si ay mar
                kale uga tuurtaan. Qaar kale kolka ay kala baxaan bay misna daqiiqado
                kadib istiimin iyo dhuuqmo billaabaan si ay u gaaraan isla hadafkaasi.
                Haddaba caafimaadku waxa uu ku jiraa, diinteenna Islaamkuna qabtaa in
                galmada hore kedib geedka ninka biyo kulul lagu mayro, welibana hadday
                suurtagal tahay la qubaysto ama ugu yaraan la weyseysto, si
                firfircoonaan iyo looga helo dardar hor leh, markaa kadibna haddii la
                isku afgarto garoonka la iskula laabto. Waase in biyabbaxa labaadna lagu
                soo af-jaraa isla gunaanadkii aynu soo sheegnay.</p>
            <h2 id="baabka-afraad-caafimaadka-galmada">Baabka Afraad: Caafimaadka
                Galmada</h2>
            <h3 id="ila-taliya-oo-intee-jeer-baan-u-tagaa"><strong>ILA TALIYA OO
                    INTEE JEER BAAN U TAGAA?</strong></h3>
            <p>Waxaa mar kasta dhakhaatiirta u yimaada dad doonaya inay kala
                tashadaan inta jeer ee ay isu galmoon karaan iyadoon wax dhibaato ahi ku
                imaan caafimaadkooda. Ha yeeshee, lama helayo jawaab ku wada habboon
                dadka oo dhan, sababta oo ah bani’aadmigu waxa uu ugu kala duwan yahay
                rabitaanka jinsiga, sida uu ugu kala duwan yahay xagga da’da, awoodda,
                dareenka, iyo wixi la mida.</p>
            <p>Waxaa la yiri, “Qofka caaqilka ahi waa kan saddex waxyaabood
                joogteysta, ha yeeshee aan badsan: cuntada, socodka iyo galmada.” Waxa
                kale oo la yiri, “Geedka ninku waa sida candhada xoolaha, haddii la liso
                wuu dararaa oo godladaa, haddii la daayana wuu guraa.” Nin tilmaamaya
                siduu galmada u jecel yahayna wuxuu yiri, “Saddex baan la’iga maareyn
                karin: Hilib la cuno, hilib la koro (sida fardaha) iyo hilib hilib lagu
                liso (sida haweenka).”</p>
            <p>Nin baa asagoo wiilkiisa la dardaarmaya ku yiri, “Wiilkeeyow, dumar
                la xaajoodkood ha ku dheeraan yaanad ka xiisin ayana kaa xiisa dhicine,
                inaad ka joogsato adoo u jeellan baana laguu qaatay intay adoo jilcan ku
                jiidjiidi lahaayeen.”</p>
            <p>Culimada Islaamka qaar uu Cali bin Abii-Daalib ugu horreeyaa waxay
                go’aamiyeen in ninku u galmoon karo xaaskiisa hal jeer afar iyo
                labaatankii saacba (habeen iyo maalin), inayba dhiig qabto mooyee, halka
                qaar kale ka gooyeen inuu afartii maalmoodba mar u tago, maadaama uu
                Alle afar dumar ah u banneeyay, hadduu caddaalad wax ugu qaybinayana ay
                mid waliba afartii maalmood maalin leedahay. Tiradaasi -bay leeyihiin-
                intaas wuu ka yarayn karaa ama ka badin karaa, ha yeeshee waa inuu
                xaaskiisa la tashadaa, il gaar ahna ku eegaa rabitaankeeda, inkastoon
                haween la harraad goyn karin.</p>
            <p>Si kastaba arrintu ha ahaatee, labada ruux ee isqabaa waxa ay isu
                galmoon karaan mar kasta oo ay iska gartaan rabitaan iyo inay u
                dul-qaadan karaan galmada, iyagoon dareemin wax aan ka ahayn xoogaa yar
                oo daal ah oo yimaada kolka ay hawsha galmadu dhammaato. Tusaale ahaan,
                hadday galmadu dhacdo habeen, waxa lama huraan ah in daalka ka dhashaa
                uu baaba’o jiifka hortiis, subaxdiina labada ruux ay shaqadooda u
                baqoolaan iyaga oo ay ka muuqato firfircoonaan dheeraad ahi. Haddiise ay
                toosaan iyaga oo daal iyo tamar-darro la ildaran, jirkoodana meel waliba
                jaban tahay, ama ay dareemaan gaajo iyo lalabbo, amaba cajarrada oo uu
                culays ka saaran yahay, iyo weliba jilbaha oo xanuunaya, waxaasi oo
                dhami waxay tusaale u yihiin in habdhiska taranku uu gudbay xuduuddii
                awooddiisa iyo qaaciddadii macquulka ahayd. Waxaad haddaba halkaasi ka
                garan kartaa in firfircoonaanta iyo caafimaad qabka maalintii ay daliil
                u yihiin inta jeer ee saxda ah ee la isu galmoon karo.</p>
            <p>Waxaa jirta in ciyaaraha isboortiga, iyo wixi la mida, ay qayb libaax
                ka qaataan dhismaha jirka. Ragga feerka ciyaara mar kasta oo ay
                murqohoodu sii dhismaan, jirkooduna sii xoogaysto, xiniinyahoodu waa ay
                sii yaryaraadaan. Ragga caynkaasi ahi kolka ay gaboobaan ma
                tamar-darreeyaan, sababta oo ah waxa sii baaba’a qanjirradooda taranka.
                Ha yeeshee dumarka aan loo galmoon, jirkoodu waa uu kala daataa iyaga oo
                dhallinyaro ah, sababta oo ah ugxan-sidayaashooda ayaa joojiya soo
                saarista ugxanta.</p>
            <p>Sida caadiga ah, kolka galmada hore ay dhex marto labada ruux ee
                isqaba, geedka ninku waa uu damaa, dabeetana waxa labada qof qabta wax
                aad lulo mooddo oo ah daal iyo macaan isku dheehan. Waxase jira rag
                kolka ay biyabbaxaan uusan geedkoodu damin, awoodna u leh inay mar
                labaad galmo sameeyaan. Ragga qaar baa saddex ilaa afar jeer oo isdaba
                joog ah biyabbaxa isagoon geedku ka damin, waxase aanu shaki ku jirin in
                mar kasta oo ay galmadu badato ay awoodda raggu sii yaraato, yaraatana
                xawada ay tuurayaan ilaa ay eber gaarto. Qanjirrada taranku si ay mar
                labaad u soo daayaan xawo bisil, waxay ugu yaraan u baahan yihiin toban
                saacadood. Sidoo kale dareenka macaansi ee ninku waa uu yaraadaa galmada
                labaad ama tan saddexaad kadib. Biyabbaxa (gariirka) naagtu isagu waa uu
                ka duwan yahay kan ninka, dhismeheeda oorganeed baana u oggolaanaya inay
                inta ay doonto galmo ka qayb qaadato.</p>
            <p>Waxaa la arkaa in haweeneydu ay awooddo inay ninka hoos seexato oo uu
                ka xaaja guto, iyada oon gaarin heer kacsi ay ku biyabbixi karto, ha
                yeeshee haweeneyda caykaasi ahi kolka ay hoos jiifto gacalkeeda ay
                jeceshahay, waxay biyabbaxdaa 2 illaa 3 jeer intuusan isagu biyabbixin.
                Waxaa weliba la sheegaa in aanay haweeneydu ka daalin kacsi ilaa ay ka
                hoos istaagto ninkeeda, haddii iyada lala tashan lahaana ha la’isa
                saarraado ay oran lahayd habeenkaasi oo dhan.</p>
            <h3 id="faaiidooyinka-galmada"><strong>FAA’IIDOOYINKA
                    GALMADA</strong></h3>
            <p>Kolka ay galmadu ku dhacdo tabihii iyo tiradii looga baahnaa, waxa ay
                qofka u leedahay dhowr faa’iido:</p>
            <ol type="1">
                <li>Jirka iyo maskaxda ayay firfircooneysaa.</li>
                <li>Dareemayaasha ayay fududeysaa.</li>
                <li>Madax wareerka ayay bi’isaa.</li>
                <li>Waswaaska ayay qofka ka qaaddaa.</li>
                <li>Waxay xoojisaa aragga, wanaajisaa wadnaha, kaalmeysaana qashin
                    saarka kilyaha.</li>
                <li>Dhiiggay cusbooneysiisaa.</li>
                <li>Waxaa ku bogsada dadka balqanku faraha ba’an ku haayo.</li>
            </ol>
            <h3 id="dhibaatooyinka-galmada"><strong>DHIBAATOOYINKA
                    GALMADA</strong></h3>
            <p>Galmada oo uu qofku iska badbadiyo, jirkiisu inta uu xamili karo ka
                badanna ku khasbo, dhibaatooyinka ka dhasha waxaa kamid ah:</p>
            <ol type="1">
                <li>Maskaxda iyo murqaha ayay qallajisaa.</li>
                <li>Fahmada iyo fudaydka ayay qofka ka qaaddaa.</li>
                <li>Jirka iyo lafaha ayay daalisaa.</li>
                <li>Cumriga qofka ayay soo dedejisaa.</li>
            </ol>
            <h3 id="galmada-uurka-dabadiis"><strong>GALMADA UURKA
                    DABADIIS</strong></h3>
            <p>Waxaa jirta in dheddiga xayawaanka aan caqliga lahayn kuwooda uurka
                lihi ay diidaan inuu labkoodu abaahiyo, ha yeeshee dhinaca bani’aadmiga
                arrintu taasi waa ay ka duwan tahay. U galmooshada hooyada uurka lihi
                wax dhibaata ah u geysan mayso iyada iyo uurjiifkeeda toona, waase
                hadday galmadaasi ku dhacdo jawi taxaddar iyo feejignaani ku dheehan
                yihiin, welibana la isticmaalo hababka galmo ee ku habboon. Rabitaanka
                dumarku xilliga ay uurka leeyihiin isku mid ma aha oo qaarkood waa uu
                kordhaa qaar kalena yaraadaa. Guud ahaan mar kasta oo ay dhalmadu soo
                dhowaato, waxaa kordha ka fekerka ay hooyadu ka fekereyso ilmeheeda yar
                ee soo socda, iyadoo isu diyaarineysa hooyanimo, sidaasi buuna
                rabitaankeedii jinsi si tartiib-tartiib ah isugu dhimaa.</p>
            <p>Waxaa ragga looga digayaa inay haweenkooda u galmoodaan afarta usbuuc
                ee ka horreeysa dhalmada, sababtoo ah galmada xilligaas ahi si kasta oo
                ay nadaafadda ugu dadaalaan haddana waxay keentaa inuu cambarka galo
                jeermis khatar ahi. Cambarku kolka uu caadiga yahay waxa uu awood u
                leeyahay inuu dilo jeermis kasta oo dibadda kaga yimaada isaga oo
                adeegsanaya dheecaanno sun ah oo uu soo daayo. Ha yeeshee xilliga dambe
                ee uurka gidaarradiisu gebi ahaantoodba waa ay qallalan yihiin, oo
                dabacsan yihiin, diyaarna u yihiin dhalid. Waxaa intaa dheer
                dub-duleedka habdhiska taranka oo gebi ahaanba kala baxbaxaya, oo
                balballaaranaya, iyo xididdada ilma-galeenka oo iyana kala furfurmaya,
                jeermiskuna uu dabeeto si fudud ku geli karayo. Waxay weliba ugu sii
                daran tahay oo uu jeermisku haystaa fursaddii ugu fiicnayd waqtiga
                dhalmada, isaga oo jirka haweeneydu uu waqtigaasi tamar dhigayo,
                gabayana awooddii uu iskaga caabiyi lahaa cudurrada. Haddaba, waxaa loo
                baahan yahay in xilligaasi aannu soo sheegnay laga fogaado fal kasta oo
                keeni kara jeermis dibadda ka yimaada, kaasi oo khatar gelinaya
                haweeneyda iyo uurjiifka labadaba.</p>
            <h3 id="galmada-dhalmada-dabadeed"><strong>GALMADA DHALMADA
                    DABADEED</strong></h3>
            <p>Cilmiga ummulisanimadu si aad ah buu u horumaray sanadahaan dambe,
                waxaana jira dhakhaatiir ku faana inay arrinkaasi ka gaareen guulo la
                taaban karo, iyaga oo sheegta inay u oggolaadaan haweenka ay umuliyaan
                inay dhowr maalmood dhalmada kadib billaabi karaan shaqooyinkoodii
                caadiga ahaa, iyo inay weliba raggooda kala qaybgeli karaan galmo haddii
                ay doonaan. Ha yeeshee taasi waxa weeye gef weyn oo ay gelayaan
                dhakhaatiirta caynkaasi ahi, sababta oo ah dhismaha jirka bani’aadmigu
                waa uu ka duwan yahay qalabka dad sameega ah ee sidii la doono laga
                yeeli karo mar kasta oo uu cilmigu hore u maro.</p>
            <p>Marxaladda dhalmadu waa marxalad bayolojiyeed oo isbeddello badani ay
                ku yimaadaan awoodda iyo maskaxda haweeneyda. Ilma-galeenku waxa uu u
                baahan yahay saddex usbuuc oo uu ku soo ceshado qaabkiisii hore
                (yaraado), kadib markuu uurjiifku ballaariyey. Sidoo kale qanjirrada
                naasuhu waxay u baahan yihiin laba usbuuc si ay ugu caana keenaan si
                buuxda. Gidaarrada calooshu iyana waxay u baahan yihiin nasasho iyo inay
                isku laab-laabmaan. Wadnaha iyo xididdada dhiigga qaadaa iyana sidoo
                kale si ay ugu soo laabtaan daryeelka jirka kadib usbuucyo badan oo ay
                xoogga saarayeen uurjiifka. Afka cambarku isna waxa uu u baahan yahay
                waqti ku filan si uu dib ugu soo laabto qaabkiisii hore (inay 1 illaa 2
                farood geli karaan), kadib markuu kala ballaariyay madaxa dhallaanku.
                Dhaawacyadii luqunta ilma-galeenku iyana waa inay bogsadaan. Waxa weliba
                intaa dheer haweeneydii dhiigga faraha badani kaga baxay dhalmada oo u
                baahan waqti iyo daryeel aan yarayn si ay u soo kabato.</p>
            <h3 id="dhiigga-nifaaska"><strong>DHIIGGA NIFAASKA</strong></h3>
            <p>Hooyadu kolkay ummusho waxaa ka yimaada dhiig lagu magacaabo nifaas,
                sida ay diinteenna Islaamku qabtana, kolka uu dhiiggaasi nifaasku ka
                dhammaado ayuun bay galmo ka qaybgeli kartaa.</p>
            <p>Mad-habta Shaaficiyada oo ay Soomaalida badankeedu ku dhaqantaa waxay
                qabtaa in muddada ugu yar ee uu dhiigga nifaasku socon karaa ay tahay
                hal tuurmo (dhiig hal mar soo baxa), halka muddada ugu badani ka tahay
                lixdan maalmood. Dumarka badankooda waxa dhiigga nifaasku kaga
                dhammaadaa muddo afartan maalmood ah, waana halka ay Soomaalidu ka
                tiraahdo, “heblaayo afartankii bay ka baxday.”</p>
            <p>Dumarka badankoodu waxay aaminsan yihiin in kol hadday afartan
                maalmood kasoo wareegtay maalintay ummuleen ay waajib tahay inay
                qubaystaan oo salaad tukasho billaabaan, raggoodana galmo kala qayb
                galaan. Haddaba xaqiiqdu waxa weeye inay arrintaasi laba khatarood
                leedahay:</p>
            <p>Waa mide, waxa laga yaabaa in haweeneyda uu dhiiggii nifaasku ka
                dhammaaday beri hore, oo ay ahayd inay intay qubaysato, salaadda tukato,
                ninkeedana isu diyaariso, sidaasina salaado badan oo waajib ahaa kaga
                tageen (waana inay soo qalleeyso), ninkeediina sabab la’aan rafaad u
                gelisay, haddaanuba dumar kale ka hunguriyeeyn.</p>
            <p>Waa tan labaade, waxa laga yaabaa inay haweeneydu qubaysato markay
                afartan maalmood u dhammaadaan (siday caadadu ahaan jirtay), ha yeeshee
                dhiiggii weli ka socdo, caadadiina aanay weli ka dhammaan. Arrintaasi
                waxay markaasi keeneysaa inay xaaraan ku dhacdo, mar haddaan la oggolayn
                in haweeney nifaas qabta loo tago. Waxa kale oo ay keeneysaa dhibaato
                caafimaad ku timaada iyada iyo ninkeeda labadaba hadday sidaasi galmo
                uga qaybgalaan.</p>
            <p>Dhiigga nifaasku marka uu bilawga yahay waxa uu leeyahay midab madow,
                muddo kedibna waxa uu noqdaa guduud, kedibna jaalle xigeen, sidaasi
                buuna midabkiisu isu sii beddelaa ilaa uu biyo oo kale ka noqdo,
                biyahaasi oo tilmaan u ah dhammaadka dhiiggii nifaaska, markaas oo intay
                haweeneydu qubaysato, dhar qurux badan lebbisato, isna carfiso, galmo
                iyo gadgaddoon u diyaar garowdo. Dumarka qaar kolka uu dhiigga nifaasku
                ka dhammaado, cambarkooda wax qoyaan ahi kama yimaadaan oo wuu qallalan
                yahay. Ha yeeshee marba hadduu dhiiggii istaagay waa inay haweeneydu
                qubaysato.</p>
            <p>Waxa mararka qaar dhacda in dhiiggii istaagi waayo oo lixdan maalmood
                ka badan socdo. Haddaba markaasi oo kale waa inay haweeneydu qubaysataa
                oo tukataa, mar haddii lixdan maalmood la gudbay, maxaa yeelay markaas
                oo kale dhiiggaasi ma aha dhiig nifaas, balse waa mid ku yimid cillad
                caafimaad, una baahan dhakhtar iyo baaritaan.</p>
            <p>Guntii iyo gunaanadkii, waxaa shardi ah in dhiigga nifaasku istaago
                haddii la doonayo in ninka iyo haweeneydiisa la’isu oggolaado. Haddaba,
                hadduu dhiiggu ku istaago muddo gaaban, diinteenna Islaamku waxay qabtaa
                in la’isu galmoon karo. Ha yeeshee culimada diinta qaarkood iyo
                dhakhaatiirta caafimaadka intuba, waxa habboon bay leeyihiin in hooyada
                cusub nasasho la siiyo muddo dhowr usbuuc ah, intay wax waliba
                caadigoodii kaga soo noqonayaan.</p>
            <h3 id="caafimaadka-xubnaha-taranka"><strong>CAAFIMAADKA XUBNAHA
                    TARANKA</strong></h3>
            <p>Qofka bani’aadmiga ahi waxa uu isticmaalaa xubnihiisa taranka kolka
                uu u galmoonayo la qaybsadaha noloshiisa ee uu ka dhex xushay kumanaanka
                qof ee uu la nool yahay. Haddaba sida maacuunta nadiifka ah iyo miiska
                sida wacan loo goglay ay u furaan abitaaytka qofka, ayaa loo baahan
                yahay in mid kasta oo kamid ah labada isdoortay uu u daryeelo xubnihiisa
                taranka si uu u soo jiito rabitaanka gacalkiisa.</p>
            <h3 id="caafimaadka-xubnaha-taranka-ninka"><strong>CAAFIMAADKA XUBNAHA
                    TARANKA NINKA</strong></h3>
            <p>Ninku waa inuu xubnihiisa taranka (geedkiisa) biyo iyo saabuun ku
                mayro ugu yaraan hal jeer maalintii. Waa inuu galmo kasta dabadeed
                xubnihiisa si feejigan u mayraa, gaar ahaan kolka uu ka baqayo inuu
                jabto qaado, isaga oo ku dadaalaya inuu xubnahaasi ka ilaaliyo wax
                dhaawac ah.</p>
            <p>Ragga qolfada laga gooyo (sida Muslimiinta iyo Yuhuudda) iyaga waxaa
                ku filan in marka ay qubaysanayaan saabuunta ku mayraan xubnahooda
                taranka, mar kasta oo ay kaadiyaan ama dumarkooda u galmoodaanna iyana
                si wanaagsan u mayraan. Waxaa haddaba lagugula dardaarmayaa in galmo
                kasta dabadeed aad geedkaaga biyo kulul ku mayrtid, kulayle iyo qaboobe
                xilligii la joogaba, maxaa yeelay waxaa la caddeeyey in biyaha qaboobi
                ay geedka ragga jilciyaan oo dilaan.</p>
            <h3 id="caafimaadka-xubnaha-taranka-naagta"><strong>CAAFIMAADKA XUBNAHA
                    TARANKA NAAGTA</strong></h3>
            <p>Xubnaha taranka dumarku waxay u baahan yihiin in loo daryeelo si ka
                daran kana feejigan kuwa ragga sababta oo ah, xubnohooda taranka waxaa
                ku hoos jira qanjirro soo daaya dhidid iyo dheecaanno keena ur laga
                dido. Qolfada kintirku sida tan geedka ninka aan la gudin oo kale ayay
                usoo deeysaa dareere si dhaqsa ah isu beddela, si aad ahna usoo ura,
                kaasi oo loo yaqaan baaro ama dooro. Cambarku waxa uu soo daayaa dareere
                aysiidh ah oo hadduu xaddigiisa dhaafo jirka iyo dharkaba halleeya. Afka
                daloolka kaadidu waxa uu ku yaal meel dedan, taasi oo keenta in dhibco
                kaadi ahi ay ku hooraan cambarka, keenaanna inuu uro.</p>
            <p>Cambarku waxa uu xiriir la leeyahay micnaha quruxda, ninkuna kolka ay
                haweeneydiisu isu dhiibto oo ay hor dhigto, waxa uu cambarka u eegaa
                sidii isaga oo hor fadhiya shey xurmo mudan. Lama xisaabi karo inta
                dumar daqiiqaddaasi ku waayey jacaylkii gacalkoodu u qabay, sababta oo
                ah ‘Albaabkii Jannada’ ee uu wax badan dhawrayey baa kolkuu kala furay
                qurmoon aanu filayni kaga soo baxay.</p>
            <p>Hooyada waxaa xil gaar ahi ka saaran yahay hubinta nadaafadda xubnaha
                taranka inanteeda yar kahor intaanay qaan-gaarin iyo kadib intaba. Kolka
                ay gabadhu qabto cudurro sida jabtada oo kale ah, waa in si dhaqsi ah
                loo daaweeyaa. Gef weyn bay ku tahay ehelka inaanay xil iska saarin
                daryeelka xubnaha inantooda iyaga oo ka baqaya inay ka xumaato amaba ay
                ku kacsato taataabashada goobahaasi, natiijaduna waxay markaasi
                noqonaysaa siday qiyaasayeen si ka duwan, maadaama dareeraha ka yimaada
                cambarka ee ay daryeel la’aani keento ama cudur sida jabtada oo kale ahi
                uu keenaa yahay kan isagu kiciya dareenkeeda jinsiyeed kuna dhaliya
                kacsi iyo gariir joogta ah.</p>
            <p>Hooyada waxa la gudboon inay inanteeda ku baraarujiso sidii ay
                nadaafadda ugu dadaali lahayd gaar ahaan xilliga caadada, fahamsiisana
                in mustaqbalka haweeneydu uu ku xiran yahay nadaafadda jirkeeda, haddii
                ay ku dadaashana aanay farxad gelineyn nafteeda iyo dadka la nool oo
                qura, balse ay damaanad qaadayso mustaqbalkeeda, fahmeysana ugu
                dambeynta in maalinta ay adduunka ugu farxadda badan tahay ay tahay
                maalinta ay xabadka u furto gacalkeeda, una soo bandhigto jir qurux,
                udug iyo soo jiidasho badan, qiimayn iyo qaddarinna mudan. War nin yahaw
                heedhe intaas oo sanadood baad Yurub, Carab iyo meel walba mareeysaye
                maxaad mid waloo cad u guursan weyday, waa adigaan Soomaaliya iyo carri
                aad waa hore ka dhooftay guur usoo doontaye? Saaxiibow waa runtaayoo
                waan soo arkay dumar badan oo cadcad, welibana quruxdooda haddaad
                indhaha saartid aad halkaaga iskula shubeysid, guurna igu baryayey, ha
                yeeshee naagihii Soomaalida ka sokow afkii, dhaqankii, diintii iyo
                dhiiggii oo aynu wadaagno, waxa aan marnaba lagu gaareynin tii nadaafad
                ahayd. Waa sheeko dhab ah oon dhif iyo mar la arag ahayn, aniguna
                shakhsi ahaanteyda waxaan sheekadaasi mid la mid ah ka maqlay nin ajnabi
                ah oo gabar Soomaaliyeed qaba. Arrinkaasi runtii waa mid ay haweenka
                Soomaalidu ku ammaanan yihiin, annaguna haddaynu raggii nahay ku faani
                karno.</p>
            <p>Haweeneydu waa inay xubnaheeda taranka mayrto maalintii ugu yaraan
                hal jeer, markaasi oo intay kaadi-haysta faaruqiso, ay dabeeto ku mayrto
                biyo kulul iyada oo isticmaaleysa gabal saabuun ah oo loogu talagalay.
                Dabeeto waa inay xubnahaasi ku qallajisaa shukumaan ama gabal mara ah oo
                u gaar ah, isticmaashaana boolbire. Waxaana intaa dabadeed haboon inay
                goobtaasi ku carfiso shiir-bi’iye oo ah barafuun udgoon. Fiiro gaar ah:
                Haweenka Soomaalida qaar baa aad nadiif u ah kolkay arrintu jirkooda
                joogto, ha yeeshee aan xil sidaasi ah iska saarin nadaafadda guriga ay
                ku noolyihiin iyo tan jikada ay wax ku kariyaan intaba. Jikadu gaar
                ahaan, waxa weeye halka ugu muhiimsan ee dumarka ajnabiga ahi ay kaga
                libin heli karaan dumarka Soomaalida, haddii nadaafad lagu beretamo.
                Maacuunta, gidaarrada iyo daaqadaha jikada oo aan sidii loo baahnaa loo
                nadiifin, daaqadaha qolalka gaar ahaan qolka jiifka iyo kan carruurta
                oon la nadiifin, si maalinle ahna aan loo furin si hawadu isu beddesho
                nakhaskuna uga baxo, dharka carruurta oo inta la mayro, dabeeto meel
                lagu raseeyo iyadoon la kaawiyadeyn iyo wixi la mida, waa sifooyin ay ka
                siman yihiin guryo badan oo Soomaaliyeed. Dumarka Soomaalidu waa inay
                haddaba waxyaabahaasi oo dhan u fiiro yeeshaan, waa hadday doonayaan in
                koobka nadaafadda aanay cidi kula beretamin.</p>
            <h2 id="baabka-shanaad-turxaan-bixinta-nolosha-qoyska">Baabka Shanaad:
                Turxaan-Bixinta Nolosha Qoyska</h2>
            <h3 id="waajibaadka-ninka"><strong>WAAJIBAADKA NINKA</strong></h3>
            <p>Sida uu Imaam Abuu Xaamid Al-Qasaali (Eebbe ha u naxariistee) ku
                qoray kitaabkiisii (إحياء علوم الدين), ninku kolka uu guursanayo, waxaa
                waajib ku ah inuu fiiro u yeesho, ushana dhexda u qabto laba iyo toban
                arrimood oo muhiim ah, kalana ah:</p>
            <ol type="1">
                <li>Waliimada (sabta, Alla-bariga) la sameeyo habeenka aqalgalku waxa
                    weeye sunno, waxaanad ka garan kartaa xadiis saxiix ah oo laga weriyey
                    Anas ibni Maalik (Alla ha ka raalli noqdee) oo ahaa: (Rasuulka ayaa
                    Cabdiraxmaan ibnu Cawf ku arkay raad jaalle ah, markaasuu weydiiyey,
                    ‘Waa maxay waxaani?’ Suu Cabdiraxmaan yiri, ‘Islaan baan ku guursaday
                    iniin muggeed oo dahab ah.’ Markaas buu Rasuulku yiri, ‘Eebbe hakuu
                    barakeeyo,’ una raaciyey, ‘Waliimo samee ri’ba Alla ha ka dhigee.’”</li>
                <li>Edeb uu kula dhaqmo iyo dhibkeeduu u dulqaato: Ninku kolka uu
                    guursado waxaa laga doonayaa inuu wax ka beddelo dhaqankiisa iyo
                    akhlaaqdiisa, kana gudbo dhallinyaranimadii iyo fowdadii uu ku noolaan
                    jiray kolkuu naftiisa uun mas’uul ka ahaa, uuna is dareensiiyo in fal
                    kasta oo ka dhacaa uu saameynayo la-wadaagaha cusub ee noloshiisa. Eebbe
                    waxa uu aayaddiisa Qur’aanka ku yiri: “Wanaagna [haweenkiinna] kula
                    noolaada.” Suurat an-Nisaa: 19. Dardaaran uu Nabigu bixiyo intaanu Eebbe
                    oofsan waxa ugu dambeeyey, “Salaadda. Salaadda, iyo waxay midigtiinnu
                    hanatay, “addoomada” dusha ha ka saarina waxaanay awoodi karin. Alla
                    Alla haweenka, maxaabiis weeye gacmaha idiinku jira, Eebbaad ka
                    amaaneysateen, xubnohooda tarankana waxaad ugu xalaashateen kelmadda
                    Eebbe.” Waxaa la weriyey in ninkii ku sabra edebdarrida ooridiisa uu
                    Eebbe siiyo ajar lamid ah Nabi Ayuub kii uu siiyey kolkuu ku sabray
                    imtixaankii la geliyey, naagtii ku sabarta edebdarrida ninkeedana uu
                    Eebbe siiyo abaalmarin u dhiganta tuu siiyey Aasiya oo ahayd xaaskii
                    Fircoon.</li>
                <li>Dulqaadka oo uu ugu daro kaftan iyo faracayaar: Kaftanka iyo
                    faracayaarku way farxad geliyaan dumarka, Rasuulkuna wuu la kaftami
                    jiray haweenkiisa. Waxa la weriyey inuu Rasuulku la orotami jiray
                    Caa’isha oo ay marna ka orod badin jirtay, markuu asagu ka orodbadiyana
                    dhihi jiray tii hore u qaado. Haddaba ninka waxaa laga doonayaa in
                    kolkuu haweeneydiisa la joogo iska bi’iyo ad’adayga, ulana ciyaaro sidii
                    inu carruur yahay, kolkuuse raggiisa dhex joogo muujiyo ragannimadii
                    looga bartay.</li>
                <li>Inaanu ku talaxtegin kaftanka iyo faracayaarka: Waa inaanu
                    jilayciisa iyo faracayaarkiisu noqon kuwii edebdarro islaanta bara,
                    gaarsiiyana heer ay isagiiba qiimayn weydo, maxaa yeelay wax kasta oo
                    xadkooda dhaafaa lidkooday isu beddelaan. Haddaba waa inuu, sida
                    dhakhtarkuba daawada ugu qiyaaso qofka uu dabiibayo, xaaskiisa u
                    jilicsanaadaa, ha yeeshee jeexdaa xuduud aanay ka gudbi karin, si aanay
                    dembi ugu xambaarin ama ragannimadiisa u xaqirin.</li>
                <li>Masayr dhexdhexaad ah: Waa inaanu ninku ka seexan arrimaha
                    khatartooda leh, isla markaasina waa inaanu ka shakiyin wax kasta,
                    iskuna deyin inuu ka salgaaro saqiir iyo kabiir. Rasuulku kol uu safar
                    ka yimid welina aanu magaalada soo gelin, waxa uu amar ku bixiyey inaan
                    dumarka habeennimo guryaha loo garaacin, laba nin oo amarkiisa ka
                    tallaabsadayna kolkay guryahoodii tageen waxay ku arkeen “wax aanay
                    jecleysan.” Masayrku waa wax loo baahan yahay, oo waa inaanu ninku u
                    deyn inay wax waliba u dhacaan siday doonaan. Bal ila eega xadiiskaan,
                    Rasuulku waxa uu yiri, “Habeenkii la’i dheelmiyey waxaan Jannada ku
                    arkay guri weyn ooy daaraddiisa jaariyadi joogto, markaas baan iri, ‘Yaa
                    iska leh gurigaan?’ Waxaana la’i yiri, ‘Cumar baa iska leh.’ Kolkaas
                    baan damcay inaan eego dhexdiisa, waxase aan soo xusuustay masayrkaaga
                    Cumarow.” Markaasuu Cumar ooyay isagoo leh, “Ma adigaan kaa masayrayaa
                    Rasuulkii Allow?” Diinteenna Islaamku waxa ay qabtaa inaanay haweneydu
                    gurigeeda ka bixin haddaanay ninkeeda amar ka haysan, kolka ay baxaysana
                    ay jirto arrin muhiim ah oo kalliftay bixitaankaasi.</li>
                <li>Marasho iyo masruuf dhexdhexaad ah: Ninku waa inaanu xaaskiisa baahi
                    iyo arrad ku dilin, isla markaasina waa inaanu ku cayaarin maalka Eebbe
                    siiyey. Ilaah waxa uu aayaddiisa ku yiri, “Cuna oo caba hana ku
                    cayaarina, Eebbe ma jecla kuwa xoolohooda ku cayaara ee.” Suurat
                    al-Israa: 29. “Gacantaadana luqunta ha ku xiran hana wada kala bixin.”
                    Micnaha aayaddu waxa weeye, war bakhiilnimada badanna iska daa,
                    xoolahaagana bidix iyo midig ha’u daadin. Rasuulku wuxuu yiri, “Diinaar
                    aad Eebbe jidkiis (jihaad) ku bixisay, diinaar aad addoon xorayntiisa
                    loogu haysto siisay, diinaar aad ruux sabool ah ku saddaqaysatay iyo
                    diinaar aad xaaskaaga siisay, waxaa ugu ajar badan ka aad xaaskaaga
                    siisay.” Xadiiska waxaa soo saaray Muslim waxaana laga weriyey Abuu
                    Hureyra.</li>
                <li>Baris iyo barasho arrimaha la xiriira caadada: Waa inuu xaaskiisa
                    baraa caadada iyo waxyaabaha ka dhalan kara, gaar ahaan kuwa la xiriira
                    nadaafadda iyo salaadda siday u qallayn lahayd. Waa inuu u sheegaa in
                    hadduu dhiiggu ka istaago salaadda Maqrib kahor hal rakco intii laga
                    tukadaba ha noqotee, ay markaasi waajib ku tahay inay qallayso salaaddii
                    Duhur iyo tii Casir ee tegey, hadduu dhiiggu ka joogsadana salaadda
                    Subax wax yar kahor ay markaasi waajib ku tahay inay qallayso salaaddii
                    Maqrib iyo tii Cishe labadaba. Haddii haddaba ninku aanu hawlahaasi
                    garanayn waa inuu culimada soo weydiiyaa dabeetana iyada gaarsiiyaa
                    amaba ay labadoodu isu raacaan, marnabase lama oggola inay keligeed iska
                    baxdo iyadoon amar isaga ka haysan. Waxa kale oo jira in dadka
                    aqoontoodu gaaban tahay qaarkood ay khuraafaad iyo kutiri-kuteen ka
                    aaminsan yihiin dhiigga caadada, waxyaabahaasi oo dhanna waa inuu kala
                    dagaallamaa xaaskiisa.</li>
                <li>Dumarka badan oo uu caddaalad wax ugu qaybiyo: Ninku hadduu dhowr
                    xaas qabo, waa inuu si caddaaladi ku jirto wax ugu qaybiyo. Kolkuu dal
                    kale amaba deegaan kale u safrayo, doonayana inuu mid kamid ah
                    dumarkiisa sii kaxaysto, waa inuu u qori tuuraa sida uu Rasuulkuba yeeli
                    jiray. Haddii habeen uu middood la baryi lahaa ka baaqdana, waxa ku
                    waajib ah inuu dib uga gudo. Rasuulkeenna suubbani kolkuu xanuunsanaa
                    ooy ajashiisii soo dhowaatay, waxaa lagu wareejin jiray oo uu midba
                    habeen la baryi jiray dumarkiisa, inkastoo uu Caa’isha ugu jeclaa.
                    Isagoo xaalkiisu sidaa yahay buu maalin weydiiyey dumarkii, “Xaggeen
                    ahay berrito?” Markaas mid baa garatay ulajeeddadiisa oo tiri, “Wuxuu
                    doonayaa inuu idin weydiiyo maalintii Caa’isha waa goorma.” Haweenkii
                    kolkaas bay yiraahdeen, “Rasuulkii Allow idan baan kuu siinnay inaad
                    guriga Caa’isha iska joogto maxaa yeelay waa kugu dhib in habeen walba
                    meel laguu xambaaro.” Markaas buu yiri, “Ma raalli baad ka tihiin
                    sidaas?” Say yiraahdeen, “Haah.” Markaas buu yiri, “Ii duwa gurigii
                    Caa’isho.”</li>
                <li>Is-afgaranwaa iyo dagaal aloosma: Haddii ninka iyo xaaskiisu
                    ismaandhaafaan oo dhibaato ay xallin waayaan timaaddo, waxay diintu
                    qabtaa in la saaro laba garsoore; mid ka socda qaraabada ninka iyo mid
                    ka socda qaraabada naagta, si ay u eegaan arrinka meesha yaal iyo siday
                    dib-u-heshiisiin uga dhex dhalin lahaayeen labada ruux, hadday wanaag
                    doonayaanna Ilaah baa waafajinaya. Haddii haddaba ay belaayadu ka socoto
                    dhanka naagta oo aanay dooneyn wanaag kuwada noolaasho waxa loogu yeeraa
                    naashiso. Naashisada iyo naagta aan salaadda tukan, waxa loo baahan
                    yahay inuu ninku waaniyo, u digo, cabsiiyo, dhowr habeenna dhabarka u
                    jeediyo, waa gogosha uun ee ma’aha inuu guriga oo dhan uga guuro. Hadduu
                    intaa wax uga keeni waayana, waa inuu markaa garaacaa. Garaacuse waa
                    inuusan ahaan mid xanuujiya, waana in aanu wejiga ka garaacin, laf ka
                    jebin, dhiigna ka keenin. Rasuulka waxa la weydiiyey, “Muxuu yahay xaqqa
                    ay naagtu ninkeeda ku leedahay?” Markaas buu ku jawaabay, “Inuu quudiyo
                    hadduu quuto, inuu dhar u iibiyo hadduu asba iibsado, inaanu wejiga ka
                    cayn kana garaacin, inaanu dil dhaawaca dilin, hadduu ka guurayana
                    gogosha uun ku dhex guuro.”</li>
                <li>Asluubta galmada: Kolka uu ninku xaaskiisa u tegayo, waxaa sunno ah
                    inuu ku billaabo magaca Eebbe iyo duco. Ibnu Cabbaas waxa uu Rasuulka ka
                    weriyey inuu yiri, “Hadduu midkiin kolka uu xaaskiisa u galmoonayo
                    yiraahdo, ‘Allahayow shaydaan inaga fogee, waxaad ina siisana ka fogee,’
                    hadday ubad isu dhalaan shaydaan ma dhibo.” Ninku waa in aanu u galmoon
                    xaaskiisa iyada oo caada qabta, waase uu istiimin karaa oo xitaa
                    gacanteeda biyaha isaga saari karaa, wax buu la cuni karaa, la seexan
                    karaa, mase u galmoon karo. Galmada koowaad iyo tan labaad dhexdooda waa
                    inuu geedkiisa mayraa. Hadduu isku dhadhabo waxa wanaagsan inuu horta
                    intuu kaadihaysta faaruqiyo dabeeto geedka mayro intaanu gabadha utegin.
                    Kolkay ninka iyo xaaskiisu kala dhergaan, intay weyseystaan bay seexan
                    karaan iyagoon janaabadii ka qubaysan. Waxa xitaa Caa’isha laga weriyey
                    inuu Nabigu seexan jiray isagoo janaaba qaba, jirkiisana aan kabbo biyaa
                    marin. Qofku isaga oo janaabo qaba lama oggola inuu xiirto, ciddiya
                    jarto, bir jirkiisa taabsiiyo, dhiigna iska keeno, maxaa yeelay
                    qaybahaasi jirkiisa ka baxay daahir ma’aha, aakhirana kolka jirku isu
                    soo uruurayo waxay imaanayaan iyaga oo janaabo qaba. Haddaynu u nimaado
                    arrinta ku saabsan inuu ninku geedkiisa kala bixi karo xaaskiisa
                    intaanay biyuhu ka imaan, waxa arrintaasi ka dhalatay dood fara badan,
                    ha yeeshee waxaa jira xadiis saxiix ah oo laga weriyey Jaabir ibni
                    Cabdillaahi oo oranaya, “Waan kala bixi jirnay xilligii Rasuulka, isagoo
                    Qur’aanku degayo,” ama waa siduu Muslim u qoraye, “Waan kala bixi
                    jirnay, kolkii Nabiga loo sheegayna nagama aanu reebin.” Muslim waxa
                    kale oo uu qoray xadiis laga weriyey isla Jaabir oo ah, “Nin baa u yimid
                    Rasuulka kuna yiri, ‘Jaariyad baa ii joogta noo adeegta, geedaha
                    timirtana inoo waraabisa, aniguna waan soo kormeeraa, mana jecli inay
                    uuraysato.’ Markaasuu Rasuulku yiri, “Kala bax haddaad doonto, wixii loo
                    qoray uun baa u imaan doonee.” Ninkii kolkuu muddo maqnaa buu Rasuulka
                    mar kale u yimid, kuna yiri, “Jaariyaddii uur bay qaadday.” Rasuulka baa
                    markaa ugu jawaabay, “Waan kuu sheegay in wixii loo qoray ay u imaan
                    doonaan.”</li>
                <li>Asluubta ubad dhalista: Ninka carruur dhalaya waxaa laga doonayaa
                    shan waxyaabood oo kala ah:</li>
            </ol>
            <ul>
                <li>In aanu aad ugu farxin wiilka u dhashay, kana murugoon gabadha,
                    maadaama aanu garanayn kan labadooda u wanaagsanaan doona. Imisaa ruux
                    wiil dhalay, dhibaatada uu usoo hooyey awgeed ku hammiyey hadduu ka
                    dhiman lahaa, ama beddelkiisa gabari u dhalan lahayd. Waxaa la weriyey
                    inay habla-korintu Eebbe xaggii kaga ajar badan tahay wiilal korinta.
                    Ibnu Cabaas waxa uu Rasuulka ka weriyey xadiis micnihiisu yahay, “Qofkii
                    laba gabdhood dhala ooy nololi ku sinto intuu wanaag kaga barbaariyo,
                    una roonaada, iyagaaba Jannada geliya.” Waxaa la weriyey in qofka
                    carruurtiisa adeeg suuqa uga keenaa uu lamid yahay qof saddaqo u keenay.
                    Haddaba kolkuu hordhigo ha ku billaabo baa la yiri hablaha, maxaa yeelay
                    qofkii gabar ka farxiyaa waxa uu la mid yahay qof Alla-ka-cabsi u ooyay,
                    qofka cabsidiisa u ooyana Eebbe jirkiisa cadaab waa uu ka
                    xaaraantinimeeyaa.</li>
                <li>Inuu ku addimo dhegta dhallaanka u dhashay. Waxaa habboon inuu uga
                    addimo dhegta midig, uga aqimo dhegta bidix, hadal barisna uga billaabo
                    (لا إله إلا الله), maalinta toddobaad ee dhalashadiisana buuryada ka
                    jaro (gudo).</li>
                <li>Inuu wiilka u bixiyo magac wanaagsan. Rasuulka waxaa laga weriyey
                    inuu yiri, “Haddaad magac bixineysaan Cabdiyeeya.” Xadiiska micnihiisu
                    waxa weeye u bixiya wiilashiinna magacyada ka billowda Cabdi sida:
                    Cabdullaahi, Cabdur-Raxmaan, Cabdul-Qaadir, iyo wixi la mida. Waxa kaloo
                    laga weriyey, “Eebbe magacyada waxa uu ugu jecelyahay Cabdullaahi iyo
                    Cabdir-Raxmaan.” Waxaa kaloo Rasuulku yiri, “Maalinta Qiyaamaha waxa
                    la’idinkugu yeerayaa magacyadiinna iyo magacyada aabbayaashiine, magacyo
                    wanaagsan la baxa.” Gabadha lafteeda magac wanaagsan waa in loo
                    bixiyaa.</li>
                <li>Inuu wiilka ugu waqlalo laba neef oo ari ah, gabadhana hal neef.
                    Waxaa weliba habboon inuu maalinta toddobaad intuu timaha ka xiiro,
                    saddaqeeyo miisaankooda oo dahab ama qalin ah.</li>
                <li>Inuu ugu af-billaabo timir ama xalwo. Asmaa’ binti Abii-Bakr oo
                    ahayd Caa’isha walaasheed iyo xaaskii saxaabigii weynaa Subayr ibnu
                    Cawwaam, waxaa laga weriyey, “Cabdullaahi ibnu Subayr baan ku dhalay
                    Qubaa’, markaas baan intaan Rasuulka u keenay, dhabta u saaray, markaas
                    buu dalbaday in timir loo keeno, oo intuu calaaliyey afka ugu
                    tufay.”</li>
            </ul>
            <ol start="12" type="1">
                <li>Furriinka: Inkasta oo furriinku Diinta ku bannaan yahay, haddana waa
                    wax Eebbe banneeyey kuu ugu neceb yahay. Furriinku waxa weeye dhibaato
                    loo geysto qofka la furayo, in qofka la dhibaateeyana waxa ay bannaan
                    tahay oo keliya kolka uu la yimaado dembi uu ku mutaystay amaba kolka ay
                    khasab ku tahay kan wax dhibaateynaya. Waxa uu Eebbe aayaddiisa ku
                    leeyahay, “Hadday war idinka maqlaan [haweenku], ha’u raadinnina waddo
                    aad ku furtaan.” Suurat An-Nisaa: 34. Haddii ninka aabbihii ku khasbo
                    inuu naagtiisa furo, waa inuu furaa iyadoo loo daliishanayo xadiiska
                    Ibnu Cumar oo ah, “Waxaan qabay naag aan jeclaa, aabbahay baase necbaa
                    oo igu amri jiray inaan iska furo, markaas baan arrinkii gaarsiiyey
                    Rasuulka, suu igu yiri, “Ina Cumarow iska fur naagta.” Haddaba waa inuu
                    xaqqa waalidkii ka hormariyaa kan xaaskiisa, kol hadduu waalidku
                    leeyahay iska furna waxay u badan tahay inuu ku arkay xumaan uusan
                    ninkeedu (inanka qabaa) ku arag. Waxa uu Eebbe leeyahay, “Ha ka saarina
                    guryohooda iyaguna yaanay ka bixin inay xumaan muuqata la yimaaddaan
                    maahee.” Suurat Ad-Dalaaq: 1. Haddiise xumaantu ka timaado dhanka ninka
                    ooy haweeneydu damacdo inay iska furto, waxay kula heshiin kartaa inay
                    xooluhuu ku bixiyey dhammaantood ama qaar kamid ah madax furasho ugu
                    celiso, sidaasina ku furo, waase inaanu dalban wax ka badan intuu
                    bixiyey. Islaantii ninkeeda “ifur” tiraa isagoon wax dhibaata ah u
                    geysan, ha ogaato inaanay Janno raja ka qabin, waxaana taa loo
                    daliishanayaa xadiiska Rasuulka oo ah, “Naagtii ninkeeda weydiisata
                    furriin iyadoon wax dhibaata ahi dhex marin, janno waa ka xaaraan.”
                    Ninku kolka uu xaaskiisa furayo waa inuu afar waxyaabood
                    tix-geliyaa:</li>
            </ol>
            <ul>
                <li>Inuu furo kolkay caadada ka qubaysato, ha yeeshee aanu weli u
                    galmoon, maxaa yeelay waxa markaa laga yaabaa in uur kusoo baxo,
                    ciddadeediina ay sidaa ku dheeraato, hadday taasi dhacdana waa inuu soo
                    celiyaa. Daliilka arrinkaasina loo soo qaadanayaa waa sidatan: Ibnu
                    Cumar baa islaan uu qabay furay iyadoo caada qabta, markaas buu Rasuulku
                    ku yiri Cumar, “U sheeg [wiilkaaga] ha soo celiyee intay ka dhaqanayso,
                    dabeeto caada kale kaga dhacayso oo ka dhaqanayso, markaa kedibse hadduu
                    doono ha furo hadduu doonana ha haysto.” Waana xadiis saxiix ah oo laga
                    weriyey Ibnu Cumar laftiisa.</li>
                <li>Inuu ku furo hal dalqad, si uu usoo ceshado hadday u caddaato inuu
                    khaldamay, haddiise uu saddex ku furo waxaa laga yaabaa inuu gefkiisa
                    garawsado isagoon meel uu ka noqdo joogin, oo ay tahay markaasi inuu
                    sugo ilaa nin kale intuu ka guursado, dabeeto ka furayo. Waxa Diinta ku
                    xaaraan ah in ninka loo xalaaleeyo naagtuu furay, oo ah nin intuu
                    guursado dabeeto furo iyadoy niyad ka tahay inuu kii hore oo saddexda ku
                    furay u xalaaleeyo. Miyaanay suurtagal ahayn inay ninka dambe ka hesho
                    wax aanay ku heysan kii hore, sidaasina furriinka kaga hortagto ninkeeda
                    dambena ku adkaysato? Dhibkaasoo dhan miyaanay dhigin saddexdii
                    dalqadood ee la’is daba dhigay?</li>
                <li>Kolkuu furayo, inuu si deggan oon qaylo iyo buuq lahayn ugu sheego
                    sababta uu u furayo, laabtana ugu dejiyo hadiyad ka yaraysa qalbi-jabka
                    iyo murugada uu ku keenayo kala-taggaasi, hadduu jiray meher ugu
                    harsanaana degdeg u siiyo.</li>
                <li>Inaanu sirteeda ka sheekeyn kolkuu guursado iyo kolkuu furayo
                    intaba, ninkii sidaa yeelana hoog iyo halaag baa u dambayn. Waxa uu
                    Muslim weriyey inuu Rasuulku yiri, “Khiyaano midda ugu weyn Eebbe agtii
                    maalinta Qiyaamaha waxa weeye inuu ninku u xod sheegto xaaskiisa, iyana
                    u xod sheegato, dabeetana waxay ku sireysatay uu ka sheekeeyo oo
                    faafiyo.”</li>
            </ul>
            <h3 id="waajibaadka-naagta"><strong>WAAJIBAADKA NAAGTA</strong></h3>
            <p>Waxaa haweeneyda waajib ku ah inay ninkeeda daacad u ahaato una
                yeesho wax kasta oo uu ka dalbado, aan ka ahayn inay Eebbe ku caasido.
                Haddaba xaqqa uu ninku ku leeyahay naagtiisu waa wax aad u weynoo haddii
                ayan gudan gaarsiin kara Naar, hadday gudatana Janno ku geleyso. Waxaa
                Rasuulka laga weriyey inuu yiri, “Naag kasta oo dhimata ninkeedoo raalli
                ka ah, Jannaday gashaa.” Waxaa la sheegay in ayaamihii Rasuulka, nin
                safrayey uu naagtiisa amar ku siiyey inaanay kasoo degin dabaqa sare oo
                ay ku jirtay, isagoo aabbeheedna dabaqa hoose ku jiray. Dabeeto aabbihii
                baa bukooday, markaas bay Rasuulka u dirtay dad si uu ugu oggolaado inay
                aabbeheed usoo degto. Markuu Rasuulku ogaaday amarkii ninkeedana waxa uu
                ku yiri, “Ninkaaga hadalkiisa yeel.” Aabbihii waa uu dhintay, say mar
                kale Rasuulka amar weydiisatay, saa wuxuu ku yiri, “Ninkaaga amarkiisa
                yeel.” Kolkii aabbihii la duugay buu Nabiga ergo usoo diray ugu
                bishaareysa in Eebbe ugu dembi dhaafay aabbeheed amarkii ninkeeda ooy
                yeeshay awgii.</p>
            <p>Waxa uu Rasuulku yiri, “Naagtu hadday shanta tukato, bisha soonto,
                cambarkeeda dhawrto, ninkeedana amarkiisa fuliso, waxay gashaa Jannada
                Eebbeheed.” Caa’isha waxaa laga weriyey inay tiri, “Gabar baa Rasuulka u
                timid, markaas bay ku tiri, ‘Rasuulkii Allow gabar baan ahay lasoo
                doontay, mana jecli guurka ee muxuu yahay xaqqa uu ninku naagtiisa ku
                leeyahay?’ Markaas buu yiri, ‘Hadday madaxa ilaa gondaha carun kaga yaal
                leefid ku dhammaysana gudi kari mayso xaqqa uu ku leeyahay.’ Markaas bay
                tiri, ‘Miyaanan markaa guursanayn?’ Suu ku yiri, ‘Mayee guurso isagaa
                kuu khayr badane.’” Ibnu Cabbaas waxa uu yiri, “Naag baa u timid
                Rasuulka, kuna tiri, ‘Waxaan ahay naag madax-bannaan ah, waxanan
                doonayaa inaan guursado, ee muxuu yahay xaqqa ninku?’ Markaas buu ku
                yiri, ‘Xuquuqda ninku uu ku leeyahay xaaskiisa waxaa kamid ah in hadduu
                doono inuu u galmoodo iyadoo rati dushii saaran aanay ka diidin.’”
                Riwaayad kale waxay leedahay, “Ninku hadduu xaaskiisa u yeero ha ka
                yeesho, xitaa hadday tinnaar muufo ku dubayso.”</p>
            <p>Haweeneydu waa inaanay guriga cidna wax ka siin ninkeedoon oggolayn,
                hadday saa yeeshana isna ajarkii buu helayaa iyana dembigii. Waxaa kale
                oo uu ku leeyahay inaanay soon sunno ah soomin isagoon u oggolaan,
                hadday soontana gaajo iyo harraad waxan ahayn ka heli mayso. Hadday
                guriga amar la’aan ka baxdana malaa’igta ayaa naclad ka deyn weyda ilaa
                ay guriga kaga soo noqoto ama ka towba keento.</p>
            <p>Rasuulku waxa uu yiri, “Haddaan qof ku amri lahaa inuu u sujuudo qof
                kale, naagta ayaan ku amri lahaa inay ninkeeda u sujuuddo, xaqqa uu ku
                leeyahay weynaantiisa awgeed.” Waxa kale oo uu yiri, “Naagi waxay wejiga
                Eebbeheed ugu dhowdahay kolkay gurigeeda dhex joogto. Salaadda ay ku
                tukato gurigeeda daaraddiisa ayaa kaga fadli badan ta ay ku tukato
                Masjidka, salaadda ay ku tukato guriga dhexdiisuna way kaga fadli badan
                tahay ta ay daaradda ku tukato, halka salaadda ay gogosheeda ku ag
                tukataa ay kaga fadli badan ta ay guriga intiisa kale ku tukato.”</p>
            <p>Waxaa iyana xuquuqda uu ninku ku leeyahay naagtiisa kamid ah, inay
                isdaryeesho isna asturto iyo inay ka waantowdo weydiisashada wax aanu
                awoodi karin.</p>
            <h3 id="waxyaabahay-raggu-doonayaan-dumarkuna-aanay-dareensanayn"><strong>WAXYAABAHAY
                    RAGGU DOONAYAAN DUMARKUNA AANAY DAREENSANAYN</strong></h3>
            <p>Ma fududa inay haweeneydu ninkeeda siduu rabo u raalligeliso, gaar
                ahaan kolkay arrintu galmo ku lug leedahay. Waxaa markaa kulmaya isagoon
                waxa uu tabanayo si bareer ah ugu sheegi karin iyo iyadoo aqoon-darri ka
                sokow isaga uun wilaayada saarata. Hadduu xitaa sidaas baan rabaa
                sidaana iga daa oran lahaa hawshii galmada ayaaba saa ku dhadhan
                beelaysa. Ninku waxa uu jeclaan lahaa inay xaaskiisu iskeed u garato
                dookhiisa iyo rabitaankiisa isagoon u sheegin.</p>
            <p>Haddaba si aynu arrinka u fududeyno, ugu horreyntaba waa inay
                haweeneydu ogaataa in rag oo dhami isku dookh ka yihiin dhanka galmada
                oo waxa ninkeedu ka doonayaa ay yihiin waxa nin kasta oo kale uu
                xaaskiisa ka doono, aanayna ahayn wax ninkeeda ku kooban. Marka xiga waa
                inay isku daydaa in waxyaabaha aynu soo sheegi doonno ay dhaqan geliso,
                si ay ninkeeda rabitaankiisa u raalligeliso iyana raaxada ula
                wadaagto.</p>
            <ol type="1">
                <li><strong>MAR MAR HOGGAANKA QABO</strong></li>
            </ol>
            <p>Ka badbadin igama aha haddaan iraahdo rag oo dhami way u riyaaqaan
                kolkay arkaan haweenkooda oo galmada hoggaanka u haaya, halkay iyagu ka
                doonan lahaayeen. Ninku markaasi wuxuu rabbigiis iyo ragannimadiisa ku
                mahadiyaa siduu ugu raaxaynayo xaaskiisa, isagoo weliba falkeedaasi si
                ba’an ugu kacsada.</p>
            <p>Haddaba gabaryahay waa in aanad ka xishoon inaad gacalkaaga ugu
                baaqdid si aan bareer ahayn una tustid inaad galmo doonaysid, sida
                adigoo ku jiitama (isku naba), horaadka saara, madaxa iyo garka u
                salaaxa, hadal macaan oo xodxodasho ahna xaraaraddiisa ku kiciya.</p>
            <ol start="2" type="1">
                <li><strong>SI XORRIYAD LEH U RAAXAYSO</strong></li>
            </ol>
            <p>Dumarka qaar baa aaminsan in dhaqdhaqaaqa (niikada) iyo reenka ka
                baxa xilliga galmada oo raggu dareemaa amaba maqlaa tahay wax ceeb ah,
                sidaa darteedna iscaburiya iskuna celiya dareenkooda oo dib u liqa.
                Allow yaa usheega dumarka caynkaas ah inay iscaddibayaan, isna
                seejinayaan, raggoodana seejinayaan raaxo iyo macaan tii ugu
                darrayd.</p>
            <p>Gabaryahay ogoow rag oo dhami inay aad iyo aad u jecelyihiin inay
                maqlaan haweenkooda oo reemaya, neeftuuraya, dhunkashada iyo dhabanna
                qabsigana la wadaagaya. Ogoowna hadduu ninkaagu arko adigoo iska
                hoosyaal, istiin iyo raaxana aanad qaadanayn, hawsha uu qabanayana la
                qaybsanayn, inuu marka hore isagu iska shakinayo oo aaminayo inuu yahay
                wax-ma-tare aan ku raalligelin karin, marka xigana uu kaa qaadanayo
                fikrad xun oo ah inaad tahay mid aan mayd waxba dhaamin, maantuu ku
                guursadayna khasaare ka joogo.</p>
            <p>Gabaryahay galmadu ma aha oo qura kaqaybgal jireed ee waxa weeye oo
                kale kaqaybgal dareen iyo rabitaan, dhunkashada iyo ereyada macaanina
                waa lagama maarmaan, mana loo baahna inaad ka xishootid ee saa u
                ogoow.</p>
            <ol start="3" type="1">
                <li><strong>GALMO KELIYA MA AHA</strong></li>
            </ol>
            <p>Waxyaabaha ninku xaaskiisa ka doonayaa kuma koobna inay sariirta ugu
                raaxayso, balse waxa uu mararka qaar u baahan yahay jacayl aan
                ‘jabitaan’ lahayn oo ay laabtiisu ku qabowdo, kalsoonida uu naftiisa iyo
                naagtiisa ku qabaana ku kororto. Waxyaabaha haddaba uu doonayo waxaa
                kamid ah, dhunkasho macaan, shafka ku qabasho, salaaxis aanay doonisi ku
                jirin iyo haasaawe macaan. Waxyaabahaasi kolkay guurka ka maqan yihiin
                wuxuu noqdaa sida raashin aan cusbo lahayn.</p>
            <ol start="4" type="1">
                <li><strong>ODAYGAAGU MA AHA AALAD</strong></li>
            </ol>
            <p>Dumarka qaar baa u haysta in ninka ay waajib ku tahay inuu xaaskiisa
                habeen kasta u tago, hadduu saa yeeli waayana uqaata inuu isbeddelay ama
                dumar kale ka raacay amaba ay ka dhammaatay oo uusan iyadaba raalligelin
                karin. Haddaba gabaryahay ninkaagu aalad maaha shaqeysa mar kasta oo
                inta batrool lagu shubo la istaaro, balse waxa weeye bani’aadam ay
                saameeyaan duruufaha uu ku noolyahay, dadka uu ku dhex noolyahay iyo
                shaqooyinka uu qabto intaba.</p>
            <p>Ninku kolka uu ka fekerayo duruufaha hadba noloshiisa kusoo kordha,
                niyad uma haayo naag utag, naftiisa iyo niyaddiisuna uma qaybsami karaan
                laba meelood, markaasi oo kalena waxaa haweeneyda la gudboon inay isku
                daydo siday u fahmi lahayd mashaakilkiisa, ulana socon lahayd
                duruufihiisa ugana gargaari lahayd siduu uga gudbi lahaa.</p>
            <h3 id="raggiinna-lisa-idinkuna-raaxaysta"><strong>RAGGIINNA LISA
                    IDINKUNA RAAXAYSTA</strong></h3>
            <p>Layli loogu magac daray Layliga Kegel baa ahaa kii ugu horreeyey ee
                gacan la mahadiyay ka geystay siday haweenku ku gaari lahaayeen heer
                biyabbax. Waxaa layligaasi lagu tiriyaa inuu kamid ahaa horumarradii ugu
                muhiimsanaa ee uu gaaray Cilmiga Jinsigu, waxaana markii hore loo
                isticmaali jiray daaweeynta dadka ay kaadidu ka fara baxsato ee aan
                suuliga gaarsiin karin.</p>
            <p>Waxaa jira saddex muruq oo ku yaal sinaha hoostooda kuwaasi oo
                kantaroola godka saxarada, godka cambarka iyo kaadi mareenka. Shaqada
                murqahaasi waxa weeye miirid, majuujin iyo joojin kolka uu qofku
                kaadinayo ama saxaroonayo. Mar hadday murqahaasi dabcaan, ma awoodaan
                inay kaadi mareenka u xiraan sidii looga baahnaa, qofkuna isagoon
                is-ogayn bay kaadidu ka baxsataa. Haddaba Layliga Kegel waxa looga
                gollahaa inuu xoojiyo murqahaasi si ay hawshooda habsami ugu gutaan.</p>
            <p>Muruqa gumaarka oo isagu kamid ah saddexdaasi muruq ee aynu soo
                sheegnay, waxa hawsha uu ka qabto kaadi mareenka u dheer isaga oo
                kantaroola cambarka naagta. Haweenka saddex dalool oo dalool in kayar
                ayuun buu muruqa gumaarkoodu xooggan yahay una shaqeeyaa sidii laga
                filayey. Iyadoo ay taasi jirto, bay misna tirada haweenka qaba kaadi
                baxsadku ay aad u yartahay. Kolka uu muruqa gumaarku adag yahay waa uu
                isku laablaabmaa oo isku majuujismaa, kana dhigaa cambarka mid adag oo
                wada seed ah, arrintaasi oo lagama maarmaan ah kolka la doonayo galmo
                laga dhergo, haddiise uu muruqaasi dabacsan yahay cambarku awood ma laha
                uu ku majuujismo oo ku laablaabmo, geedka ninkana ku liso.</p>
            <p>Haddaba kolka uu cambarku ballaaran yahay muruqa gumaarkiisuna
                dabacsan yahay, geedka ninku ma yeelanayo awooddii ciriirinta iyo
                lisanka lagama maarmaanka u ahayd galmo lagu wada raaxaysto, haddiise
                muruqaasi adag yahay, kolka geedka ninku ku lismo ayuu sii kacaa oo
                kordhiyaa majuujiskii iyo lisankii, sidaasina haweeneydu ku gaartaa
                istiin iyo gariir kan ugu sarreeya.</p>
            <p>Xoojinta awoodda muruqa gumaarku waxa ay haweeneyda u suura
                gelisaa:</p>
            <ol type="1">
                <li>U adkaysiga dhalmada.</li>
                <li>Xukumista kaadida.</li>
                <li>Yaraynta dhabar xanuunka.</li>
                <li>Kordhinta raaxada galmada (iyada iyo ninkeeda labadaba).</li>
            </ol>
            <p>Layliga Kegel ee lagu xoojinayo muruqa cambarku waxa uu leeyahay
                faa’iidooyin la hubo, ma dhib badna barashadiisu, mana daaliyo
                haweeneyda xilliga galmada. Waxaa weliba intaa dheer isaga oo gacan ka
                geysta inay sinaha, gumaarka, iyo godka hoose ee xubinta taranku ku
                toosnaadaan halkii loogu talagalay, sidaasina haweeneyda ay fooshu ugu
                fududaato xilliga dhalmada oo aanay iyada iyo uurjiifkuba dhibaato kala
                kulmin.</p>
            <p>Dumarka bartay Layliga Kegel wuxuu u leeyahay faa’iidooyin ka badan
                caafimaad iyo nabad-ku-dhalid. Waxay dumarkaasi si ulakac ah u kordhisan
                karaan istiinka iyo macaanta galmada, waase hadday Layliga u bartaan
                sida soo socota:</p>
            <p>Haweenku intooda badan awood bay u leeyihiin inay xukumaan muruqa
                gumaarka, wuxuuse uga baahan yahay inay si fiican ugu fiirsadaan uguna
                feejignaadaan. Waxaan hore u soo sheegnay in shaqooyinka muruqa gumaarka
                ay kamid tahay inuu kantaroolo kaadida. Haddaba kol hadday haweeneydu
                awoodi karto inay joojiso burqadka kaadideeda, taa micneheedu waxa weeye
                in muruqii gumaarku majuujismay oo isku uruuray. Aan idin xusuusiyo inay
                jiraan murqo kale (waa taynu hore usoo niri murquhu waa saddex) oo tamar
                daran kuna jira afka kore ee cambarka oo iyaguba kaadida sidaasi si
                la’eg u celin kara. Si ay taa meesha uga saarto waa inay haweeneydu
                kolkay kaadshayso labadeeda lugood intii karaankeed ah kala fogeysaa,
                kolkaasi oo celinta kaadidu ay u baahanayso dadaal iyo awood dheeraad
                ah, awooddaasi oo isku soo uruurinaysa muruqa gumaarka. Taa lafteeda
                dumarka badankiisu wuu yeeli karayaa, ha yeeshee hadda faa’iido kaadi
                joojin ka weyn bay haweeneydu huwan tahay, oo ah inay sidaa ku baranayso
                waxa uu yahay muruqa aynu ka hadlaynaa, lana socon karto kolka uu isku
                soo duubmayo oo uu majuujismayo, haddii ay dhowr maalmood sidaa yeeshana
                waxay kasbataa khibrad, waxaanay awood u yeelataa inay waqti kasta
                muruqaasi majuujiso oo isku dhuujiso, iyada oo weliba tababarkii kaadi
                joojinta halkii kasii wadata.</p>
            <p>Doktoreesa Meeri Food oo ku takhasustay Cilmiga Ummulisanimadu waxay
                leedahay, “Kolka aad baratid majuujinta muruqaasi, wixii markaa ka
                dambeeya kaagama baahna wax awood ah oo ka badan indhaha ood isku
                qabatid kalana qaaddid, waxase loo baahan yahay in halka jeer ay muruq
                majuujintu socoto muddo aan ka yarayn laba ilbiriqsi.”</p>
            <p>Kol hadday haweeneydii baratay kantaroolka muruqa gumaarka, waa inay
                aroortii intaanay sariirta ka toosin majuujisaa 5 illaa 10 jeer,
                waqtigaasi oo ay muruq majuujintu sahal tahay. Sidoo kale mar kasta oo
                ay kaadshayso waa inay samaysaa layligaasi. Haweeneyda uu layligu u hor
                leeyahay waxaa lagula talinayaa inay ku billowdo lix fadhi, halkii
                fadhina ay samayso toban majuujis, sidaasina waxay ku samaysaa lixdan
                majuujis maalintii. Waxaa laga yaabaa inuu layligaasi qofka ula muuqdo
                wax dhib badan, kol haddiise aynu ogaanno in halkii majuujis aanu
                qaadanayn wax ka badan laba sakan, halkii fadhina labaatan sakan,
                layliga oo idilna laba daqiiqo maalintii, markaa haweeney kastaa way
                samayn kartaa bay ila tahay.</p>
            <p>Haweeneydu waxay u baahan tahay siddeed usbuuc si ay u qaybto Layliga
                Kegel. Usbuuca saddexaadba way dareemi kartaa horumarka la taaban karo
                ee ay ka gaartay raaxada galmada kana dhashay layligaasi. Waa inaanay
                joojin layliga ilaa iyo inta koorasku ka dhammaanayo, isticmaashaana mar
                kasta oo ay kaadshayso ama galmo ka qaybqaadanayso. Waqtiga galmada, waa
                inay si ulakac ah isugu qabataa oo u majuujisaa muruqa inta lagu jiro
                hordhaca galmada, taasi oo hadhowto kolka cambarka iyo geedka ninka
                la’is geliyo, sahal ka dhigaysa inuu iskii isu majuujiyo.</p>
            <p>Muruqa gumaarka oo laga qaybgeliyo galmadu, waxa uu shaqada cambarka
                ka dallacsiiyaa qaabbile aan waxba qaban una dallacsiiyaa ka qaybgale
                isagu goobta maamula.</p>
            <p>Gunaanadkii iyo gebagebadii, waxaa dumarka uurka leh lagula
                dardaarmayaa inay sameeyaan Layliga Kegel dhalmada kahor, si uu u
                xoogeysto kanaalka cambarku, una barto siduu iskii isugu uruursan lahaa
                uguna kala bixbixi lahaa, kala baxbaxaasi oo keenaya inay haweeneydu si
                fudud ku dhasho. Sidoo kale waa inay Layliga samaysaa dhalmada kadib, si
                muruqii gumaarku uu awooddiisii iyo shaqadiisii u soo ceshado.</p>
            <h3 id="dhaqan-maalmeedka-reerka"><strong>DHAQAN MAALMEEDKA
                    REERKA</strong></h3>
            <p>Waxaa laga yaabaa in akhristayaal fara badan oo khibrad ballaaran u
                leh arrimaha qoysku, kolka ay akhriyaan talooyinka iyo tusaalooyinka soo
                socda ay u arkaan wax caadi ah oon cilmiyaysnayn, ha yeeshee waxaa iga
                xusuusin ah in sababaha yaryar oon si keli keli ah ahmiyad loo siin
                kolka ay is uruursadaan ay raad xoog leh ku yeeshaan hore u socodka ama
                burburka nolosha qoyska.</p>
            <p>Si haddaba jacaylka labada qof u noqdo kii waara, waxaa lagama
                maarmaan ah in la waraabiyo. Waraabintaasi dadku way ku kala aragti
                duwan yihiin, taasi oo ku xiran hadba bay’ada uu qofku ku barbaaray. Qof
                baa jecel in mar waliba hadiyad loo keeno si loo tuso sida weli loo
                jecel yahay, halka qof kale uuba dhibsado koolkoolinta iyo ka badbadinta
                daryeelka gaarka ah, uuna ku kaaftoomo nolol qoys oo deggan wax walibana
                u socdaan sidii caadiga ahayd.</p>
            <p>Waxyaabaha adkeeya hannaan socodka jacaylka labada isqaba waxa kamid
                ah isweydaarsiga hadiyadaha, xusuusnaanta munaasabadaha gaarka ah ee
                farxadda u leh labada qof amaba midkood, dareensiinta joogtada ah uu
                midkood dareensiiyo kan kale inuu yahay qof la jecel yahay, isa
                sagootinta iyo isa soo dhaweynta kulul, hiwaayadaha midkood oo uu kan
                kale kala qaybgalo, si wanaagsan oo dhego iyo laab furnaan ah oo la’isu
                maqlo, horumarka midkood iyo hawlaha uu qabanayo oo uu kan kale u
                muujiyo sida uu ugu garab taagan yahay uguna faraxsan yahay, hadduu
                midkood fashilmo uu kan kale niyadda u dhiso una dareensiiyo inaanay
                waxba dhicin lagana kaban karo, iyo wixi la mida.</p>
            <p>Waxaa lama huraan ah in labada isqaba midkoodna uusan fududeysan
                raadka ka imaan kara ereyadiisa iyo habka uu ugu dhawaaqayo, sababta oo
                ah ereyadu waxa laga yaabaa inay marmar keenaan xanuun ka kulul kan
                dharbaaxada. Haddii haddaba midkood dareemo rabitaan ah inuu ka jawaabo
                hadal uusan jecleysan oo kaga yimid kan kale, waa inuu liijaanka ku
                adkeeyaa naftiisa, una diidaa inay bixiso jawaab beddel ah, xitaa haddii
                acsaabtiisa iyo baahidiisuba ku kallifayaan jawaabtaasi.</p>
            <p>Waa inay labada qof bartaan siday u weydiin lahaayeen waxay doonayaan
                si degganaani ku jirto, uguna jawaabi lahaayeen sidaasi si lamid ah. Waa
                in mid waliba uusan ka xishoon inuu qirto gefkiisa, iskana dhigin qof
                laga raayey. Waa inuu ogaado in gefka oo la qirtaa uu yahay geesinimo
                tan ugu weyn, iyada oo weliba qirashadaasi ay qofka kale naftiisa ku
                abuureyso qaddarin iyo qiimeyn gaar ah oo uu u haayo qirtaha.</p>
            <p>Kolka ninkeedu olyada iyo biyaha isku daro oo uu dheellitirnaanta
                maskaxeed ka baxo xanaaq iyo caro awgood, waa ineysan haweeneydu ku soo
                dhoweyn aamusnaan iyo ismoogeysiin, taasi oo markaasi ninka ku abuureysa
                daandaansi dheeraad ah iyo dhaawac ku yimaada raganimadiisa. Waa inay
                kolkaasi si degdeg ah jawaab jilicsan oo ay ku dheehan yihiin jacayl iyo
                xilkasnimo ugu jawaabtaa, taasi oo markaasi si dhaqsa ah hubka uga
                dhigeysa uguna celineysa degganaantiisii hore, kolkaasi oo ninku intuu
                dib isugu laabto oo arko khaladkiisa uu ka kororsanayo jacayl iyo
                xushmayn uu u qabo xaaskiisa raaliyada ah. Haddii haddaba ay xanaaq iyo
                kacdood kala hor timaado waxay ninka uga dhigan tahay toorri la suray.
                Ragga qaar baa ku gaara heerkaasi si dhaqsi ah, iyaga oo lumiya
                kantaroolka maskaxdooda, xanaaqooduna ku dhammaadaa inay burburriyaan
                wax allaale iyo wixii ka agdhow gacantooduna gaarto, amaba laga yaabaa
                inay ku dhawaaqaan furriin.</p>
            <p>Waxyaabaha handada geeddi socodka nolosha qoyska kuwooda ugu
                khatarsan waxaa kamid ah haweeneyda oo dareenta kelinimo nafsiyadeed iyo
                mid caqliyeed. Haddii ay haweeneydu dareento in ninkeedu uu doonayo inay
                dhinaciisa uun iskaga noolaato isaga oon wax ahmiyad ah siin, waxay uga
                daran tahay dil waxshinimo. Haddaba ninku waa inuu xaaskiisa ka
                qaybgeliyaa arrimaha shaqadiisa ahmiyadna siiyaa rabitaankeeda yar,
                xoojiyaana macnawiyaadkeeda haddii uu dhantaalmo. Waa inuu xaaskiisa u
                kaalmaystaa shaqooyinka xafiiska haddii ay suuragal tahay gaar ahaan
                kolka aanay weli carruur isu dhalin.</p>
            <p>Kolka ninku uu ka soo laabto shaqada isaga oo jir iyo maskaxba ka
                daallan, tabar uma haayo inuu dhegeysto dacwooyinka iyo eer sheegashada
                xaaskiisa, balse waxaa uu doonayaa inuu arko iyada oo u diyaarisay cunto
                uu jecel yahay. Waxa dhab ah inay haweeneydu dhibaato iyo feker
                billowday xalayto markay seexaneysay iyada oo ka fekereysa waxa ku soo
                fool leh oo ah shaqooyinka guriga iyo qoyska sida u diyaarinta carruurta
                dugsiga, u diyaarinta quraacda reerka oo dhan, soo iibinta wixii ay
                karin lahayd, dhar dhaqis iyo kaawiyadayn, iyo wixi la mida. In kasta oo
                dhibaatooyinkaasi oo dhami sugayaan, haddana waa inay wax waliba ka hor
                marisaa nadaafadda guriga iyo tan jirkeeda intaba, waana inaysan
                illoobin isqurxinta iyo lebbiska wanaagsan.</p>
            <p>Waxaad arkaysaa haween kolka ay gurigooda iyo ninkooda la joogaan
                lebbista dharka jikada amaba wax u dhigma, kolka ay aqalka dibadda uga
                baxayaanna lebbista dharka moodadii ugu dambeeysay, iskuna shuba
                barafuun nooca ugu qaalisan. Haddaba haweenka caynkaasi ah waxaan u
                sheegayaa marka hore inuu jiro xadiis oranaya, “Naagtii gurigeeda ka
                baxda iyadoo uu barafuun ka soo carfayaa waxay lamid tahay naag
                sineysatay.” Marka labaadna in hadday raggoodu ka raacaan dumar kale ay
                iyagu u qoolan yihiin, sababta oo ah sida ay iyaguba u dareemayaan kolka
                ay si wanaagsan u lebbistaan in rag badani hunguriyeynayaan, ayay
                nimankooduna intay ka daalaan isdaryeelid la’aantooda ay u
                hunguriyeeyaan dumar kale oo si fiican isu soo taagay. Ma aha mar
                la’arag in nin xaaskiisa sanado badan la noolaa, maalin ay magaalada u
                dhaadhacayso ama xaflad u socoto uu aad ula dhaco lebbiska iyo
                uduggeeda, lana noqoto qof kale, si aan qarsoodi lahaynna ugu yiraahdo,
                “Naa heedhe heblaayoy illayn kumaba ogeyne sidanaad u qurux badnayd,”
                amaba ku yiraahdo, “Alla maanta qurux badanidaa! Oo waabad lebbisataye
                xagee baad u socotaa?” Goortaa dabadeedna ku baraarugo inuu qabo marwo
                ka qurux badan boqolaal uu la dhaco iyaga oo waddada yaacaya. Waxaa
                intaa dheer oo suuragal ah inuu isyiraahdo, “Quruxdaan ay weligeed kaa
                qarsan jirtay tolow ruuxa kale ooy u waddaa waa kuma?” Sidaasina kolka
                uu arko haweeneydiisii areebada ahayd oo maanta intay isqurxisay aqalka
                ka baxaysa uu qalbigiisa masayr galo waxyeelleeya jacaylkooda.</p>
            <p>Haddaba haweenka caynkaasi ah oo mujtamaceenna ku badan waxaan u
                sheegayaa, “Ogoow inaan lagaa qurux badnayn haddii aad isqurxiso,
                ogoowna in ninkaagu uu gacanta kuugu jiro, haddaad iska sii deysana
                sidaad ku soo ceshataa ay adag tahay.” Anigu waxan garanayaa haweeney
                inta uu ninkeedu shaqada ku maqan yahay qadada diyaarisa, aqalka
                hagaajisa, qubaysata oo intay lebbisato lebbis kan ugu qurux badan isna
                udgiso, dabeeto sugta inta uu ka imaanayo iyada oo markaasi ku soo
                dhoweeysa farxad, qurux iyo dareen uusan weligiis meel kale ka heleyn.
                Runtii aad baan ula dhacsanahay, una qaddariyaa haweeneydaasi oon
                aaminsanahay in iyada oo kale tahay fara kutiris.</p>
            <p>Waxaan isku deyayaa inaan kala saaro quruxda iyo soojiidashada
                jinsiyeed. Quruxda oo keli ahi ragga qaar ma qanciso, ha yeeshee
                soojiidashada jinsiyeed waxa ay ku hurisaa dab aan dhaqso u damin.
                Soojiidashada jinsiyeed waxaan ula jeedaa nadaafadda oo ay la socoto
                ilqabato, sida dadka qaar yiraahdaan heblaayo jinniyo ayay leedahay,
                labadaasi oo kulmaana uma oggolaadaan nolosha qoyska inay kala daadato.
                Haweeney kastaa waxay leedahay ilqabato gaar ah oo ay khasab ku tahay
                inay barato, una soo bandhigto hab mudan in ninkeedu il gaar ah ku eego.
                Ilqabato waxaan ula jeedaa, qaybta jirka ama sasaanka haweeneyda kamid
                ah ee ay kaga wanaagsan tahay dumarka kale, kagana soojiidasho badan
                tahay. Jirkeeda kala qaybqaybsan, qaararkeeda, habka soo joogsigeeda,
                dhaqdhaqaaqeeda, socodkeeda, hadalkeeda, iyo wixi la mida, waxaasi oo
                dhan waxa la yiraahdaa ilqabatooyin, waxaanay haweeneyda siiyaan
                soojiidasho ka xoog badan tan quruxda aanay waxba la socon.</p>
            <p>Waxyaabaha ay raggu dumarka ku raacaan waxaa kamid ah timaheeda oo
                intay dheeryihiin hawadu midmid u laliso, mana ka helaan qaababka
                shanlleysi (feerasho) ee dad sameega ah ee markii la taabtaba duma.
                Sidoo kale ilkaha dabiiciga ah ee cadcadi waa ay soo jiitaan ragga,
                waxaana haweeneyda khasab ku ah inay iska ilaaliso af-ur. Anigu kollayba
                nin baan ahaye, uma dulqaadan karo in aan la dhaqmo haweeney afkeedu
                urayo. Raggu waxaa kale oo ay jecel yihiin wejiga jilicsan guduudkuna ku
                jiro, indhaha indha kuusha khafiifka ah kor laga mariyay iyo bushimaha
                guduudan, mana jecla wejiga iyo bushimaha sida ba’an loo dhayay.</p>
            <p>Waxaan shaki ku jirin in casrigaan cusub ay noloshu dumarka khasab
                kaga dhigtay inay tartan iyo riigtan la galaan ragga, waxaana caadi
                noqotay inay haweeneydu xafiis ka shaqayso, wax barato, kana qaybgasho
                siyaasad iyo dublomaasiyad intaba. Haweenka caynkaas ahi kolka ay
                guryahooda joogaan waxa ay galaan jikada, kana qaybqaataan hawlo fara
                badan oo shaqada guriga ah, halkaasina waxaad ka dareemi karaysaa
                naagnimadooda. Waxaa dhab ah in ragga oo idil ay ku farxaan kolka ay
                arkaan haweenkooda oo dhex noqnoqonaya jikada, iyaga oo digsi ama saxan
                hore iyo gadaal u sida, cajiin qasaya, khudaar shiidaya, dhadhaminaya
                maraq dabka saaran, iyo wixi la mida. Taas micneheedu ma’aha in jacaylka
                raggu uu ku jiro calooshooda siday dumar badani ku doodaan, balse waxa
                weeye qaddarin ay qaddarinayaan fanka wax karinta sida ay u qaddariyaan
                fan kasta oo kale, kuna faana sida ay haweenkoodu cuntada u karin
                yaqaannaan.</p>
            <h3 id="darmaan-lala-dardaarmayo"><strong>DARMAAN LALA
                    DARDAARMAYO</strong></h3>
            <p>Gabar yahay ma dooneysaa in aydnaan duqaaga kala gaboobin, dumar
                kalena uusan kula guursan? Haddaba waanadeydaan yeel:</p>
            <ul>
                <li>Guriga uga dhig janno uu ku raaxaysto inta uu joogo, una soo xiiso
                    inta uu ka maqan yahay, hana uga dhigin cadaab uu ka doonto meel uu uga
                    cararo.</li>
                <li>Dhoolacaddeyn iyo weji furnaan ku salaan kolka uu guriga soo gelayo,
                    sidaana kula joog ilaa uu ka baxayo. Dhibaato kastoo ku haysatana
                    dhoolacaddee.</li>
                <li>Kala qaybgal murugadiisa iyo mashaakilaadkiisa, iskuna day inaad mar
                    waliba ka farxisid, si uu u illaawo daalka uu la soo kulmo inta uu kaa
                    maqan yahay.</li>
                <li>Isku day inaad samaysid waqti adiga iyo ninkaagu hadal macaan iyo
                    haasaawe aad is weydaarataan dhowr daqiiqaba ha ahaatee.</li>
                <li>Mar mar hadiyad u keen haba qiimi yaraatee.</li>
                <li>Kala qaybgal hiwaayadihiisa hana ka daalin, ogowna in naagta caqliga
                    badani ay tahay ta taqaan waxa uu duqeedu jecel yahay.</li>
                <li>Isku day inaad alaabada guriga taal iyo qaabka ay u dhigan yihiin
                    wax ka beddeshid hadbana dhinac ka soo jeedisid, daahyo nafta soo jiita
                    iyo ubaxna ku qurxisid. Mar waliba gurigaagu ha ahaado mid qurxoon,
                    nadiif ah oo nidaamsan si uu ninkaagu ugu nasto.</li>
                <li>Isku day inaad mar mar wax ka beddeshid muuqaalka jirkaaga iyo
                    dharkaaga, isuna qurxi oo isu dhis si aanu dumar kale u dhugan.</li>
                <li>Ugu yeer magac jacayl iyo erayo nafta soo jiita.</li>
                <li>Ku qanac intii Eebbe kuu qoray, dushana ha ka saarin wax aanu qaban
                    karin, hana uga sheekeyn waxa uu walaashaa ninkeedu u keeno iyo waxa
                    aanu u keenin.</li>
                <li>Wax kasta oo uu ku yiraa ka yeel aan ka ahayn dembi aad Eebbe ka
                    gashid, maxaa yeelay haddaad dhimato asagoo raalli kaa ah waxaad tahay
                    ehlu-janno.</li>
                <li>Been ha’u sheegin ninkaaga, ogowna in hadduu been kugu ogaado
                    shakiguu kaa qaadaa aanu weligii ka baxaynin.</li>
                <li>Meel uu xumaan kugula malayn karo ha is dhigin, wax kastoo shaki iyo
                    in laga sheekeeyo keeni karana ka fogow.</li>
                <li>Ha badsan ka bixitaanka guriga, ogowna hadduu maanta kuu sabro
                    inaanu berrito kuu sabri doonin.</li>
                <li>Iska ilaali taleefannada badan, ninkaagu ha joogo ama yaanu
                    joogine.</li>
                <li>Xusuusnow ballamada uu dadka kale la leeyahay, xusuusina.</li>
                <li>Ku mahadi wuxuu ku siiyo haba yaraadeene, maxaa yeelay Eebbe ma eego
                    naagta aan ninkeeda ku mahadin.</li>
                <li>Xiriiri una roonow ehelkiisa iyo qaraabadiisa, kalana qaybgal
                    faraxooda iyo murugadooda, si uu isna ehelkaaga iyo qaraabadaada u
                    xiriiriyo.</li>
                <li>Ha u ammaanin ehelkaaga, hana u cayn ehelkiisa, waxaa laga yaabaa
                    inuu kuu dhaafiyo ereyo ku dhaawaca ee.</li>
                <li>Ku kaalmee arrimaha Diinta sida Soonka iyo Sako bixinta, una toosi
                    oo xusuusi waqtiga Salaadda.</li>
                <li>Kula noolow ninkaaga waqtiga la joogo suu yahay, hana baarbaarin
                    wuxuu taariikh soo maray, maxaa yeelay waxaa laga yaabaa inaadan ku
                    farxin.</li>
                <li>Ha u ammaanin gabar saaxiibtaa ah, yaanu kaa raacine.</li>
                <li>Ha u ammaanin nin kale, ma jecla inaad ammaanto nimaan asaga
                    ahayne.</li>
                <li>Iska ilaali masayrka badan, masayr waa dab ee, ogowna hadduu
                    dillaaco dadkuu gubayo adaa ugu horreyn doona ee.</li>
                <li>Xanaaq iska ilaali, ninkaagana ka ilaali, intuu kuu galo wuxuu kuu
                    geystaa kaaga badan ee.</li>
                <li>Haddaad tahay naag nin hore soo furay, iska ilaali ereyada ay
                    kamidka yihiin ‘Ninkeygii hore saa ima yeeli jirin, waxaa ima siin
                    jirin, waxaa iima diidi jirin,’ iyo wixi la mida.</li>
                <li>Hadduu ninkaagu danyar yahay adna daaro dhaadheer ku noolaan jirtay,
                    marnaba iska ilaali inuu kaa dhadhamiyo ereyo abaalsheegad ah sida adiga
                    oo xusuusiya raaxadii aad ku noolayd intaanu ku guursan ama xoolo
                    kuwaaga ah ood siisay aad ugu abaalsheegatid, maadaama ereyada caynkaas
                    ahi ay raganimadiisa iyo karaamadiisa dhaawacayaan.</li>
            </ul>
            <p>Haweeney garoob ah baa beri ii sir warrantay. Waxay tiri, “Markaan
                guursanayey waxan isweeydiinayey su’aalahaan soo socda: Muxuu ninkaygu
                iga rabaa? Maxaan sameeyaa si uu iiga raalli noqdo? Ma wuxu doonayaa
                inan ahay qof diinta taqaan oo ku dhaqanta, mise inaan u lebbisto sida
                gabdhaha gaabsiga loogu tago? Ma wuxuu doonayaa inaan lebbisto dhar
                jirkeyga inta ka bannaani ka badan tahay inta ka daboolan, mise wuxu
                rabaa inaan qaato Jilbaab iyo Niqaab? Ma wuxu doonayaa inaan ahaado qof
                furfuran oo dadka dhex gasha, mise qof xirxiran oo isaga uun meel ugu
                xiran? Ma wuxu doonayaa inaan ahay gabar la koolkooliyey, horteeda loo
                daayey bad shirtaana aanay jirin, mise inaan ahay qof waayeel ah,
                deggan, sida hooyadiis u caqli badan?</p>
            <p>“Muddo markii la’iqabay waxaan billaabay inaan isweydiiyo su’aalo
                kuwii hore ka duwan: Muxuu ninkeygu isaga kay indhatiraa, dumar kalena u
                dhugtaa laga yaabo inaan anigu wax badan qurux dhaamo? Muxuu u kari
                la’yahay inuu ila fariisto ama meelna ii raaco?. Muxuu waxaan sameeyo
                wax uga sheegaa, isagoon isaguba naftiisa la xisaabtameyn tiisuna mar
                waliba la quman tahay? Kolkaan caadada ka dhaqdo oo uu dhowr habeen ila
                baashaalo, muxuu iiga xiisa dhacaa? Inkastoon cuntada ugu fiican u
                kariyo, guriga nadaafaddiisa ku dadaalo, dharka si yaab leh ugu dhaqo,
                haddana iima soo jeedo oo wuu igasii jeedaaye maxaa dhacay?</p>
            <p>“Su’aalihii aan isweydiinayey,” bay tiri, “Kolkaan guursanayey iyo
                kedib markaan guri degey, jawaabohoodii waxan ogaaday kedib markaan
                gurigeeygii gacantayda ku dumiyey oo lay furay. “Haddaba,” bay tiri,
                “Waa inay dumarka walaalahay ahi tijaabadayda ka faa’iideystaan intay
                goori goor tahay, intii ay hadhow tooda ka sheekayn lahaayeen sideyda oo
                kale.”</p>
            <p>“Waxan ogaaday,” waa siday gabadhu tiriye, “In ninku kolka uu
                xaaskiisa la joogo yahay carruur cagaweyn, uuna jecelyahay inay dumar oo
                dhan keligeed isku wada tahay. Wuxu jecelyahay:</p>
            <ol type="1">
                <li>Inay hooyadiis uga egtahay xagga degganaanta, caqliga iyo diinta,
                    sideeda oo kalena ay u koolkooliso oo wuxuu doono ugu yeesho.</li>
                <li>Inay saaxiibtiis ahaato uu dantiisa, duruuftiisa iyo waxyaabo kale
                    oo uusan qof kale oo bina’aadama u sheegan kareyn ayada u sheegto.</li>
                <li>Inay u ahaato adeegto dhega xiran oo iyadoo aamusan siduu doono ugu
                    adeegta.</li>
                <li>Inay u ahaato qof caqli iyo xikmad badan kolka la yiraahdo hala
                    hadlo, wax kasta oo laga hadlayana si cilmiyeeysan aragtideeda uga
                    dhiibata.</li>
                <li>Inay u ahaato sida dumarka weriyeyaasha ah, kuwa dharka xayeysiiya
                    iyo kuwa aflaanta jila ee aynu maalin kasta taleefishanka ku aragno,
                    micnaha inay tahay naag qurux badan, lebbis qurxoon, lana socota moodada
                    dharka wixii maalin kasta cusub.</li>
                <li>Inay u ahaato sida naagaha jirkooda iibiya oo si layaab leh jirkooda
                    u kala dhigdhiga, badeecadoodana usoo bandhiga, si ay macmiishooda usoo
                    jiitaan.</li>
            </ol>
            <p>“Waa kaas qaabka uu ninku u fekerayo, maadaama uu ka daalayo kana
                xiisa dhacayo naag keligeed ah ama qaab gaar ah leh, si gaar ahna u
                fekerta, si gaar ahna u lebbisata. Wuxuu jecelyahay inay u ahaato
                dhammaan dumarka aynu soo sheegnay oo laysku dardaray, maalintuu doonana
                noocuu doono ka helo.</p>
            <p>“Haddaba, haweeneydu ayadoo kaashanaysa dumarnimadeeda waa inay garan
                kartaa goortuu sidaa inay ahaato ka rabo iyo goortuu sida kale doonayo.
                Waa inaanay jilbaab usoo xiran habeen uu kulul yahay oo uu galmo diyaar
                u yahay, waase inay usoo xirataa dhar khafiif ah oo layska dhex arkayo,
                isla markaana ay sidii qof waaya aragnimo iyo xikmad leh ula dooddaa,
                caqligiisana la hadashaa, rag fara badan baana dumarka caynkaas ahi soo
                jiitaan.”</p>
            <p>Haweeneydii oo hadalkeedii sii wadataa waxay tiri, “Waxaan u
                sheegayaa gabadha walaashay ah in uusan ninkeedu u keenin guriga inay
                cunto u kariso, dhar u dhaqdo, aqalkana u hagaajiso, oo hadduu intaa
                keliya rabo, wuxu awoodaa inuu adeegto soo kireeysto. Walaashay,
                ninkaagu waxa uu kaa doonayaa inuu arko naag intuusan asagu doonan ayadu
                doonata. Nin kastaa waxa uu jecelyahay inay xaaskiisu waqti kasta diyaar
                u tahay, doonitaankuna aanu hal dhinac uun ka socon.</p>
            <p>“Haddaba aan khibraddayda ugu deeqo qoysaska isku cusub iyo kuwa
                mowjaduhu hadba gebi ku ridayaan welise aan bustaha bannaanka isu
                dhigin. Gabaryahay hadday dhab kaa tahay inaad gurigaaga janno ka
                dhigatid, gacalkaaga iyo adigana gabow iyo geeri waxaan ahayni idin kala
                geyn, waanadaydan qaado oo wax ku qabso:</p>
            <ol type="1">
                <li>INDHAHA: Isha ninku waxay haweeneyda ka eegtaa meel ayan iyadu ka
                    maleysanayn. Saa darteed u lebbiso dhar kan ugu qurxoon, shardina ma aha
                    mar kasta inaad lebbisatid dhar qaali ah, ama dhar qaawanaan xiga,
                    sababtoo ah ninku waxa dabeecadihiisa kamid ah inuu wax waliba ka xiisa
                    dhaco markay dhowr jeer kusoo noqnoqdaan. Saa darteed maalinba cayn uga
                    dhig, maalin dharka haweenka gaabsiga meherad ka dhigtaa qaataan oo
                    waxay dedayaan waxay daboolqaadayaan ka badan yihiin, maalin dhar
                    jirkaaga oo dhan astura min madax ilaa majo, sida adiga oo Masjid u
                    socda, maalin dharka ragga, maalin dhar rakhiis ah. Intaa keliya ma aha
                    ee u allif qaabab lebbis oo kala duwan. Sidoo kale waxyaabaha raggu aad
                    u xiiseeyo waxa kamid ah adiga oo beddela qabka timo feerasho, adigoo
                    maalin sheexaysta, maalin gadaal u xira, maalin aafro ka dhigta. Sidoo
                    kale mar timaha gaabsada sidii dhallinyarada cusub, maalin dheereysta oo
                    daaya. Sidoo kale roosetooyinka (bushimo caseeyaha) aad marsanaysid
                    maalin isku duug oo daamanka, indhaha, iyo wejiga oo dhan casee, maalin
                    khafiif ka dhigo, midab degganna marso amaba mid aan bushimaha laga
                    garanayn. Sidoo kale bisqin xiirashada, raggu mar waliba wexey
                    jecelyihiin in wax waliba loo beddelo. Mar iska daa ha xiirine ha kugu
                    bexee, dabeetana si kedis ah maalin u jar kana soo saar wax jilicsan oo
                    sida xariirta oo kale ah, qaabab kala duwan u jar, mar sida gammuunka oo
                    kale, marna mid yar oo ku yaal dusha cambarka, mar kalena wada xiir
                    gebigiis, iyo wixi la mida.</li>
                <li>SANKA: Ninku ma jecla hal nooc oo barafuun ah, saa darteed waa inaad
                    bedbeddeshaa uduggaaga, barafuunkaad maalin marsatidna ha ku celin
                    maalinta labaad. Mar barafuun, mar catar, mar uunsi, iyo wixi la mida.
                    Xitaa ninku mar mar waxa uu jecelyahay inuu uriyo udgoonka dabiiciga ah
                    ee xaaskiisa iyadoon waxba ismarin, waxanaba laga yaabaa in uduggaasi uu
                    kala caraf badnaado barafuun kan ugu qaalisan.</li>
                <li>DHEGAHA: Codka macaan ninku waa uu jecelyahay kolka uu ka maqlayo
                    gidaar ka gadaal sida raadiye, talefishan, iyo wixi la mida, haddaba ka
                    warran hadduu codkaasi hortiisa ka yeerayo, ayna ugu heeseyso xaaskiisa
                    uu jecelyahay? Saa darteed kula hadal cod macaan oo koolkoolin leh, una
                    qaad mararka qaar heesaha uu jecelyahay. Codka xanta ah ee aad dhegta
                    afka ula saartaana jirkiisa oo dhan wuu dhaqaajiyaa.</li>
                <li>Qaab adiga kuu gaar ah u koolkooli. Tusaale ahaan; kolkuu shaqada ka
                    yimaado asagoo daallan u masaajee oo si raaxa leh ugu daliig, adigoo nal
                    khafiif ah qolka u daaraya, muusiko macaan oo cod gaaban lehna u shidaya
                    amaba adigu si hamham ah ugu heesaya, adaa markaa arki doona isagoo kugu
                    billaabaya istiimin iyo faracayaar, iyo inu isna markiisa kuu
                    masaajeeyo.</li>
                <li>Shumiska ka badi. Marka aad jiiftaan, kolkuu tooso, marka uu shaqada
                    aadayo iyo markuu ka yimaado, dhegtana ugu sheeg inaad dharareysid soo
                    laabashadiisa intuu kaa maqanyahayna aad tebeysid.</li>
                <li>Marmar shaqada taleefan ugu dir, una sheeg sida aad ugu hiloowday
                    araggiisa iyo sida aad ugu xiistay codkiisa.</li>
                <li>Ku kedi munaasabadaha muhiimka ah ee maskaxdiisa ka maqan sida;
                    maalintii ugu horreysay eed isbarateen, maalintaad aqalgasheen,
                    maalintii dhalashadiisa, iyo wixi la mida, kedisna uga dhig xaflad yar
                    ood labadiinna oo qurihi kasoo qaybgashaan. Waxaad doonto oo dhar ah
                    markaa soo xiro, sida goonno gaaban, cariiri ah, jirkaaga intiisa
                    badanna laga arkayo. Hadiyad u hibee haba yaraatee. Xitaa hadduu isagu
                    munaasabadda hilmaansan yahay, ha ku eedeyn siduu u hilmaamay ee usheeg
                    sida aadan adigu u illaawi karin munaasabad ceynkaasi ah.</li>
                <li>Guriga nadaafaddiisa iyo gogoshiisa ku dadaal, kana dhig mid ay mar
                    kasta carafi kasoo kacayso. Dharkiisa mar kasta u diyaari, uunsi uu
                    jecelyahay ugu shid, barafuun ugu bilbil, kabahana u casee oo u
                    nuuri.</li>
                <li>Haddii aad doontid inaad meel saaxiibbadaa u raacdid amaba xitaa
                    ehelkaa, hadduu guriga joog ku yiraahdo ka yeel oo ha ka hor imaan
                    xanaaq iyo madax adayg ayuun baa uga kordhaya kahor imaadkaaga ee, ha
                    yeeshee goor dambe si aayar ah u weeydii sababta uu kuugu diiday inaad
                    baxdid.</li>
                <li>U diyaari cuntooyinka uu jecelyahay xitaa haddaanay adiga kuu
                    dhadhamayn, iskuna day inaad usoo iibisid nooca cunto ee uu jecelyahay
                    mar kasta ooy duruuftu kuu saamaxdo.</li>
                <li>Nin kastaa aad ayuu ugu farxaa kolkuu arko inaad waalidkii
                    ixtiraameysid, mashaakilna aadan ku abuureyn, ee isku day inaad
                    isjecleysid waalidkii, gaar ahaan hooyadii, sababtoo ah dumar badan bay
                    dhibaato ba’ani ka dhex taagan tahay iyaga iyo soddohyaalkood. Soddohdaa
                    ixtiraam iskuna day inaad u jeclaatid sida hooyadaa oo kale. Mar kasta
                    ood booqatid madaxa ka dhunko amaba xitaa hadday kula deggantahay. Usoo
                    iibi hadiyadda aad usoo iibisid hooyadaa mid lamid ah, wey ku farxaysaa
                    oo kuu ducaynaysaaye.</li>
                <li>Haddaad aragtid ninkaaga oo murugeysan isku day inaad ka
                    khafiifisid, hadduu kaa diidana si adiga kuu gaar ah ugu koolkooli sidii
                    carruurtii isagaa degayee.</li>
                <li>Suuqa kolkaad wax kasoo iibsanaysid ha ku raaco, dookhiisana iibso,
                    wuxu markaa dareemayaa faan. Ku raac dookhiisa gaar ahaan kolkay arrintu
                    joogto dharka hoosta laga xirto iyo dharka habeenkii xilliga jiifka aad
                    dartii u xiratid. Dooro midabbada uu jecelyahay, mararka qaarna tus
                    dookhaaga iyo dhar aad keligaa soo iibsatay oo ka yaabiya.</li>
                <li>Ugu yeer inuu kula daawado filin jacayl ah oo soo xusuusiya siduu
                    kuugu jeellan yahay, kuna dhaliya inuu kula baashaalo.</li>
                <li>Qaababka galmada isku bedbeddela, iskuna day inaad xishoodka ka
                    guuleysatid, kana codsatid ninkaaga noocyada galmo ee aad ka heshid.
                    Xishoodku waxba kuu kordhin maayo, haddaad xabiibkaaga ka xishootidna
                    ogoow cid kalood u xod sheegan kartaa ma jirtee.</li>
                <li>Kolkaad dooneysid inaad gumaarka xiiratid, u daa asagu ha kuu
                    xiiree, siduu jecelyahayna ha u xiiree. Waad arki doontaa kolkuu
                    xiiritaanka dhameeyo isagoo galmo doonaya, sababtoo ah intuu xiiritaanka
                    ku jiray oo uu goobaha taranka taataabanayey ayuu gebigii taagmay, adna
                    kolley kama digtoonaan yarid oo diyaar baad markaa tahaye.”</li>
            </ol>
            <p>Ugu dambayntii, garoobka waanadan ii sir warrantay iigama aanay
                faalleyn habana yaraatee iisoo hadalqaadin, waxa laga rabo haweeneyda
                uurka leh, ta ummusha ah, ta caadada qabta iyo ta ubadka nuujisa. Ha
                yeeshee maadaama aanan laftaydu arrinka iyada xusuusin, dembiga dusha
                kama wada saari karo, balse waa inaan mar labaad iyadii dib u raadiyaa,
                si aan sheekada inta dhimman uga soo dhuro, dabeetana iyadoo dhan idiin
                soo bandhigo.</p>
            <h3 id="ninyahaw-naagtaada-dhaqo"><strong>NINYAHAW NAAGTAADA
                    DHAQO</strong></h3>
            <p>Sida naagtaba looga doonayo inay adeecdo oo u adeegto ninkeeda,
                maalkiisana aanay ku bixin idankiisa mooyee, ayaa sidoo kalena ninka
                looga doonayaa inuu xaaskiisa u roonaado, wanaagna ku dhaqdo. waxa uu
                Eebbe Qur’aankiisa ku leeyahay:</p>
            <p>“Ku dhaqda wanaag, haddaad nacdaanna waxaa dhici karta wax idinku aad
                nacdeen in Eebbe khayr badan dhex dhigo.” Suurat An-Nisaa: 19.
                Rasuulkana waxa laga weriyey, “Mu’miniinta ka ugu iimaanka badani waa ka
                ugu edebta badan, waxaana idiinku akhyaarsan ka xaaskiisa ugu
                akhyaarsan.”</p>
            <p>Dab kastaa kolka uu dillaacayo koob biyaa kolay ku tahay waa lagu
                damin karaa. Anigoo haddaba aragtidaasi amba qaadaya, ayaa waxan oran
                karaa dhibaatooyinka ugu badan ee qoysaska dhisan dumiyaa waxay ka
                billowdaan is afgaranwaa yaryar oo aan markaa micna lahayn, isla
                goobtaasna wax looga qaban karo, haddiise la daayo ama batrool lagu sii
                daro sii holciya, kolkay isbiirsadaan waxay gaaraan heer furriin mooyee
                faraj kale laga quusto.</p>
            <p>Ninka haddaba doonaya inuu guri barwaaqo dego, waxa la gudboon inuu
                waanooyinka soddonka ah ee soo socda si fiican u dhuuxo, uga fekero,
                xisaabtana ku darsado. Waxyaabaha aan hoos uga hadli doonaa, waxan
                isleeyahay waxa weeye waxyaabo ninku hadduu sameeyo aan isaga waxba ka
                dhibayn, xaaskiisa ku abuuraya kalsooni, dulqaad, jacayl iyo farxad
                joogta ah, guurkoodana ka dhigaya kii lagu nasto oo lagu nagaado
                abid.</p>
            <ol type="1">
                <li>Ha xumeyn xaaskaaga. Xumeyn aad naagtaada xumeeysaa nooc ay
                    ahaataba, waxay ku reebtaa aano urugo aan weligeed ka bixin. Waxyaabaha
                    ay xaasku ka carooto laabteedana aanay kaaga cafineyn, xitaa hadday
                    carrabkeeda kaaga cafiso, waxa ugu daran adigoo dila iyo adigoo caay ama
                    ceebeyn u geeysta iyada ama ehelkeeda, amaba adigoo sharafteeda iyo
                    karaamadeeda wax ka sheega.</li>
                <li>Si fiican u dhaq si fiican ha kuu dhaqdee. Dareensii inaad
                    jeceshahay iyo inaadan ka maarmin. Nafteeda u raaxee oo raalligeli,
                    caafimaadkeedana ku dadaal. Hadday xanuusato, wax kasta u hur siday ku
                    daawoobi lahayd, siday u caafimaadi lahaydna usoo jeed.</li>
                <li>Ogoow inay xaaskaagu jeceshahay inaad la fariisatid, kalana
                    sheekeysatid wax kasta ood dareemeysid. Guriga ha kusoo laaban adigoo
                    weji cabuusan oo aamusan, taasi oo iyada ku rideeysa welwel iyo
                    shaki.</li>
                <li>Haku khasbin xaaskaaga inay kula wadaagto hiwaayadahaaga gaarka ah.
                    Tusaale ahaan, haddaad caalim ku tahay cilmiga xiddigiska, ha ka filan
                    inay sidaada oo kale jeceshahay xiddigaha iyo meereyaasha.</li>
                <li>Noqo nin dhowrsan oon balwad lahayn sida aad iyadaba ka rabtid inay
                    noqoto. Waxa jira xadiis uu soo saaray ad-Dhabariy oo oranaya,
                    “Dhowrsanaada dumarkiinnu ha dhowrsanaadaane.” Iska jir inaad indhaha ka
                    daba taagtid dumarka aan xalaasha kuu ahayn, sida kuwa aad wadaagtaan
                    goobta shaqo ama goobta waxbarasho, kuwa waddooyinka maraya iyo xitaa
                    kuwa aad taleefishanka ka daawatid.</li>
                <li>Iska jir inaad xaaskaaga ka masayrisid. Ha kusoo hadal qaadin,
                    kaftanba ha kaa ahaatee, inaad doonaysid inaad naag kale guursatid, hana
                    u ammaanin dumar kale, waxyaabahaasi oo laabta ka wareemaya, kalgacalka
                    ay kuu qabtana ku beddelaya welwel, shaki, malo iyo murugo joogto
                    ah.</li>
                <li>Ha xusuusin xaaskaaga xumaan iyo ceebo ay sameeysay waqti lasoo
                    dhaafay, gaar ahaan ha ku hor sheegin ceebahaasi hana ku caayin dadka
                    hortiisa.</li>
                <li>Dhaqankaaga wanaaji, ayaan markaad joogtana dhaqan wanaag hor leh
                    lasoo bax, sida aad iyadaba uga rabtid, kana digtoonow wax kasta oo
                    xaaskaaga ka xanaajin kara.</li>
                <li>Dhaqan iyo diin wanaagga xaaskaaga kaga dayo hadday kugu dhaanto.
                    Imisaa rag hanuunay kolkay guursadeen haween diin leh oo dhowrsan,
                    dhaqan wanaagsanna leh.</li>
                <li>Isdeji, carada iyo xanaaqana iska daa. Haddaad xaaskaaga ka
                    gardarraatid ka cudurdaaro oo ka raalligeli, hana seexan adigoo u
                    caraysan, iyana ay murugeysantahay ooy illintu dhabankeeda ku taallo.
                    Ogoow waxyaabaha aad ka carootaa inta badan ma aha wax astaahila inaad
                    qoyskaaga farxaddiisa u baabi’isid eh. Shaydaanka iska naar, isdeji,
                    ogoowna dhaqanka iyo jacaylka adiga iyo xaaskaaga idiin dhexeeyaa inay
                    ka weyn yihiin inay ku waxyeelloobaan caro iyo is fahamwaa mar
                    dhacay.</li>
                <li>Isku kalsooni ku abuur xaaskaaga, hana ka dhigin sida adeegto waxaad
                    doontid kuu yeesha waxaad tiraahdidna kaa yeesha. Ku dhiirrigeli inay
                    yeelato shaqsiyad, fikrado, iyo go’aanno iyada u gaar ah. Kala tasho
                    umuurahaaga oo dhan, kulana dood si xikmad leh. Qaado ra’yigeeda hadduu
                    kuula muuqdo inuu saxyahay, una sheeg inaad ra’yigeeda qaadaneysid,
                    hadduuse ra’yigaagu kula saxsanaado si degganaan iyo dadnimo wanaag leh
                    uga dhaadhici.</li>
                <li>U mahad celi kuna ammaan kolkay wax mudan in lagu ammaano looguna
                    mahad celiyo sameeyso. Xadiis uu Tirmidi weriyey baa ahaa: (Qofkaan
                    dadka ku mahadini Allena kuma mahadiyo).</li>
                <li>Xaaskaaga ha eedeyn, hana cambaareyn, hana barbar dhigin dumar kale
                    ood ku leedahay way kaa fiican yihiine ku dayo.</li>
                <li>Isku day inaad ku tartid kuna taakulaysid wax kasta oo ku
                    dhiirrigelin kara inay aqoonkororsato. Hadday doonayso inay Dugsi ama
                    Jaamacad dhigato, u fududee oo garab istaag, kol haddaanay waxay
                    baranaysaa kahor imaanayn diinta, kana mashquulinayn waajibkeeda
                    marwonimo ee guriga. Kolka ay guul soo hooyso, la farax oo dareensii
                    inaad guusha la wadaagto, garabkeedana aad had iyo goor taagan
                    tahay.</li>
                <li>Si fiican u dhegeyso xaaskaaga, kuna dhiirrigeli inay kuu sheegto
                    wax kasta oo laabteeda ku jira. Iska jir inaad ku jeesjeestid ama
                    hadalkeeda jebisid (beenisid). Waxa jira dumar aan hadal daayin oo
                    deriska iyo dadka xanta. Haddaba, kuwaas oo kale si xikmad leh, diintana
                    waafaqsan arrinkooda ku daawee.</li>
                <li>Dareensii xaaskaaga inay agtaada aamin ku tahay, ood adigu dugsi iyo
                    duggaal uga tahay duruufo kasta ooy ka baqayso. Dareensii inaadan
                    weligaa dumar kale ka doorbideyn kana doonaneyn.</li>
                <li>Xaaskaaga dareensii inaad adigu masruufkeeda iyo marashadeeda
                    mas’uul ka tahay, xitaa hadday xoolo badan leedahay. Ha damcin
                    xooleheeda kuu xalaal ma ahee, maal bay haysataa darteedna ha kaga
                    masuugin. Ogoow xaaskaagu, si kasta ooy taajirad u tahay inay ku
                    farxayso kuguna qiimeynayso dadaalka aad ugu jirtid sidaad
                    mustaqbalkiinna u dhisi lahayd, mas’uuliyaddeedana u qaadi lahayd.</li>
                <li>Iska jir xiriirka dumarka aan kuu bannaanayn, ogoowna inay kamid
                    yihiin waxyaabaha ugu badan ee guryaha dhisan dumiya.</li>
                <li>Dheellitir jacaylka xaaskaaga iyo jacaylka waalidkaa iyo tolkaaga,
                    dhinacna dhinaca kale ha uga eexan oo daraf waliba xaqa uu kugu leeyahay
                    sii, adigoon darafka kale xumeyn.</li>
                <li>U ahow xaaskaaga sida aad jeceshahay inay kuu ahaato, ogoowna inay
                    iyaduba kugu jeceshahay waxa aad adigu ku jeceshahay. Ibnu Cabbaas waxa
                    uu yiri, “Waxaan jeclahay in aan xaaska isugu qurxiyo sida aan u
                    jeclahay inay isugu kay qurxiso.”</li>
                <li>Soo wareeji oo kusoo madaddaali guriga dibaddiisa hasoo hawa
                    beddelatee, gaar ahaan kahor intaanay dhalin ubad madaddaaliya, wax
                    allaale waxaad jeceshahay inay kula qaybsatana la qaybso.</li>
                <li>Reerkeeda xariiri, dhaqaalee, si xushmad lehna ula dhaqan oo usoo
                    dhowee.</li>
                <li>Waqtigaaga oo dhan shaqadaada ha siin yaanay ka maseeyrine.
                    Waqtiyadaada fasaxa iyada kula qaado guriga gudihiisa ama dalxiis u
                    kexee oo soo wareeji, yaanay caajis dareemine.</li>
                <li>Kolka aad guriga ka baxaysid, ku sagooti dhoola caddayn, kana dalbo
                    inay kuusoo ducayso. Kolka aad guriga kusoo laabatidna ha ku degdegin ee
                    waqti sii ay kulankaaga isugu diyaariso, gaar ahaan kolka aad safar
                    kasoo gashid, aan ahayn waxa laga yaabaa inaad ku aragtid qaab iyo
                    lebbis aadan jeclaysan inay kugu qaabisho.</li>
                <li>Adiga iyo xaaskaagu nolosha isku il ku eega oo isku day inaad
                    aragtida ka midoowdaan.</li>
                <li>Isku day inaad xaaskaaga ka kaalmeysid howlaha guriga qaar. Caa’isha
                    waxay tiri, “Rasuulku haweenkiisa ayuu howsha la qaban jiray, Salaadda
                    waqtigeeda kolka la gaarana Salaadduu u bixi jiray.” Waxa weriyey
                    Bukhaari.</li>
                <li>Isku day inaad isha ka dadabtid meelaha qaar ay xaaskaagu ku
                    liidato, ama lagaga fiican yahay, isna xusuusi wanaagga iyo waxtarkeeda,
                    si ay u daboolaan ceebeheeda. Rasuulku waxa uu yiri, “Nin mu’min ahi ma
                    liido naag mu’minad ah, hadduu dhaqan ku naco mid kaluu ku raacaa.”
                    Muslim baa weriyey.</li>
                <li>Xaaskaaga shukaanso, la kaftan oo la cayaar. Rasuulku oo nin saxaabi
                    ah la hadlayaa waxa uu yiri, “Gabar maxaad u guursan weysay aad la
                    cayaartid oo kula cayaarta.” Bukhaari baa weriyey. Xitaa Cumar bin
                    Khaddaab oo caan ku ahaa ad-adayg iyo xoog, waxa uu dhihi jiray, “Ninku
                    kolkuu xaaskiisa la joogo waa inuu sida carruurta ahaado, kolka uu dad
                    kale la joogana rag ahaado.”</li>
                <li>Xaaskaagu hadday kugu soo hadal celiso waa inaad dhegeysatid
                    ra’yigeeda una dulqaad yeelatid. Rasuulka dumarkiisu way ku ra’yi celin
                    jireen kamana uusan caroon jirin.</li>
                <li>Deeqsi u ahow xaaska iyo carruurtaada, waxaad u awooddana ha kala
                    bakhaylin. Rasuulku waxa uu yiri, “Diinaarrada waxa ugu fadli badan ka
                    aad ehelkaaga ku bixisid.” Waxa weriyey Axmed.</li>
            </ol>
            <p>Ragga waxa lagula dardaarmayaa inay dumarkooda isu qurxiyaan oo isu
                carfiyaan. Aayad Qur’aan ahi waxay oranaysaa:</p>
            <p>“Waxay wanaag ku leeyihiin inta iyaga lagu leeyahay oo kale.” Suurat
                al-Baqara: 228. Waxa weliba la sheegaa in haweeneydu kolkay barafuunka
                ninkeeda uriso, isla goobtaasi ku godlato, oo galmo ugu baahato. Ibnu
                Cabbaas waxa laga weriyey inuu yiri, “Ninku ha isugu diyaariyo naagtiisa
                sida isaguba uu jecelyahay inay isugu diyaariso.”</p>
            <p>Ninku waa inuusan kolka uu guriga joogo isdhigan oo uusan wax waliba
                ku dhaafin inay siday doonaan u dhacaan, balse waa inuu guriga ku
                leeyahay mowqif sidii isaga oo xafiiska shaqada jooga. Dumarku waxay
                jecel yihiin in raggoodu ay leeyihiin muuqaal carruurnimo, waxayna neceb
                yihiin inay leeyihiin muuqaal nimow-naagnimo, kaasi oo kaga imaan kara
                dhanka lebbiska, isticmaalka barafuunnada dumarka, surwaalka ku dheggan,
                qoobka dheer ee kabaha, indhaha baararkooda oo midabbaysan, bushimaha
                cascas, iyo wixi la mida. Haweeneyda u dhalatay qosol iyo farax la’aantu
                waa inay samayso sida ay sameeyaan dumarka dukaamada iibiyaa kolka ay
                macaamiishooda kula kulmayaan bashaashnimo iska yeelyeel ah, sababta oo
                ah wejiga bashaashka ahi waxa weeye qayb kamid ah naagnimada.</p>
            <h3 id="qolka-jiifka"><strong>QOLKA JIIFKA</strong></h3>
            <p>Waxaa la yiri nin baa isaga oo ku jira abaabulka dhismaha gurigii uu
                ku aqalgeli lahaa waxa talo weydiistay saaxiibkiis isagu hore u
                guursaday, “Saaxiibow waad ogtahay in aan guursan doono mar dhow,
                haddana aan ku jiro dhismihii iyo isku dubbaridkii gurigii aan ku aqal
                geli lahaa. Haddaba saaxiibow rag baa igula taliyay in aan jiifka ka
                dhigo hal qol aan aniga iyo xaaskeygu wadaagno, rag kalena waxay igu
                yiraahdeen samee laba qol jiif, hal adigu seexo kan kalena xaaskaagu ha
                seexato. Haddaba adigu maadaama aad tahay saaxiibkay guur soo maray ila
                taliyoo xaggee baan seexdaa?”</p>
            <p>Wuxuu saaxiibkii ku jawaabay, “Anigu saaxiibow waxaban kugula talin
                lahaa inaad dal kale seexato.”</p>
            <p>Laakiinse arrintu ma’aha degdegtaasi. Qolka jiifka keliya iyo labada
                qol ee jiif mid waliba waxa uu leeyahay samaantiisa iyo xumaantiisa,
                waxaana aynu isku deyeeynaa in aannu inta ugu muhiimsan ka sheegno
                sifooyinka qolalkaasi, innaga oo u deynayna kan u sharraxan guurku inuu
                dookhiisa ku doorto kuu rabo labadaasi nooc ee qolalka jiifka.</p>
            <p>Daraasaddeenna kaga hadli meyno dhinacyada dhaqaalaha, kirada
                guryaha, iyo wixi la mida, balse waxaan xoogga saaraynaa dhanka socodka
                nolosha qoys iyo raadadka nafsiyadeed. Waxaa jira waxyaabo badan oo
                inoosoo jiita hab jinsiyeed haddii aannu isdareensiinno ama maskaxda ku
                sawiranno innaga oon arag, aas’aaskaas ayaana lagu dhisay fanka casriga
                ah ee tolliinka dharka dumarka. Dawaarluhu isaga oo fankaasi adeegsanaya
                ayuu isku dayaa inuu qariyo ceebaha jirka, muujiyana qurux iyo taagnaan,
                gaar ahaan dharka hoose ee dumarka sida rajabeetada, kastuumada,
                sootaanada, iyo wixi la mida, kuwaasi oo kor u qaada taagana naaska
                raaracsamay, hagaajiyana wixii foolxumo ah oo ka muuqda qaabkiisa iyo
                dhumucdiisa intaba. Sidoo kale waxa ay qariyaan sinaha waaweyn iyo jirka
                caatada ah ee isaga oo qaawan aan xiisaha lahayn. Qolka jiifka keliga ah
                waxaa ninka iyo xaaskiisa labadaba ka qabsada xorriyad la’aan iyo
                inuusan midkoodna u dhaqmi karin siduu u dhaqmi lahaa hadduu keligii
                yahay, haddii kale waxa uu xabiibkiisa maalin kasta hor dhigayaa rajo
                beel hor leh, sidaasi oo uu maalin waliba ku waayo dhibic kamid ah
                soojiidashadiisii, muddo dabadeedna waxaa la gaarayaa heer uu aad u
                yaraado rabitaankii uu mid waliba u qabay kan kale. Haweeneyda maalintii
                isxaradhaa kolka ay habeenkii qolka jiifka timaado waxay wejiga ka
                rogtaa wixii ay ku dhoodhoobtay, halkaasina ninkeeda uga caddaataa
                xaqiiqada wejigeedu, subaxdii kolka uu hurdada ka soo kacana dhibsadaa
                aragtidiisa.</p>
            <p>Inta badan waxaa jirta in muuqaalka wejiga oon waxba lagu xardhini uu
                ka qurux badan yahay kolka la xardho, ha yeeshee dumarka intooda badani
                taa kuma qancayaan, waxaana maaro looga la’yahay moodada cusub, taasi oo
                khasab kaga dhigeysa inay isticmaalaan alaabo ay sameeyeen warshado ka
                kala socda dalal kala duwan. Waxaa iyana jira rag uusan waxba u ahayn
                muuqaalka dhabta ah ee wejiga dumarku haddii aan la xardhin, waase laga
                tira badan yahay sida aan qabo ragga caynkaas ah.</p>
            <p>Waxyaabo fara badan baa mararka qaar ka dhaca qolka jiifka, kuwaasi
                oo inaanay qurux badnayn iskaba daaye ah wax laga dido oo laga
                yaqyaqsado. Qolka jiifka keliga ahi sida caadiga ah waxa uu ka kooban
                yahay laba sariirood oo isku dheggan. Sariir isku dhejisku waxa weeye
                caado duug ah oo markii hore laga bartay dalka Ingriiska, ha yeeshee
                iminka dunida oo dhami taqaan. Haddaba, maadaama labada isqabaa intay
                isdhinac seexdaan hal go’ wada huwanayaan, waxaan shaki ku jirin in
                neefta ka soo baxda habeenkii dad ruuxa ugu nadaafad badani aanay mar
                kasta noqon karin mid udgoon.</p>
            <p>Waxaa jirtay haweeney u dulqaadaneysay ninkeeda muddo siddeed
                sanadood ah isaga oo habeen kasta caado ka dhigtay inuu sariirta isku
                dheggan ku dul kaadiyo, ha yeeshee ugu dambayntii intay u adkeysan
                weyday oo xarka goosatay bay ka dacwootay sidaasina looga furay.</p>
            <p>Sidoo kale rag badan baa ka ash-asha dhiigga caadada, isna
                dareensiiya inuu yahay wax laga dido, inkasta oo haweeneydu iyadu ay u
                aragto wax caadi ah maadaama uu bil kasta ku soo noqnoqdo oo ay sidaasi
                ula qabsatay. Haweeneyda qabta dhiigga caado, si kasta ooy u daryeesho
                nadaafaddeeda, ninka dareenka fududi waxa uu ka dareemaa ur, isaga oo
                raba in xaaskiisu ay mar waliba ahaato mid caadi ah, haddiise ay caadi u
                noqon weydo oo uu billaaabo ka ash-ashid, waxay taasi ku dhalinaysaa
                rabitaan la’aan, gaar ahaan hadduu yahay nin dhallin yar. Waxaa ah wax
                la wada garanayo in haweeneydu waxyaabaha ay dhiigga caadada iskaga
                bi’iso ay ka qariso ninkeeda oo aanay u oggolaan inuu arko iyaga oo meel
                yaal, amaba meel ku qarsan, sidoo kalena gabal kasta oo maro ah oo uu
                dhiiggu gaaray.</p>
            <p>Ragga iyo dumarka qaar baa ku kaca waxyaabaha dabeeciga ah sida
                kaadida, saxarada, dhuusada, iyo wixi la mida, ruuxa kale oo maqlaya,
                iyaga oon ka fekerin raadadka xun xun ee uu ku yeelan karo falkoodaasi
                nolosha qoyska. Waddanka Ingiriiska waxaad arkaysaa rag goob la wada
                buuxo si aan gambasho iyo xishood lahayn dhuuso ugu sii deynaya,
                waddanka Talyaanigana waaba laguugu mahad celinayaa. Su’aashuse waxa
                weeye ragga caynkaasi ahi dumarkoodana ma ku ag dhuusaan? Dumarka
                Ingiriiskuse ama kuwa Talyaaniguse miyaanay xil iska saarin arrintaasi
                sidii isaga oo kan dhuusay uu yahay dhallaankeeda yar ee dhabta ay ku
                hayso.</p>
            <p>Qolka jiifka keliga ahi sidoo kale waxa uu dhibaato ku yahay ragga
                habeenkii ka yimaada shaqada iyaga oo daallan una baahan nasasho iyo
                hurdo, dabeetana ay ka toosiso oohinta ilmo la jiifa labadiisa waalid
                qolka amaba marmar isla sariirta. Kol haddii hooyanimadu ay khasab kaga
                dhigtay haweeneyda inay u dulqaadato qaylada habeenkii ee ilmaheeda yar
                iyo daryeelkiisa intaba, waxa habboon in ninka laga cafiyo culayskaasi
                iyo in aan laga qasin hurdadiisa, haddii kale subaxdii ayuu toosayaa
                isaga oon xalayto si wacan u hurdin, kuna billaabaa maalintiisa madax
                aan degganayn, lagamana gudbi karo dhibaatadaasi ilaa uu keligii qol
                kale seexdo.</p>
            <p>Waxaa ninka looga baahan yahay inuu ku dhowro qolka jiifka keliga ah
                hab maamuus leh, oo haddii ay khasab ku noqoto inuu ku kaco waxyaabo
                dabeeci ah waa inuu intuu kari karo la fogaadaa, haddii kalese aanu ku
                dhaqaaqin xaaskiisa oo maqlaya. Haddii ay khasab noqoto in hal qol oo
                jiif la dego, xalka dhexdhexaadka ahi waxa weeye in la isticmaalo laba
                sariirood oo kala durugsan si ay labada dhinacba raaxadooda u qaataan,
                gaar ahaan kolka labadooda midkood jirran yahay.</p>
            <p>Ilaa iyo hadda waxaannu ka hadlaynay dhibaatooyinka qolka jiifka
                keliga ah, ha yeeshee dhanka kale qolkaasi waxa uu leeyahay faa’iidooyin
                aan la dhayalsan karin, oo aannu kaga hadlayno sida soo socota: Kolka
                habeenkii shaqada laga fara xasho, gurigana laga sanqar dhigo, qolka
                jiifka keliga ahi waxa weeye goob labada isqabaa ay keligood ku nastaan
                halka ugu wanaagsan. Waa in gogosha qolka iyo nalalkiisuba ay yihiin
                kuwo soojiidasho leh, nasiib darrose guryaha intooda badan taas culays
                la iskama saaro. Dadku kolka ay gurigooda qalabaynayaan waxay
                caadeysteen inay ahmiyadda ugu weyn siiyaan qolka fadhiga, halka qolka
                jiifka ay ka dhigaan makhsin ay ku ururiyaan shandadaha, dharka iyo
                weliba qalab guriyeed kale oo fara badan, kaasi oo dhalan rogaya
                muuqaalka qolka.</p>
            <p>Haddaba waxaa loo baahan yahay in alaabada qolka jiifku ay tahay mid
                indhaha u roon, naftana ugu raaxaysa qaabkeeda iyo midabbadeeda intaba,
                taasi oo damaanad qaadaysa isku xirnaanta ninka iyo gurigiisa iyo inuu
                waqtigiisa kula qaato xaaskiisa gurigooda, intuu aadi lahaa baarar iyo
                naadiyaal fududeeya kala geyntooda.</p>
            <p>Qolka jiifka keliga ah faa’iidooyinkiisa waxa kale oo kamid ah, isaga
                oo ah goob ay ku heshiiyaan labada isqabaa. Waxaynu ogsoon nahay in
                nolol qoys oo kasta aanay ka marnayn khilaafaad dhex mara labada isqaba,
                khilaafaadkaasi oo marmar dheeraada marmarna waqti yar gudihii soo
                afjarma, taasi oo ku xiran hadba dabeecadda labada qof. Dadka qaar si
                dhaqsa ah loolama heshiin karo iyaga oon soo dabcaynin, qaarkoodna
                lagamaba yaabo inay iyagu billaabaan inay qofka kale gacanta heshiis iyo
                iscafis ugu soo taagaan. Islaanta iyada waxa caado u ah inay koone
                guriga kamid ah isku laabto si ay madax adaygeeda ugu noolaato ilaa uu
                ciilku ka baaba’ayo taasi oo qaadan karta waqti dheer. Ragga iyo dumarka
                qaar baa waxa la fiican inay jilaan doorka kan dulman ee isagu heshiiska
                diida.</p>
            <p>Haddaba kolka ay jiraan laba qol jiif waxa dhacaysa in mid kasta oo
                kamid ah labada isqabaa uu qolkiisa dib ugu gurto, dhowr maalmoodna
                halkaasi ku bacooloobo, isaga oo isku dhiibaya ciilka iyo cidlada. Waxa
                intaa dheer aragtida xun ee uu ka qaadanayo kan kale oo maalin kasta sii
                kordhaysa, taasi oo markaasi sii kordhinaysa karaahida iyo kala didka
                labadooda. Ha yeeshee qolka jiifka keliga ahi waxa uu labada dhinac
                khasab kaga dhigayaa inay dhexdiisa ku kulmaan halkaasi oo doodi ku dhex
                marto (eedeyn, catabaad, caddeyn, cudur daar, iyo wixi la mida),
                halkaasina dhibaatada lagu xalliyo la iskuna qalbi fayoobaado, isnaca
                iyo kala didkuna dhammaado, iyada oo weliba uu halkaasi ka dhoco kaftan
                shukaansi ah iyo galmo ku dhammaata inay wax waliba ku soo laabtaan
                sidoodii hore.</p>
            <h2 id="baabka-lixaad-ciniinnimada-ninka">Baabka Lixaad: Ciniinnimada
                Ninka</h2>
            <h3 id="waa-maxay-ciniinnimadu"><strong>WAA MAXAY
                    CINIINNIMADU?</strong></h3>
            <p>Guurku si uu aragga dabool ugu noqdo ibtana gaashaan, waa in labada
                isqaba mid waliba rabitaankiisa kan kale kaga haqabbeelaa, isna ka
                haqabtiraa. Haddiise midkood howshiisii gudan waayo, taasi oo ku imaan
                karta aqoon-darri ama awood-darri (ciniinnimo) amaba iimaan-darri,
                qoysku waxa uu markaasi qarka u saaran yahay inuu burburo.</p>
            <p>Ciniinnimadu waxa weeye kolka uu ninku galmada u gudan waayo
                ciniinnimo uu ku dhashay ama cillado la soo gudboonaaday aawadood,
                waxanay leedahay saddex weji oo kala ah:</p>
            <p>– Wejiga koowaad: Ninka oo geedkiisu nabadqabo oo uu kacayo, galmana
                ka qaybgeli karayo, ha yeeshee aan xawo lahayn oo si kastoo uu
                gacaladiisa ugu galmoodo ay gebagebadu halkii raaxo laga dhowrayey
                rafaad uun sii noqonayso, waana sida ruux gaari afarta marsho u
                dhammaystiray, ha yeeshee aan garanayn si loo joojiyo oo kolkuu fariinka
                qabo is yiraahdaba sii sheellareeya.</p>
            <p>– Wejiga labaad: Ninka oo xawo leh, ha yeeshee geedkiisu aanu galmo
                ka qaybgeli karin. Taa haddaynu sii faahfaahinno, waxa weeye in aanu
                kacayn marnaba, ama uu damayo intaanay galmadu billaaban amaba inta lagu
                guda jiro sidaasina aanu ku dhammaystiri karin, amaba intuu degdeg
                xawada iskaga tuuro, dabeeto raaracsamo, taasi oo haweeneyda ku ridda
                qalbijab iyo xanuun, mar haddaanay biyihii kusoo joogsaday iska saari
                karin, maadaama uu ninkii hawsha la waday horteed ka faraxashay oo
                geedkiisii hurdo bidil la yiri. Kolkay arrintu noqoto mid joogta ahna
                waxay haweeneyda ku dhalisaa rabitaan la’aan iyo inaanay murugo iyo
                xanuun mooyee galmada ka qaadin macaantii ay ka sugaysay, sidaasina ay
                iyada lafteedu ku noqoto ciniin halkay isaga ka ciniin-bixin lahayd.</p>
            <p>– Wejiga saddexaad: Isagii oon xawana lahayn, galmana ka qaybgeli
                karayn, waana wejiyada ciniinnimada kan ugu daran Eebbe ha’inaga
                hayee.</p>
            <p>Abwaan Soomaaliyeed oo ciniinnimo ka gabyayaa wuxuu yiri:</p>
            <p>Wax kalaa lagaa caawiyaa cidi ku siisaaye</p>
            <p>Cimrigaa ba’ waa qoorohoo caajis kaa galo’e</p>
            <h3 id="maxaa-keena-ciniinnimada"><strong>MAXAA KEENA
                    CINIINNIMADA?</strong></h3>
            <p>Waxaa jira dhowr waxyaalood oo loo aaneeyo inay iyagu sababaan
                ciniinnimada ninka iyo carqaladaynta galmada, waana kuwa soo socda:</p>
            <ol type="1">
                <li>Niyadda oon joogin: Ninka oo xilliga galmada niyaddiisu aanay joogin
                    oo meel kale ku maqan, amay murugo iyo cabsiyi hayaan sababo galmada ka
                    baxsan awgood, awoodina waaya inuu niyadda hal meel isugu geeyo, sidaana
                    geedkiisu ku kici waayo, galmadana ku dhammaystiri waayo. Umuurtaasi
                    nafsiyanka ah raadkeeda waxaa la dareemi karaa isla habeenka xaaska loo
                    dhiso (aqalgalka), taasi oo ka dhalata cabsi uu ka qabo ninnimadiisa iyo
                    inuu intuu xaaskiisa cusub bekra-jebin waayo ama galmada siday ahayd u
                    gudan waayo, dabeeto ay xaaskiisu fikrad xun ka qaadato (aaminto inaanu
                    iyada waxba dhaamin). Haweeneyda lafteeda ooy cabsi iyo wewel badani
                    lasoo dersaan habeenkaasi, sida iyada oo ka baqda bekra-jebinta, waxay
                    ninka ku reebi kartaa raad kii hore la mid ah.</li>
                <li>Qaanuunka Xeerka Qoyska: Qaanuunka xeerka qoyska ooy dalalka
                    Islaamku kaga daydeen kuwa reer galbeedka, waxa uu sheegayaa inaanu
                    qoysku dhali karin wax ka badan hal ilaa iyo laba carruur ah. Haddaba
                    ninka oo qaanuunkaasi u dhega taaga waxaa ka dhasha in kolka uu
                    islaantiisa u tegayo uu si aad ah uga baqo inay uur qaaddo, sidii iyadoo
                    hadday uur qaaddo balaayo ku habsanayso iyaga, maalkooda iyo
                    caafimaadkooda intaba. Cabsida caynkaas ahi waxay saameysaa raaxadii
                    laga dhowrayey galmada, maskaxda oo meel kale ku mashquulsan
                    awgeed.</li>
                <li>Xishood: Ninka oo ka xishooda galmada gaar ahaan kolka guurku ku
                    cusub yahay waxay keentaa inu awoodi waayo inuu xaaskiisa far u
                    dhaqaajiyo amaba galmada dhammaystiri waayo.</li>
                <li>Turriin dheeraad ah: Ninka oo xaaskiisa si aad ah ugu tura, una suga
                    intay iyadu ka biyabbaxayso, kolka ay biyabbaxdana ay tareenka uga
                    degto, ooy sidaasi xaajadii isaga ugu qalloocato, keligiina u
                    dhammaystiri waayo galmadii.</li>
                <li>Cudur-kabaqid: Ninka oo ka baqa inuu qaado cudurrada jinsiga ee aynu
                    maalmahaan dambe maqalno, kuna dhaca dadka sinaysta iyo kuwa iyagoo isku
                    cayn ah isu galmooda, ha yeeshee Eebbe cudurrada caynkaas ah wuu ka
                    dhowraa labada qof ee xalaasha isku doortay.</li>
                <li>Nadaafad iyo daryeel la’aan: Haweeneyda oo aan isdaryeelin, jirkeeda
                    daryeelin, nadaafadda daryeelin, ninkeedana kala hortagta qabow
                    jinsiyeed iyo dharkay jikada kula jirtay, tinteeda sidii qof waalan
                    daafiba meel u jeeddo, halkuu caraf iyo udgoon ka dhowrayey shiir iyo ur
                    iska soo hormarisa, kuna salaanta dacwo, qaylo iyo dood. Arrimahaasi
                    waxay mid mid ama kolkay isbiirsadaan keenaan inuu ninku galmada ka
                    soomo.</li>
                <li>Shaqo culus oo la qabto: Ninka oo shaqo dheer oo culus qabta,
                    gurigana ku soo laabta isagooba naf ah, raashin iyo jiif waxaan ka
                    ahaynna rabin. Hadduu haddaba sidaasi galmo ku samee isyiraahdo kolkuu
                    billaabo buu tabar iyo taag u waayaa inuu dhammaystiro, waxaana laga
                    yaabaa hawshii oo socota in isaga iyo geedkiisu ay hurdo is
                    barkadaan.</li>
                <li>Cillado nafsiyadeed: Dadka qaar baa aaminsan khuraafaad iyo waxyaabo
                    qof caqli bartii lihi aanu aqbali karin, sida labada qof midkood oo
                    aaminsan in maalinta Arbacada aan la’isu galmoon kii kaloo ‘ilkaha ku
                    sida’ ama subaxda xigta habeenka aqalgalka ooy reerka gabadhu dhowrayaan
                    maro dhiig leh, iyagoo aroor hore intay kusoo dheelmadaan qoyska cusub,
                    ka qaadaya maraday huwadeen, kuna waraya aqalka daaraddiisa, si ay dadka
                    u tusaan inay inantoodu bekro daahira tahay. Sidaasina waxa uu ninku
                    kaga baqaa inuu xaaskiisa bekra-jebin waayo iyo inuu ku dhaco imtixaanka
                    weyn ee sugaya (berritto laga waayo maradii dhiigga lahayd ee laga
                    dhowrayey), welwel iyo cabsi dartood buuna markaasi galmadii ku
                    dhamaystiri waayaa.</li>
                <li>Hordhac la’aan: Ninka oon wax hordhac iyo istiimin ah galmada u
                    samayn, oo gabadhii oon godlan geedka ku booba, sidaasina laga yaabo
                    inay kaga hortimaado ama shaqada ula garbin weydo, dabeetana kolkuu arko
                    inuu keligii ceel shubayo ku hungoobo oo qabow jinsiyeed ka qaado.</li>
                <li>Galmada oo bargo’da: Galmadii oo lagu guda jiro hadday duruufo gaar
                    ihi yimaadaan sida albaabka oo la garaaco, labada qof oo mid loo yeero,
                    ilma yaroo ooya, amaba ay ku baraarugaan urta suugo dabka saarrayd oo
                    gubatay. Waxyaabahaasi oo dhami waxay firdhiyaan fekerka labada qof,
                    kolkaasi oo intuu geedka ninku damo xawadiina ku noqoto markaasi laga
                    yaabo inuu dib dambe u kici waayo, hawshii galmaduna sidaasi ku
                    bargo’do.</li>
                <li>Waqtiyada galmada oo la kala fogeeyo: Labadii galmo ee isku xiga oo
                    maalmo badan amaba bilo loo dhaxaysiiyo, ninkuna sidaasi galma la’aanta
                    ku qabatimo oo aanuba u baahan, hadduu is yiraahdo galmo sameena uu
                    geedku si fiican u kici waayo biyuhuna degdeg uga baxaan, una maleeyo
                    inuu cudur haayo. Haddiise uu markaasi kedib galmada joogteeyo oo maalin
                    ama laba u dhaxaysiiyo, waxaa usoo noqota awooddiisii caadiga
                    ahayd.</li>
                <li>Galmada oo la sameeyo caloosha oo buuxda: Waxyaabaha kale ee
                    ciniinnimada keena waxaa kamid ah ninka oo xaaskiisa u taga calooshiisa
                    oo raashin ka buuxo, xilligaas oo dhiiggu mindhicirrada ku shubmayo si
                    uu uga qaybgalo shiidista cuntada, maskaxda iyo jirka intiisa kalena uu
                    aad ugu yaryahay. Ninka markaasi oo kale waxay mashaqo ka qabsataa siduu
                    hawsha galmada u gudan lahaa, waxana wanaagsan inuu sugo waqti ku filan
                    si uu dhiiggu ugu soo noqdo xubnaha intoodii kale, geedkuna awood ugu
                    helo kicitaankii loogu baahnaa galmo buuxda. Waxaa la yiri, “Ninkii
                    cimri dheer doonayaa qadada ha dedejiyo, cashada ha daahiyo, dumarna ha
                    yaraysto, hadduu dhergan yahayna haba ka dheeraado.” Haddaba waxa
                    habboon in raashin waxtar leh la cuno, ha yeeshee saddex ilaa iyo afar
                    saacadood loo dhaxaysiiyo waqtiga wax la cunayo iyo waqtiga lagu tala
                    jiro in dumarka loo tago</li>
                <li>Qaadashada daawooyinka: Ninka oo cuna daawooyinka qaar jirka iyo
                    geedkaba dabciya sida; daawooyinka loo cuno dhiig-karka, daawooyinka
                    xanuunka joojiya iyo kuwa la siiyo dadka qaba cudurrada dhimirka.</li>
                <li>Hormoonnada ragannimo oo liita: Ninka hormoonnadiisa ragannimo oo
                    heerkoodu ka hooseeyo xaddigii looga baahnaa, waxaa ka dhasha
                    rabitaankiisa jinsiyeed oo yaraada iyo geedka oo raaracsama, taasoo
                    dhiillo gaarsiisa dhamaystirka galmada ama uu marka horeba
                    billaabisteeda awoodi waayo.</li>
                <li>Cudurka sokorta: Cudurka sokortu waxa uu dhaawacaa qanjirrada
                    maskaxda ee quudiya xubinta taranka, waxana uu keenaa inuu is dhimo
                    istiin qaadashada ninku iyo in geedkiisu u kici waayo sidii la rabay.
                    Waxaa iyana suuragal ah in cudurku aanu qanjirrada waxyeelleyn, balse
                    qabitaankiisu uu keeno cudur nafsiyadeed, maxaa yeelay waxa uu ninka
                    qabaa isdareensiiyaa inaanu cudurka hayaa daawo lahayn. Sidaasi buuna
                    uga qaadaa quus iyo murugo ku keenta rabitaan la’aan jinsiyeed iyo
                    weliba caafimaad darro guud,</li>
                <li>Cayilka: Cayilka faraha badani isna waxa uu waxyeelleeyaa jirka,
                    gaar ahaan wadnaha iyo xididdada dhiigga qaada, taasi oo markaasi
                    dhibaato u geysata awoodda jirka guud ahaan iyo ta galmada gaar ahaan.
                    Dhakhaatiirtu waxay sheegaan in ragga sida xad dhaafka ah u cayilan uu
                    iska dhimo hormoonka labnimada ee lagu magacaabo testosteroon uuna ku
                    kordho hormoonka dheddignimada oo isna lagu magacaabo astrojeen. Sidoo
                    kale daawooyinka loo isticmaalo iscaatayntu iyaga laftooda ayaa keena
                    ciniinnimada, maxaa yeelay daawooyinkaasi ama waxa weeye hormoonno
                    qanjirrada waxyeelleeya, ama waa daawooyin ka hortaga cunto qaadashada
                    amaba waa qaar kaadida badiya. Guud ahaan dawooyinkaasi waxay
                    waxyeelleeyaan caafimaadka iyo awoodda ninka oo ay ku jirto tiisa
                    galmo.</li>
                <li>Sigaar cabista: Sigaar cabista faraha badan iyana waxaa la caddeeyey
                    inay hoos u dhigto awoodda galmo ee ninka, gaar ahaan kolka uu afartanka
                    ka gudbo, mana laha daawo aan ahayn inuu sigaarka iska daayo.</li>
                <li>Cunista qaadka: Qaadka oo in mukhaddaraadka lagu daro iyo in laga
                    daayo ay weli dood weyni ka taagan tahay, dad badan oo Soomaaliyihina
                    cunaan, ka sokow dhibaatooyinkiisa dhaqaale iyo bulshadeed, waxa uu
                    gacan ka geystaa ciniinnimada ragga. Dhibaatooyinkiisa haddaynu wax yar
                    ka taabannana waa sidatan:</li>
            </ol>
            <ul>
                <li>Ninku kolku qaadka cuno aad buu galmo niyadda ugu hayaa, ha yeeshee
                    geedkiisu ma yeelanayo awood kicitaan raalligelin karta isaga iyo
                    xaaskiisa midna.</li>
                <li>Ragga qaar baa kolkay qaadka cunaan xawada ceshan kari waaya oo
                    kolkay suuliga galaan ay kaadida raacdaa.</li>
            </ul>
            <ol start="19" type="1">
                <li>Daawashada dumarka ajnabiga ah: Ninka oon indhihiisa ka dadban
                    dumarka ajnabiga ka ah, amaba daawada aflaamta anshaxa iyo asluubta wax
                    u dhimaa, waxay gayeysiisaa in jirka xaaskiisa uu xiise u qabi waayo,
                    waana taa sirta ku jirta guurka xalaasha ah ee la yiri aragga waa u
                    dabool ibtana waa u gaashaan.</li>
            </ol>
            <h3 id="hababka-looga-hortago-ciniinnimada"><strong>HABABKA LOOGA
                    HORTAGO CINIINNIMADA</strong></h3>
            <ol type="1">
                <li>Bisqinta oo la xiiro: Bisqintu (shuunku) waxa weeye timaha kasoo
                    baxa xubnaha taranka rag iyo dumarba dushooda. Bisqinta oo la xiiraa
                    waxay gacan ka geysataa koritaanka xididdada dhiigga qaada xilliga
                    kacsiga. Sidoo kale waxay cambarka ka ilaalisaa dhibaatooyinka dibadda
                    kaga yimaada.</li>
                <li>Timaha kilkilaha oo la rifo: Kilkiluhu waxay soo daayaan ur aan la
                    jecleysan oo ka timaada taranka malaayiin baktiiriyo ah oo ka dhasha
                    dhididka meeshaa ku uruuraya. Haddaba timaha oo halkaasi laga guraa
                    waxay fududeysaa nadiifinta maqaarka iyo daloollada dhididka.</li>
                <li>Gudniinka: Gudniinku waxa weeye in la gooyo qolfada (beejada) ku
                    dahaaran dhalfada geedka ninka iyo in wax yar laga jaro kintirka
                    gabadha. Gudniinka faa’iidooyinkiisa waxaa kamid ah:</li>
            </ol>
            <ul>
                <li>Waxa uu ka takhallusaa qoyaanka duxda ah ee ay qolfadu soo deyso
                    loona yaqaan baaro, kaasi oo kolka uu bato qurma ayna ka dhalato ur laga
                    yaqyaqsado.</li>
                <li>Waxa uu yareeyaa cudurka kansarka (kaankarada), waxaana la caddeeyey
                    inu cudurkaasi ku badan yahay waddamada aan ragga laga gudin.</li>
                <li>Gudniinka carruurtu waxa uu yareeyaa kas la’aan isugu kaadinta
                    habeenkii.</li>
                <li>Gudniinku waxa uu yareeyaa seegaysiga, maxaa yeelay kurayga qolfada
                    lihi waa uu ku cayaaraa, tiiyoo keenta in geedkii caroodo oo kacsi cirka
                    iskula shareero, dabeetana suu u maraanmarayo una macaansanayo biyihii
                    ka yimaadaan, sidaana seegaysiga ku caadeysto.</li>
                <li>Ragga la guday muddada galmadoodu waa ay ka dheer tahay kuwa lamidka
                    ah balse aan la gudin, waana ay kaga fiican yihiin raaxaysiga iyo u
                    raaxaynta dumarkooda.</li>
                <li>Gabadha oo sidaan soo sheegnay loo gudaa, waxa ay ka dejisaa kacsiga
                    faraha badan, kuna dhalisaa dhowrsanaan iyo inay ninkeeda ku koobnaato,
                    isaga laftiisana aanay dusha ka saarin wax aan tabartiis ahayn.</li>
            </ul>
            <ol start="4" type="1">
                <li>Darab dhaqashada: Waxa loola jeedaa nadiifinta xubinta taranka iyo
                    dabada kadib kolka uu qofku saxaroodo ama kaadiyo, waana umuur waajib ku
                    ah qof kasta oo Muslin ah. Darab dhaqashada waxaa lagu bi’iyaa wasakhda
                    qofka ka timaada, urta xun eey la timaado iyo weliba malaayiinta
                    cudur-side ee isugu soo baxa kuna urura goobahaasi. Waxa kale oo ay
                    yareysaa faafidda dullinka iyo cudurrada.</li>
                <li>Qubayska: Qubaysku waxa weeye waajib mar kasta ooy galmo dhacdo.
                    Galmada qubayska waajibisaa khasab ma aha inay noqoto mid dhammaystiran,
                    oo mar haddii inta gudan ee geedka ninku (dhalfadu) ay gasho gudaha
                    cambarka, ha biyabbaxo ama yaanu biyabbixine, qubays baa isaga iyo
                    xaaskiisa labadaba ku waajibay.</li>
            </ol>
            <h3 id="qaabka-qubayska-waajibka-ah"><strong>QAABKA QUBAYSKA WAAJIBKA
                    AH</strong></h3>
            <ul>
                <li>Niyayso inaad qubays waajib ah qubaysanaysid.</li>
                <li>Dhaq xubnaha taranka, dabeetana gacmaha iska dhaq.</li>
                <li>U weyseyso sidaad ugu weyseysan jirtay Salaadda, lugahase
                    katag.</li>
                <li>Qubayskii billow adiga oo madaxa iyo garka biyaha dhex
                    gelinaya.</li>
                <li>Si fiican biyaha madaxa ugu shub ilaa ay ka hooraan.</li>
                <li>Jirka ka dhaq dhanka midig.</li>
                <li>Dhaq dhanka bidix.</li>
                <li>Haddaad tahay qof cayilan, biyaha gaarsii meelaha jirku ka
                    laablaabmo ee ay dhici karto in aanay keligood gaari karayn.</li>
                <li>Dabeeto lugaha iyo cagaha iska dhaq</li>
                <li>Waad dhammaysay, ha yeeshee biyaha dhabiil oo ha ku dhayalin.</li>
            </ul>
            <h3 id="doorka-darmaanta"><strong>DOORKA DARMAANTA</strong></h3>
            <p>Ciniinnimada ninka haysaa haddaanay ahayn mid cusbitaal iyo qalliin u
                baahan, balse tahay mid nafsiyadeed oo waqti ku xiran, u heli meyno
                ninkaasi dhakhtar kaga wanaagsan darmaan uu jecel yahay iyana jecel oo
                ku daaweeysa istiimin iyo dhiirri gelin.</p>
            <p>Haweeneydu kolka ay aragto in ninkeeda degganaan la’aani hayso, waa
                inay isweydiisaa haddii ay iyadu sabab u tahay iyo in kale, waana inay
                tamar iyo taag waxay leedahay isugu geysaa sidii ay gacalkeeda u
                badbaadin lahayd. Waa inay raaxadeeda qayb ka mid ah u hurtaa sidii ay
                wax waliba dabeecigoodii ugu soo laaban lahaayeen. Waa inay dib ugu
                hurisaa qalbigiisa dab jacayl isaga oon dareemin, tiiyoo intay mar
                waliba miraayadda hor tagto oo hadba meel iska jebiso dhar cusubna
                qaadato, beddesha habkii ay u shanleysan jirtay iyo barafuunnadii ay
                isticmaali jirtay. Waa inay ku dadaashaa cuntada ay siiso, iyada oo wax
                waliba ka hor marinaysa cuntooyinka rabitaankiisa kiciya sida kalluunka,
                hilibka, beerka, ukunta, cabitaannada la miiro, iyo wixi la mida.</p>
            <p>Sidoo kale waa inay guriga quruxdiisa ku dadaashaa, kolka ay ninkeeda
                la joogtana si waayo aragnimo ah isugu dartaa ereyo jacayl, xodxodasho
                iyo kaftan. Haweeneyda uu ninkeedu ciniin noqdo waxaa lagama maarmaan ah
                inay waqtiga galmada u dhaqanto si xilkasnimo ku jirto, sababta oo ah
                ninka caynkaasi ah oo ka dareema xaaskiisa degganaan la’aan waxaa u
                kordha dhaawac iyo quus dheeraad ah. Waa inay ismoogeysiisaa
                ciniinnimada ninkeeda, kaftan iyo faracayaarna ugu dhaqaaqdaa. ninku
                kolka uu arko xaaskiisa isku darsatay qurux, soojiidasho iyo furfurnaan,
                waxaa markaasi sare u kaca rabitaankiisa jinsi.</p>
            <p>Waxa la’isku raacay in dumarka waqtiga galmada reema, ereyada ay
                dheguhu ku raaxaystaanna ku aadaaraa ay toosiyaan dareenka ragga kuwa
                ugu ciniinsan. Waxa la yiri nin baa mid kale weydiiyey, “Dumarkiinna ka
                warran.” Markaas buu ugu jawaabay, “Waxay ku daran yihiin dhunkashada,
                dhuuqmada iyo lugo dhinac ka marinta.” Markaas buu kii su’aasha keenay
                intuu yiri, “Kol haddaanay inta aad sheegtay qaylo dhaan ku dereyn aniga
                way iga dhinteen,” halkii uga dhaqaaqay.</p>
            <p>Waxaa la yiri, nin baa u yimid Cali bin Abii-Dhaalib, kuna yiri,
                “Amiirul-Mu’miniinow waxaan qabaa naag markaan utegayo tiraahda, ‘Waad
                idishay, waad idishay!’” Markaas buu Cali ku yiri, “Dil anigaa diyadeeda
                bixinayee.”</p>
            <p>Haddaba haweeneyda, ha qabo nin ciniin ah ama mid calaacul sitaaye,
                waxaa laga doonayaa inay ninkeeda dareensiiso inuu khatar yahay oon
                ragannimo u laabnayn, geedkiisana xumaan iska daaye aanay asagaba xamili
                karin, xitaa haddaanay ayadu xaajo ka lahayn.</p>
            <h3 id="talooyin-la-siinayo-ninka-ciniinka-ah"><strong>TALOOYIN LA
                    SIINAYO NINKA CINIINKA AH</strong></h3>
            <ol type="1">
                <li>Beddel qaababka iyo xilliyada galmada.</li>
                <li>Ahmiyad iyo feker badan ha siin galmada, hana u aabayeelin
                    kutiri-kuteenka dadku isla dhex marayo.</li>
                <li>Haasaawaha iyo hadalka macaani waa lama huraan intaanay hawsha
                    galmadu billaaban, iskana jir inaad xaaskaaga kufsato.</li>
                <li>Waxaa laga yaabaa inay ciniinnimadu kugu soo gaadhay dhaxal, ayna
                    habboon tahay inaad baaritaan caafimaad samaysid.</li>
                <li>Utag xaaskaaga xilli jirkaaga iyo maskaxdaaduba ay deggan yihiin oo
                    aanad dareemeynin wax welwel iyo degganaan la’aan ah toona.</li>
                <li>Iska ilaali seegada iyo galmada xaaraanta ah.</li>
                <li>Aragga indhahaaga cesho cibaadada Eebbena badso.</li>
            </ol>
            <h3 id="daaweynta-dabiiciga-ah-ee-ciniinnimada"><strong>DAAWEYNTA
                    DABIICIGA AH EE CINIINNIMADA</strong></h3>
            <p>Borotiinnada laga helo cuntooyinka ay kamidka yihiin hilibka cad sida
                kalluunka iyo digaagga iyo weliba caanaha iyo farmaajada cadi waxa ay
                sameeyaan hormoonno kordhiya kacsiga iyo rabitaanka ragga.</p>
            <p>Fitamiin Aa waxa uu kamid yahay waxyaabaha aan looga maarmin
                tamarsiinta habdhiska taranka ninka, isaga oo awood siiya qanjirka
                borostaatka iyo qooraha, kana qaybgala cusbooneysiinta unugyada dhinta
                iyo dardargelinta kuwa tabarta daran. Fitamiin A waxa uu ka buuxaa
                karootada iyo khudaarta iyo midhaha fareeshka ah inteeda badan.</p>
            <p>Fitamiin Bii-1 isagu waxa uu gacan ka geeystaa xoojinta qanjirrada
                taranka iyo firfircooneynta insiimada qabta shaqooyinka bayolojiyeed ee
                jirka. Ninka uu fitamiinkaasi ku yaryahay waxaa ku dhaca tabar-darri,
                rabitaan la’aan iyo geedka oo ka raaracsama hawshii galmadana si
                wanaagsan u gudan waaya.</p>
            <p>Fitamiin Dii, waxaa loogu yeeraa (Fitamiinka Jinsiga), maxaa yeelay
                waxa uu kamid yahay waxyaabaha ugu waxtarka badan ee lagu daaweeyo
                madhalaysnimada. Wuxuu door weyn ka cayaaraa daryeelka tubbooyinka
                xawada ee ku jira xiniinyaha ragga, yaraantiisuna waxay kamid tahay
                waxyaabaha ugu badan ee ragga madhalaysnimada ku dhaliya. Fitamiinka
                waxa laga helaa khudaarta caleenleyda ah iyo firileyda sida
                qamadiga.</p>
            <p>Cuntooyinka la caddeeyey waxtarkooda waxa ugu horreeya kuwa caloosha
                dhaqso ugu shiidma, jirkana degdeg uga baxa:</p>
            <ul>
                <li>Kalluunka iyo aragoostada: Waxay kamid yihiin waxyaabaha
                    borotiinnada iyo Fitamiinnada laga helo kuwa ugu wanaagsan.</li>
                <li>Hilibka digaagga iyo ukunta: Degdeg bay xiidmaha ugu shiidmaan,
                    xawadana waa ay kordhiyaan.</li>
                <li>Shimbiraha: Sida booloboolada, dagiiranka, qoolleyda, iyo wixi la
                    mida, hilibkoodu waxa uu faa’iido gaar ah u leeyahay bekra-jebinta,
                    waxaana arrintaasi bariga dhexe laga ogaaday kumanaan sano kahor.
                    Masaaridu ilaa iyo maantadaan la joogo qoyska cusub hilibka shimbiraha
                    uun bay uqooshaan habeenka aqalgalka.</li>
                <li>Xummuska: Xummuska keligii ama isagoo malab lagu iidaamay. Caalimkii
                    la oran jiray Ibnu Siinaa waxa uu qoray in xummusku kordhiyo ragannimada
                    iyo rabitaanka jinsiga, sidaa daraadeed waxa calaf looga dhigi jiray
                    faraska labka ah iyo ratiga kolka la rabo inay dheddigooda
                    abaahiyaan.</li>
                <li>Basasha: Basashu geedka way kicisaa, xawadana kordhisaa.</li>
                <li>Baqdooniska: Waxaaba loo yaqaan fitamiinka ubad dhalista.</li>
                <li>Timirta: Timirta waxaa ku jira Fitamiin Dii, madhalaysnimada ka
                    hortaga, waxanay culimada qaar u yaqaannaan Fitamiinka Taranka.</li>
                <li>Jarjiirka: Waxa uu kordhiyaa samayska xawada iyo awoodda jinsiyeed
                    ee ragga.</li>
                <li>Karootada: Waxay gacan ka geysataa daaweynta tabar-darrida guud ee
                    jirka oo ay ku jirto ta jinsigu.</li>
                <li>Karafiska: Waa firfircooneeye jinsiyeed fariid ah, waxaana loo
                    isticmaalaa ansalaato ahaan.</li>
                <li>Xabbat Sowdada: Xawada ayay kordhisaa.</li>
                <li>Heylka: Heylka ay Soomaalidu shaaha ku darsadaan, waxa uu
                    firfircooneeyaa wareegga dhiigga iyo rabitaanka jinsi ee qofka.</li>
                <li>Sacfaraanka: Ubaxa sacfaraanka waxaa ku jira maaddooyin kordhiya
                    awoodda jinsiga.</li>
                <li>Lowska: Lowska (fuul Suudaaniga) isaga waxaan lagula tartameyn
                    kordhinta tirada iyo tayada xawada, iyadoy weliba intaa u dheer tahay
                    kacsiga ninka iyo culayskiisa oo uu kordhiyo.</li>
                <li>Sanjabiilka: Sanjabiilku caarkana wuu adkeeyaa calooshana jilciyaa,
                    wuxuuna si gaar ah u cajabiyaa ragga cimrigoodu hore u batay.</li>
                <li>Cabitaannada: Cabitaannada qaar baa jira kordhiya xawada, mar walba
                    oo uu ninku cabana kacsi la miyir beelo, waxana ugu horreeya qorfaha iyo
                    xulbada.</li>
            </ul>
            <h3 id="rosheetooyin-lagu-talinayo"><strong>ROSHEETOOYIN LAGU
                    TALINAYO</strong></h3>
            <ul>
                <li>Soo qaado koob malab ah iyo koob barkii basal la ridqay ah, oo isku
                    kari ilaa iyo inta urta basashu ka ba’ayso, markaa hal macalgo ka qaado
                    raashin kasta dabadii, adigaa wax dareemi doone ee.</li>
                <li>Macalgo xabbat sowdo shiidan ah intaad ku jebiso toddoba xabbo oo
                    ‘ukun guri’ ah, maalin dhaaf u qaado muddo bil ah, waxaad kala kulantana
                    ha iga qarsan.</li>
                <li>Saddex gabal oo toon ah dalaq sii raashin kasta dabadii.</li>
                <li>Saddex macalgo oo saliid xabbat sowdo saafi ah, ku jebi toddoba
                    xabbo oo ukun guri ah, kuna dar saddex macalgo oo malab ah, waxaas oo
                    dhanna makiinad iskula shiid, raashinka dabadiina qaado.</li>
                <li>Macalgo malab ah ku dar laba garaam oo sanjabiil ah iyo laba garaam
                    oo qarfo la shiiday ah, aroor kastana cun intaadan wax kale carrabkaaga
                    saarin.</li>
                <li>Caanaha lo’da oo saafi ah ku dar laba macalgo oo sanjabiil shiidan
                    ah, xoogaana dabka isla saar. Hal bakeeri oo weyn ka cab habeenkii hal
                    saac kahor xilliga galmada. Kolkaad sanjabiilkaa cabtana iska ilaali
                    inaad wax cunto ah ka daba geysid ilaa ay galmadu kasoo
                    gebagebowdo.</li>
                <li>Soo qaado shamaca malabka 25 garaam, miski 5 garaam, cambarka
                    nibiriga oo dabiici ah 10 garaam, saliidda xabbat sowdada 25 garaam iyo
                    sokor 5 garaam. Intaad isku wada qastid ku karkari dab deggan ilaa iyo
                    intay si wanaagsan isu dhex dabaalanayaan, midabkooduna ka noqonayo
                    madow xigeen, dareerihiina isu beddelayo cajiin xigeen. Dabeeto intaad
                    dhalo yar ku shubatid, dhig meel aanay carruurtu ka gaari karin. Galab
                    iyo subax ka qaado qaddar aad u yar oo le’eg madaxa kabriidka kuna cab
                    shaah, saddex beri kadibna ii war keen.</li>
                <li>Iniinyaha karafiska, jarjiirka, fijilka, karootada, sanjabiilka iyo
                    xabbat sowdada, intaad mid waliba 25 garaam kasoo qaadatid, si wanaagsan
                    u shiid kuna cajiin hal kiilogaraam oo malab saafi ah, dabeetana macalgo
                    yar raashinka dabadii ka qaado, adigoo weliba badsanaya cabista canabka
                    iyo karootada la miiray iyo cunista ukunta guryaha. Kolkaad intaa
                    dhammaysana Eebbe idankii amankaag baad arki.</li>
                <li>Soo qaado ukunta guryaha oo intaad meel yar ka daloolisid ka daadi
                    xabka cad, daloolkana uga dar malab. Intaa kedib cajiin bur uga dabool
                    daloolkii yaraa oo foornada xoogaa ku shiil ama weel biyo ku jiraan
                    intaad dhex dhigtid dabka la saar. Dabeeto intaad ukunta soo saartid,
                    waxa ku jira ka cab iyagoo kulul, bil walbana hal usbuuc sidaa yeel,
                    daawo kuuma dhinnee.</li>
                <li>Soo qaado dhowr xabboo ukun ah, intaad caddaanka ka daadisid,
                    shaharka subag ku shiil, dabeeto intaad malab dhex dhigtid ku cun muufo
                    laga dubay bur aan la xashirin. Haddaad subaxdii quraac ka dhigatid ama
                    habeenkii cuntid saacado kahor xilliga galmada, ogow daawo kuuma
                    dhinnee.</li>
            </ul>
            <h3 id="fiiro-gaar-ah"><strong>FIIRO GAAR AH</strong></h3>
            <ul>
                <li>Intaad cabi lahayd biyo caadi ah, waxaa lagugula talinayaa cabista
                    biyaha macdanta ah, hana ahaato cuntada kadib, maxaa yeelay cuntada oo
                    biyaha lagu dhex cabaa dheefshiidka ayay carqaladeysaa.</li>
                <li>Cuntadii horoon shiidmin mid kale ha ka daba geyn, aadna ha u
                    dhergin.</li>
                <li>Adigooy calooshaadu buuxdo isboorti ha cayaarin, kolkaad cayaarta
                    bogatase waxaad doonto cun.</li>
                <li>Ha illaawin iscarfinta iyo naf ka farxinta.</li>
                <li>Ha illaawin akhrinta buugaagta ka hadla la dhaqanka dumarka,
                    dhegeysiga sheekooyinka ay naftu ku raaxaysato rabitaankana kiciya.</li>
                <li>Ha illaawin daawashada quruxda darmaantaada kolkay guriga kolba daaf
                    mushaaxayso, digsi iyo dambiilna hadba dhinac kuula dhaafayso,
                    jirkeedana isu dareensii una sawiro qaybqayb iyo xubinxubin.</li>
                <li>Dumarka aan kuu bannaanayn indhahaaga ka daboolo, Dikriga Alle iyo
                    cibaadadana badso (Salaadda, Soonka iyo Qur’aan akhriska).</li>
            </ul>
            <h2 id="baabka-toddobaad-uuraysiga-iyo-madhalaysnimada">Baabka
                Toddobaad: Uuraysiga iyo Madhalaysnimada</h2>
            <h3 id="macluumaad-guud"><strong>MACLUUMAAD GUUD</strong></h3>
            <p>Mowduuca uuraysiga iyo madhalaysnimadu waa mowduuc aannu is leennahay
                aad iyo aad buu ahmiyad ugu leeyahay cid kasta oo Soomaali ah oo
                doonaysa inay guri degto ubadna daadihiso, maxaa yeelay waxaa ku jira
                macluumaad hadduu qofku fahmo uu kaga maarmi karo dhakhtar raadin iyo
                dhibaatooyinka dhaqaale ee daba jiitamaya, kol hadday ummaddu isaga
                badan tahay taagooley aan xitaa bixin karin kharashka wiisitada intaanan
                daawaba laysla gaarin. Haddaba annaga oo mowduuca dib ka quusi doonna,
                bal marka hore aan ku billowno macluumaad guud oo ku saabsan
                jinsiga.</p>
            <h3 id="xawada"><strong>XAWADA</strong></h3>
            <p>Xawadu (manidu) waa walax duuf ah oo uu ninku ku tuuro ilma-galeenka
                xaaskiisa kolka uu gaaro heer biyabbax. Xawadu kolka ay soo baxayso
                waxay leedahay midab jaalle xigeen ah oo u eg casaanka ukunta, ha
                yeeshee waxay dareere dhegdheg ah isu beddeshaa kolka ay hawadu ku
                dhacdo. Waxa kale oo ay leedahay ur gaar ah oo uu sababo dheecaanka
                borostaatku.</p>
            <p>Xawadu waxay si joogta ah ugu samaysantaa labada xiniinyood laga
                billaabo xilliga qaan-gaarnimada (13 illaa 15 jir), waxanay ka samaysan
                tahay madax ay ku jiraan hiddo-sideyaal, iyo dib u fududeeya inay
                dhaqdhaqaaqdo. Xawadu waxay ku noolaan kartaa gudaha habdhiska taranka
                naagta muddo afar maalmood ah.</p>
            <p>Halkii tuurmo oo xawa ahi waxay u dhigantaa 3 illaa 6 sintimitir oo
                saddex jibbaaran, ama 220 illaa 300 milyan oo unugyo jinsiyeed ah.</p>
            <p>Xawadu intaanay ka bixin jirka waxay soo martaa masaafo aad u fog oo
                ku dhow laba mitir oo dherer ah. Kolka istiinku uu gaaro heerka ugu
                sarreeya, geedka ninku waxa uu tuuraa shan ilaa siddeed tuurmo oo xawo
                ah isaga oo sidaasi kaga takhallusaya wax kasta oo ku jira.</p>
            <h3 id="caadada"><strong>CAADADA</strong></h3>
            <p>Qanjirrada taranka ee ninku waxay maalin kasta si aan kala go’ lahayn
                u soo daayaan malaayiin unugyo jinsiyeed ah, ha yeeshee jirka haweeneydu
                taa waa uu ka duwan yahay. Haweeneyda qaan-gaarka ahi waxay leedahay
                keyd dhan dhowr kun oo ugxan aan bislayn, ahna kii ay weligeed
                isticmaali lahayd. Haddaba 26 illaa 28 maalmood oo kasta waxay
                haweeneydu soo deysaa hal ugxan oo bislaata bartamaha wareeg caado oo
                kasta, gaar ahaan maalinta 15aad marka dib loo soo tiriyo caadada xigta.
                Ugxantu ayadoo bisil ayay kasoo baxdaa ugxan-sidaha, diyaarna ku noqotaa
                luqunta ilma-galeenka, haddii aan muddo go’an gudeheed lagu faxlinna
                jirku waa uu iska soo qashin saaraa ayada oo uu la socdo xoogaa dhiig
                ahi, hawshaasi oo loo yaqaan caado.</p>
            <p>Caadadu waxa ay ka kooban tahay afar marxaladood oo marxalad waliba
                ay hal usbuuc qaadanayso:</p>
            <ul>
                <li>Usbuuca koowaad ee ka dambeeya joogsiga dhiigga caadada, mid kamid
                    ah labada ugxan side ayaa soo daaya hal ugxan.</li>
                <li>Usbuuca labaad ugxantu waxa ay ka soo baxdaa ugxan sidaha. Inta
                    badan haweenku ma dareemaan ka soo baxaasi, ha yeeshee qaar tiro yar baa
                    xanuun aan sidaa usii badnayn dareema.</li>
                <li>Usbuuca saddexaad ugxantu waxay soo martaa makaroofanka
                    (buuqa).</li>
                <li>Usbuuca afaraad haddii aan ugxantaasi la faxlin waa ay dhimataa,
                    isla markaasi gidaarka ilma-galeenku waxa uu soo tufaa dhiig iyo dareere
                    kale oo ku dheehan ugxantii dhimatay, gebi ahaantoodna waxay ka soo
                    baxaan afka cambarka waxaana markaasi loogu yeeraa dhiig caado.</li>
            </ul>
            <p>Dumarka boqolkiiba-50 dhiiggooda caadadu waxa uu u dhexeyaa 25 illaa
                75 garaam.</p>
            <p>Haweeneyda caadada qabta waxa la gudboon inay ku dadaasho nadaafadda
                iyo isku bed-beddelashada dharka, mar kastana isticmaasho boolbire. Waa
                inaysan sariirta isku tuurin kolka ay caadadu ku dhacdo, balse ay
                isdaryeeshaa gaar ahaan labada maalmood ee ugu horreeya.</p>
            <p>Waxaannu soo sheegnay in 26 illaa 28kii maalmoodba mar caadadu
                timaado, waxase jirta in mararka qaar isbeddel yari ku yimaado
                muddadaasi oo ama ay 26 ka yaraato ama 28 maalmood ka badato, haddiise
                isbeddelkaasi uu usbuuc ka bato, waxay taasi ku tusaysaa inuu jiro cudur
                dhakhtar u baahani. Dhiigga caadadu waxa uu socdaa maalin ilaa toddoba
                maalmood, haddiise muddadaasi ay ka yaraato maalin ama ka badato usbuuc
                waxa uu noqonayaa mid aan caadi ahayn oo dhakhtar u baahan. Waxyaabaha
                gooya ama dib u dhiga dhiigga caadada waxa kamid ah: Isbeddelka jawiga,
                ka guurista xeebta oo loo guuro magaalada bartamaheeda ama lidkeed, ka
                guurista ban ilaa buur ama tuulo ilaa magaalo, beddelista waqtiyada
                cuntada, ku qubaysashada biyo qabow, ciyaarista isboortiga, xanaaqa
                faraha badan, cabsida iyo wixi la mida. Waxa weliba intaa dheer in
                inantu kolka ay qaangaarayso ayaamaha dhiiggeeda caadadu aysan
                habeysnayn.</p>
            <p>Dhiigga caadada soo dhowaanshihiisa dumarka qaar baa ku garta
                calaamado ay kamid yihiin calool xanuun, daal, indhaha dushooda oo
                culays ka fuulo, shuban, madax xanuun, tamar darri iyo suuxdin, iyo wixi
                la mida, haddiise ay gabadhu dareento xanuun aan loo adkeysan karin waxa
                markaasi habboon inay dhakhtar la tashato.</p>
            <p>Xanuunka ka yimaada caadada waxyaabaha ka hortaga waxa kamid ah
                tarbiyadda wanaagsan. Waxa nalooga baahan yahay haddii aynu nahay
                waalidiinta carruurta koriya in aynu u sharraxno hablaha inta ay yaryar
                yihiin wax kasta oo ay la kulmi doonaan mustaqbalka, si aysan kedis ugu
                noqon oo aanay uga welwelin caadadaasi iyo dhiigga la socda. Kolka aannu
                inanta kala hadlayno caadada ku dhacday markii ugu horreeysay, waa in
                aynu ku waaninnaa waanadan oo kale, “Caadadu ma aha cudur ama ceeb,
                balse waxay ku tusaysaa inad qaangaartay. Hadda laga billaabo waxaad
                gudahaaga ku qaadi doontaa bu’dii uu ka uunmi lahaa uurjiifku. Waxaad
                ogaataa in aad weynaatay ood mar dhow noqon doonto haweeney, kolka aad
                si wanaagsan u kortana aad carruur dhali doonto. Haddaba farax oo
                ducayso mar kasta oo ay caadadu kaa timaado, hana u aabayeelin
                xanuunnada yaryar ee ay keento. Dhiigga aad arkaysaa ma aha wasakh sida
                ay ku doodaan kuwa jaahiliinta ahi, balse waxa weeye mid caafimaad,
                waana hoore cunto u noqon doona carruurtaada berrito. Haddaba ka soo
                qaad ayada oo ay caadadu kuu tahay ballanqaad laguu ballan qaadayo
                farxad soo socota taasi oo ah hooyonnimo.”</p>
            <p>Inantu waxay marka ugu horreeysa caada keentaa kolkay 11 illaa 12
                jirsato, waxase laga yaabaa inay da’daasi dib uga dhacdo taasi oo ku
                xiran jawiga ay ku kortay, cuntada ay cunto, iyo wixi la mida, ha
                yeeshee haddii ay 18 jir dhaafto iyada oo aanay weli caado ka imaan waxa
                markaasi habboon inay dhakhtar u tagto.</p>
            <h3 id="dhaxlidda-astaamaha"><strong>DHAXLIDDA ASTAAMAHA</strong></h3>
            <p>Qof kasta oo bani’aadmi ahi waxa uu ka unkamaa hal unug oo lagu
                magacaabo bu’da bacrimane, taasi oo ka dhalata kolkay is galaan iskuna
                baaba’aan xawada ninka iyo ugxanta naagtu. Unuggaasi waa uu qaybsamaa
                asagoo u kala jeebmaya laba unug oo isla eg, dabeeto afar, dabeeto
                siddeed unug ilaa uu ka samaysmo qof bani’aadmi ah oo ka kooban kumanaan
                unugyo ah.</p>
            <p>Bu’da unugga ayaa ah halka uu qaybsanku ka dhaco. Bu’da waxa ku dhex
                jira koox miiqyo ah oo isku dhex miliqsan looguna yeero koroomasoomyo.
                Unugga jirka bani’aadmigu waxa uu ka kooban yahay 46 koroomasoomyo oo
                lambar labaysan (laba saf oo kiiba 23 koroomasoom ka kooban yahay).</p>
            <p>Koroomosoomyada waxaa ku dul tixan hiddo-sideyaal ah kuwa iyagu
                xaddida astaamaha ruux kasta oo inaga mid ah u gaar ah ee lagu garto.
                Astaamaha sida dhererka, midabka dubka, midabka indhaha, iyo wixi la
                mida, waxa xukuma laba qindi hiddo-side ama isku jaad ah ama isku liddi
                ah, kagana raran labada koroomasoom ee lambarka labeysan laba meelood oo
                iska soo horjeeda. Labadii qindi hiddo-side ee isku jaad ahi, astaan
                mideysan ayay toos ugu gudbiyaan tafiirta. Labadii qindi hiddo-side ee
                isku liddi ahi waxay kala xukumaan laba astaan oo isku liddi ah, mid uun
                baana tafiirta u gudubta (shiiqiye) iyada oo tan kale la qariyo
                (shiiqsane).</p>
            <p>Haddii aynu maykariskoob ku eegno waxaynu arkaynaa in qindi kasta oo
                koroomasoomyo ahi isaga mid yihiin xagga qiyaasta dhererka iyo
                muuqaalka, marka laga reebo qindiga 23aad oo isaga koroomasoomyadiisu ay
                ku kala geddisan yihiin xag muuqaal iyo xag dherer intaba. Labadaa
                koroomasoom ee dambe mid baa dheer, dhumucda madaxiisuna weyn tahay,
                waxaana loo yaqaan X, midna waa uu gaaban yahay, dhumucda madaxiisuna
                yar tahay, waxaana loo bixiyay Y. 44ka koroomasoom ee qindi-qindiga
                isugu jaadka ah waxa loogu yeeraa koroomasoomyo jireed, halka labada
                koroomasoom ee X iyo Y looga magacaabo koromasoomo jinsiyeed.</p>
            <p>Xawada ninka iyo ugxanta naagta midkiiba waxa uu ka kooban yahay unug
                koroomasoomyo jireed (46 koromasoom oo lambar labaysan) barkii (23
                koroomasoom oo lambar baran ah), waxaana lagu magacaabaa unug
                koroomasoomo jinsiyeed. Kolka haddaba ay midoobaan xawada iyo ugxantu
                iskuna baaba’aan, waxay yeeshaan tira buuxda oo koromasoomo ah (46
                koromasoom oo lambar labaysan ah). Haddaba 46ka koroomasoom ee ay sidaan
                unug jireedyadu, 23 koroomasoom kamid ahi waxay ka yimaadaan xawada
                aabbaha, 23ka kalena ugxanta hooyada. Sidaasi daraadeed, astaamaha qofka
                lagu suuraadiyo barkood wuxu ka helaa aabbihii, barka kalena
                hooyadii.</p>
            <p>Kolka ugxan iyo xawo isu yimaadaan oo is galaan ayay abuuraan
                bacrimane oo ah uur bilawgii. Naagta unug jinsiyeedkeedu waxa uu ka
                kooban yahay 22 koroomasoom iyo hal koroomasoom oo dheer, waxaana loo
                soo gaabiyaa (22+X). Ninku waxa uu leeyahay isagu laba nooc oo xawo
                ah:</p>
            <ul>
                <li>Nooc ka kooban 22 koroomasoom iyo hal koroomasoom oo dheer (22+X)
                    loona yaqaan xawo X.</li>
                <li>Nooc ka kooban 22 koroomasoom iyo hal koroomasoom oo gaaban (22+Y)
                    loona yaqaan xawo Y.</li>
            </ul>
            <p>Labada nooc xawo ee aynu soo sheegnay waxaa ka imaan kara laba nooc
                oo bacrimin ah:</p>
            <ul>
                <li>Xawada 22+X oo la kulanta ugxanta 22+X gabarina ka dhalato
                    (44+XX).</li>
                <li>Xawada 22+Y oo la kulanta ugxanta 22+X uuna wiil ka dhasho
                    (44+Y).</li>
            </ul>
            <p>Sidaasi buu nooca ubadku ugu xaddidmaa daqiiqadda ay dhacayso
                bacrimintu. Saa darteed, cilmi ahaan cidda ka mas’uulka ah nooca ubad ee
                dhalanayaa waa ninka iyo xawadiisa, oo hadday xawadu tahay X waxa ka
                dhalanaysa gabar, haddiise ay tahay Y waxaa ka dhalanaya wiil. Haddaba
                waxaynu halkaasi ka garan karnaa in haweeneyda iyo ugxanteedu aanay wax
                door ah ku lahayn xaddidaadda nooca ubad ee dhalan doona, waana macluumo
                loo baahan yahay inay ogaadaan ragga ku eedeeya mararka qaarna kuba fura
                haweenkooda gabdho ay dhaleen aawadood. Tan kale, miyaanay ragga
                caynkaas ahi akhrin aayadahaan?</p>
            <p>“Eebbe asagaa iska leh xukunka samooyinka iyo dhulka, wuxuu abuuraa
                wuxuu doono, cidduu doono wuxuu siiyaa gabdho, cidduu doonana wiilal.
                Amaba wuxuu isugu daraa wiilal iyo gabdho, cidduu doonana waxa uu ka
                dhigaa madhalays, isagaa wax og, awoodi karana.” Suurat a-Shuuraa: 49 –
                50.</p>
            <h3 id="bacriminta"><strong>BACRIMINTA</strong></h3>
            <p>Halkii jeer ee ay galmo dhacdo, waxaa gudaha cambarka gala qiyaastii
                300 milyan oo xawo ah, ha yeeshee dhowr boqol oo qura ayaa gaara
                ugxanta. Xawadu intaanay ugxanta gaarin waa inay cambarka ka gudubtaa.
                Cambarka gudihiisa waxa ku badan aysiidha, xawaduna waxay u baahan tahay
                jawi alkali ah, aysiidhuna ku yar tahay. Waxaa markaa lama huraan ah
                inay xawo aad u fara badani halkaasi ku xasuuqmayso. Xawadii intay ka
                badbaaddo xasuuqaasi, dareeraha duufka ah haleesha ayuun baana gaaraysa
                ugxanta oo bacriminaysa.</p>
            <h3 id="xawada-wiilka-iyo-tan-gabadha"><strong>XAWADA WIILKA IYO TAN
                    GABADHA</strong></h3>
            <p>Waxaynu hore u soo sheegnay in xawada Y ay tahay ta uu wiilku ka
                dhasho, halka X ay tahay ta ay gabadhu ka dhalato. Waxase jira waxyaabo
                kale oo ay ku kala duwan yihiin labadaasi nooc ee xawo:</p>
            <ul>
                <li>Xawada X waa ay ka madax ballaaran tahay xawada Y.</li>
                <li>Tirada xawada Y waa ay ka badan tahay tirada xawada X.</li>
                <li>Xawada Y waa ay ka firfircoon tahay ta X, ha yeeshee waa ay ka keyd
                    yar tahay, sidaa daraadeedna ka hor dhiman ogtahay.</li>
                <li>Xawada X waa ay kaga adkeysi badan tahay ta Y aysiidha
                    cambarka.</li>
            </ul>
            <h3 id="uuraysiga"><strong>UURAYSIGA</strong></h3>
            <p>Xawadu kolka lagu tuuro cambarka, waxay isugu tagtaa guntiisa meel u
                dhow afka ilma-galeenka oo isagu soo daaya dareere xawada ugu dul
                meereysta sida ay shinnidu buulkeeda ugu dul meereysato, dabeetana u
                kaxaysta dhanka afka ilma-galeenka. Masaafada u dhaxaysa halka ay
                ugxantu taallo iyo afka ilma-galeenku waxay dhan tahay 150 sintimitir,
                muddada ay xawadu u socoto halkaasina waxay u dhigantaa muddada uu nin
                lugaynayaa ku jari karo masaafo 8 kiilomitir ah. Waddadaasi u dhaxaysa
                ugxanta iyo afka ilma-galeenku waa mid jiirooyin badan, waxaana ku yaal
                qanjirro iyo maqaarro badan oo laalaaban, kuwaasi oo wiiqa socodka
                xawada oo isaga lagu qiyaasay 0.333 milimitir ilbiriqsigiiba.</p>
            <p>Xawadu waxay u baahan tahay muddo 5 illaa 7 saacadood ah si ay u
                jarto masaafada u dhexeysa cambarka iyo makaroofanka, halkaasi oo ay
                ugxantii ku sugayso. Haddaba suuragal ma aha inuu faxal dhaco waqtigaasi
                kahor, welibana mararka qaar waqtigu intaasi waa uu ka badanayaa,
                sababta oo ah waxaa kulmaya ugxantii oo aad u yar iyo xawadii oo aan
                haysan waddo toos ah. Xilligaasi xawadu waxay u muuqataa sidii ciidanka
                gargaarka degdegga oo raadinaya nin ku dhex lumay buuro aan sahal lagu
                dhex mari karin.</p>
            <p>Maadaama jirka haweeneydu uu diirran yahay, qoyan yahayna, waxaa
                suuragal u noqonaysa xawada inay ku dhex noolaato muddo laba ilaa afar
                maalmood ah iyada oon lumin awooddii faxlista. Xawadu waxay ka tagtaa
                labada makaroofan gashaana gudaha caloosha, dabeetana hareereysaa
                ugxan-sidaha, iyada oo raadinaysa meel ay u marto ama ay suuragal tahay
                inay ugxantu ka soo baxdo, waxaanay saacado badan u sugtaa imaatinka
                ugxanta sidii eeyo ugaareed oo hor fadhiya god bakayle.</p>
            <h3 id="goorma-ayay-bacrimini-dhici-kartaa"><strong>GOORMA AYAY
                    BACRIMINI DHICI KARTAA?</strong></h3>
            <p>Si aynu su’aashaasi uga jawaabno aynu derisno afartaan xaaladood:</p>
            <ul>
                <li>Hadday galmo dhacdo muddada u dhaxaysa maalinta ay haweeneydu ka
                    qabaysato dhiigga caadada, ilaa iyo afar maalmood kahor maalinta ay
                    ugxantu diyaarka u tahay in la faxlo, xawadii waa ay dhimanaysaa
                    intaanay la kulmin ugxantii, maadaama aanay noolaan karin wax ka badan
                    afar maalmood, sidaasi daraadeed bacrimini ma imaan karto.</li>
                <li>Hadday galmo dhacdo afar maalmood ilaa iyo maalin kahor xilliga
                    ugxamaynta, xawada inteeda badani waa ay dhimataa, qaar baase gabbaadin
                    ka dhigta raacana dareeraha duufka ah, halkaasina ku suga soo bixitaanka
                    ugxanta. Markii muddo la joogaba qaar xawadii kamid ah ayaa dibadda u
                    soo baxa si ay bal u hubiyaan inay ugxantii soo baxday iyo in kale,
                    halkaasina ay aysiidha cambarku qaar kale kaga leysaa. Ugu dambeynta hal
                    xawo ayaa laga yaabaa inay nasiib u yeelato inay ugxantii la kulanto,
                    halkaasina ku bacrimiso. Xawada qura ee ay suuragal tahay inay wax
                    bacrimiso waa nooca X, maadaama aanay Y muddada intaa la’eg noolaan
                    karin keyd cunto iyo adkaysi yaraan aawadood.</li>
                <li>Haddii la isu galmoodo maalinta ugxamaynta ilaa iyo 24ka saac ee
                    xiga, ugxanta ayaa ah markaasi tan iyadu sugaysa inay xawadu u timaado,
                    sidaasina bacrimintii ku dhacdaa. Xawada wax bacrimin karta xilligaasi
                    waa Y, maadaama ay ka firfircoon tahay X, kagana hor marayso ugxantii oo
                    diyaar ah.</li>
                <li>Haddii la isu galmoodo kolkay 24 saac ka soo wareegto ugxamaynta iyo
                    wixii ka dambeeya, nasiib darro ugxanta oon noolaan karin wax ka badan
                    24 saac aawadeed, ayay intay quusato murugo u dhimataa.</li>
            </ul>
            <p>Waxaad halkaasi ka garan kartaa in muddada ah afar maalmood kahor iyo
                24 saac kadib maalinta ugxamayntu ay tahay waqtiga ugu habboon ee
                bacrimini dhici karto.</p>
            <p>Su’aashii aynu mar dhoweyd ka jawaabnay haddaynu si kale isu
                weydiinno, qaab kalena uga jawaabno, waxay noqonaysaa sida tan:</p>
            <h3 id="goorma-ayuu-uur-imaan-karaa"><strong>GOORMA AYUU UUR IMAAN
                    KARAA?</strong></h3>
            <p>Baaritaanno ay sameeyeen culimo fara badan oo ku xeel dheer cilmiga
                caafimaadka gaar ahaan cudurrada dumarku, waxay caddeeyeen in ugxantu ay
                ka tagto ugxan-sidaha 15 maalmood kahor caadada xigta, ama haddaynu si
                kale u niraahno maalinta 15aad kahor inta uusan imaan dhiigga soo
                socdaa. Sidaasi bay haddaba ku xaddidi kartaa islaantu wareegga
                dhiiggeeda caado, iyada oo taasi ka tixraacaysana ay sii sheegi kartaa
                goorta ay ugxamayn doonto.</p>
            <p>Waxaynu hore usoo sheegnay inay xawadu jirka haweenta ku jiri karto
                muddo 48 saacadood. Haddaba haweeneyda wareeggeeda caado uu yahay 26
                maalmood oo kasta, waxaa la faxli karaa inta u dhexeysa maalinta 9aad
                ilaa 13aad, iyada oo loo eegayo xisaabtaan:</p>
            <p>26 – 15 = 11 (maalinta ugxamaynta) – 2 (intay nooshahay xawadu) = 9
                (maalinta ugu horreysa ee ay faxlisi dhici karto)</p>
            <p>26 – 15 = 11 (maalinta ugxamaynta) + 2 (nolosha ugxanta) = 13
                (maalinta ugu dambeysa eey faxlisi dhici karto)</p>
            <p>Muddada ay suuragal tahay inay faxlisi dhacdo waa 9aad illaa
                13aad.</p>
            <p>Waxaa intaa dheer inay suuragal tahay inay ugxantu hor marto ama dib
                dhacdo laba maalmood, sidaasi bayna dhakhaatiirtu ugu dareen muddadaasi
                aynu soo sheegnay afar (2 * 2 = 4) maalmood oo kale oo ka dhigan waqti
                nabad gelyo.</p>
            <p>9 (maalinta sagaalaad) – 2 (muddo nabad gelyo) = 7</p>
            <p>13 (maalinta saddex-iyo-tobnaad) + 2 (muddo nabad gelyo) = 15</p>
            <p>7aad (maalinta ugu horreysa ee ay faxlisi dhici karto) illaa 15aad
                (maalinta ugu dambeysa ee ay faxlisi dhici karto)</p>
            <p>Muddada ay suuragal tahay inay faxlisi dhacdo waa 7aad illaa
                15aad.</p>
            <p>Sidaasi bay haweeney kasta oo wareegga caadadeedu uu yahay 26
                maalmood ay uur ku qaadi kartaa inta u dhexeysa maalinta 7aad illaa
                15aad kolka laga soo tiriyo maalintay caadadu ku dhacday. Haweeneyda
                caadadeedu 27ka maalmood tahay waxay uur qaadi kartaa inta u dhexeysa
                maalmaha 8aad illaa 16aad. Tan 28ka maalmood 9 illaa 17, tan 29ka 10
                illaa 18, tan 30ka maalmoodna waxaa suuragal ah inay uur qaaddo inta u
                dhexeysa maalinta 11aad iyo maalinta 19aad laga soo billaabo maalintii
                ay ka timid caadadii ay ka qubaysatay.</p>
            <p>Haddaba maxay samaynaysaa haweeneydu si ay u garato maalmaha ay uurka
                qaadi karto? Jawaabtu waxa weeye:</p>
            <ul>
                <li>Waxay si sax ah oo jadwalaysan muddo dhowr sanadood ah u qoraysaa
                    taariikhda ay caadadu ka timaado.</li>
                <li>Iyada oo jadwalkaasi la kaashaneysa waxay ogaaneysaa taariikhda
                    caadada soo socota.</li>
                <li>Taariikhdaasi waxay ka tuuraysaa 15 maalmood, dabeetana waxaa soo
                    baxaya waqtiga ugxan jiifka.</li>
                <li>Si ay wax farqi ah oo dhici kara uga hor tagto waa inay ku dartaa
                    waqtigaasi laba maalmood oo ka horreeysa iyo laba ka dambeeysa,
                    sidaasina uu waqtigu ku noqonayo shan maalmood.</li>
                <li>Shantaasi maalmood waxay ku daraysaa 2 * 2 = 4 maalmood oo kale,
                    iyada oo laba maalmood oo kamid ah laga soo qaadayo inay xawadu gaartay
                    kahor waqtigii la filayey, labada maalmood oo kalena ay noolaan karto
                    kadib waqtigii la filayey inay noolaato, sidaasi bayna haweeneydu ku
                    uuraabi kartaa oo qura 9 maalmood oo ku jira bartamaha bisha
                    caadada.</li>
            </ul>
            <h3 id="khalkhalka-jadwalka-caadada"><strong>KHALKHALKA JADWALKA
                    CAADADA</strong></h3>
            <p>Waxaa marmar dhacda in ay caadadu ka soo hormarto ama ka dibdhacdo
                waqtigeedii. Haddaba waxyaabaha khalkhalka geliya jadwalka caadada waxa
                ugu horreeya kuwa soo socda:</p>
            <ul>
                <li>Cudur ku dhaca haweeneyda (cudur caadi ah).</li>
                <li>Uurka, dhalmada, dilanka iyo cudurrada haweenka.</li>
                <li>Jawiga oo isbeddela, sida gabadhii ku noolaan jirtay magaalada oo u
                    guurtay tuulo iyo taasi lidkeed.</li>
                <li>Jirka oo daal ba’ani ka haayo, sida kan ka dhasha socdaalka dheer,
                    guuritaanka, cayaaraha isboortiga, iyo wixi la mida.</li>
                <li>Shaqada oo isbeddesha sida guri joog noqotay teeb garaacdo.</li>
                <li>Welwel, baqdin ama naxdin fara badan sida kuwa ka dhasha geeri ku
                    timaada xubin ehelka ka tirsan ama saaxiib, mehersiga, guurka, iyo wixi
                    la mida.</li>
            </ul>
            <p>Waxyaabahaasi aannu soo sheegnay haddii ay ku dhacaan nuska hore ee
                wareegga caadada, waxa dhacaysa in isbeddel ku yimaado dib u dhiga ama
                soo hor mariya caadada. Si haddaba looga hor tago khalad kasta oo dhici
                kara, waa inay haweeneydu degsataa jadwal tusaya waqtiga ay caada bileed
                kastaa bilaabato. Iyada oo jadwalkaasi ka tix raacaysa, haddii ay ogaato
                in wareeggaasi uu habaysan yahay, dusha ayaabay ka qaybi kartaa, waxaana
                markaasi suurtagal noqonaysa inay awood u yeelato inay sii sheegto
                waqtiga ay bil kasta ugxamayn doonto. Waxay markaasi qoraysaa waqtiga
                kuna daraysaa afar maalmood oo ka horreeysa iyo afar ka dambeeysa, si ay
                u hesho 9ka maalmood oo ay suuragal tahay inay uur qaaddo. Kolka ay
                caadada xigtaa timaadana, waxay ka tuuraysaa 15 maalmood si ay u hubsato
                inay saxsan tahay iyo inkale.</p>
            <h3 id="calaamadaha-uurka-bilawga-ah"><strong>CALAAMADAHA UURKA BILAWGA
                    AH</strong></h3>
            <p>Waxaa jira dhowr calaamadood oo lagu garto inay haweeneydu uur
                qaadday, ha yeeshee calaamadahaasi middoodna keligeed kuma filna inay
                tusaale cad u noqoto jiritaanka uurka, balse waa in la helaa iyaga oo
                isku duuban si loo hubiyo in uur jiro.</p>
            <ol type="1">
                <li>Caadada oo istaagta: Calaamooyinka lagu garto uurka bilawga ah tan
                    ugu caansan, uguna saxsani waxa weeye caadada oo joogsata. Ha yeeshee,
                    haddii ay dhacday faxlistu wax yar kahor imaatinka dhiigga caadada, waxa
                    suuragal ah inuu dhiiggaasi caadadu soo laabto bisha dambe, sababta oo
                    ah xawadii u gudubtay ilma-galeenka ayaa dul meereysanaysa ugxan-sidaha
                    iyada oo sugaysa ugxan soo baxda, taasi oon soo baxaynin ilaa
                    ilma-galeenku dubka rogto xilliga caadada. Haddaba waxaa laga yaabaa
                    inay galmadu dhacday kahor dhiigga caadada, ha yeeshee faxlistu ay
                    dhacday dhiiggaasi kadib. Arrintaasi dumarku ma garanayaan mana
                    rumaysanayaan, iyada oo middood kolka dhakhtar ku yiraahdo uur ayaad
                    leedahay, ku qaylisa, “Suuragal ma aha, caadaaba iga timid galmadii
                    kadib ee sideen uur ku yeelan karaa?” Waxaa mar mar dhif ah dhacda in
                    dumarka qaar ay dhowr jeer caadadu ka timaado inta ay uurka leeyihiin,
                    ha yeeshee sida caadiga ah caadadu waa ay istaagtaa kolka uurku
                    billowdo. Guud ahaan haweeneyda uu waqtigeeda caadadu u jadwalaysan
                    yahay waxay xaq u leedahay inay isu qaadato qof uur leh kolka uu dhiiggu
                    ka soo daaho waqtigii uu ka imaan jiray.</li>
                <li>Matagga subaxdii: Matagga subaxdii ay haweeneydu matagto waa
                    calaamadda labaad oo lagu garan karo uurka. Uurjiifku waxa uu ka
                    samaysmaa ugxanta hooyada iyo xawada aabbaha. Haddaba maadaama dhismaha
                    borotiineed ee xawadu uu ka duwan yahay kan jirka haweeneyda, waxaan
                    shaki ku jirin in ay xawadu ku tahay jirkaasi soo galooti, taasi oo
                    markaasi keenta in haweenka badankoodu ay ku sumoobaan usbuuca ugu
                    horreeya uurka. Jirka haweenku maalintii waa uu u adkaysan karaa sunta
                    soo galootiga ah maadaama kilyaha, sambabada iyo qanjirrada dhididku ay
                    si wanaagsan u shaqaynayaan, ha yeeshee kolka habeenkii shaqada
                    xubnahaasi ay yaraato, suntii ayaa ku ururaysa dhiigga, kolka ay
                    haweeneydu subaxdii hurdada ka toostana waxay billowdaa shuban iyo matag
                    maadaama ay jirka bani’aadmiga caado u tahay inuu dibadda isaga saaro
                    wixii sun ah ee soo gala. Sidaasi ayuu mataggu subaxdii u yahay wax iska
                    caadi ah, iyada oo looga dan leeyahay in dibadda looga saaro sunta
                    gashay ilma-galeenka. Mataggu waxa uu billowdaa subaxdii isla marka ay
                    haweeneydu hurdada ka toosto iyada oon wax cunin waxna cabin. Waxaa
                    mararka qaar dhacda inuu mataggu haayo maalintii oo dhan muddo dhowr
                    bilood ah, una diido inay raashin qaadato, kuna dhaliyo caatanimo iyo
                    tamar darri, isaga oo weliba mararka qaar gaarsiiya heer lagala gaaro
                    dhakhtar ilmaha ka soo tuura si uu iyada u badbaadiyo, waase arrin dhif
                    ah.</li>
                <li>Ilma-galeenka oo ballaarta: Mar kasta oo uurjiifku sii weynaadaba
                    ilma-galeenku waa uu sii ballaartaa, dhakhtarkuna qalabkiisa gaarka ah
                    ayuu arrintaasi kula socdaa, ha yeeshee haweeneyda uurka lihi ma
                    dareento inta uu ilma-galeenkeedu weynaanayo.</li>
                <li>Ibaha naasaha oo midabbaysta: Ibaha naasuhu bilaha dambe ee uurka
                    waxay yeeshaan midab aad u madoow. Sidoo kale waxaa samaysma khadka
                    dhexe ee isku xira xuddunta iyo bisaqleyda, kaasi oo baaba’a kolka ay
                    haweeneydu umusho.</li>
                <li>Caloosha oo buurata: Dumarka kuwooda khibradda yari waxay u qaataan
                    in usbuuca horeba caloosha buurani ay uur sheegayso, mana garanayaan in
                    aan uurjiifka caloosha laga dul garan karin ilaa laga gaaro bisha
                    shanaad, isaga oo wixii marxaladdaasi ka horreeya si tartiib-tartiib ah
                    u sii weynaanaya ilaa uu soo muuqdo</li>
                <li>Dhaqdhaqaaqa uurjiifka: Dareeraha ilmagaleenku ayuu uurjiifku ku
                    dhex dabaashaa sidii rah berkad biyo ah ku dabaalanaya oo kale, isaga oo
                    weliba sameeya dhaqdhaqaaq sida kan raha oo kale ah. Dhaqdhaqaaqaasi
                    sida caadiga ah waxa uu billowdaa kadib kolka ay xubnaha uurjiifku
                    koraan bartamaha xilliga uurka, kaasi oo ku beegan laga billaabo usbuuca
                    21aad.</li>
                <li>Wallaca iyo degganaan la’aanta: Waxaan shaki ku jirin in
                    isbeddellada ku dhaca dhiiggu ay reebaan degganaan la’aan maskaxeed iyo
                    mid nafsiyadeed intaba, arrinkaasi oo haweenka intooda badani u
                    fasirtaan inuu yahay uur bilawgiis. Waxaa kale oo haweeneyda ku billowda
                    wallac, iyadoo ku dhex meereysata noocyada kala duwan ee cunto.
                    Cuntooyinka qaar aad bay u qaadataa gaar ahaan kuwooda borotiinka iyo
                    sokortu ay ku badan yihiin, iyada oo mar dalbata kalluun, mar cunta
                    qajaar, mar wax dhanaan cabta mar kalena shukulaato yuuyuubata. War iyo
                    dhammaantiis, haweeneyda wallaca ahi waxa ay codsataa cuntooyin ka duwan
                    kuweedii caadiga ahaa, waxaana laga yaabaa inay mar mar jecleysato
                    noocyo cunto yaab leh, sida iyada oo intay kalluun dubkiisa qaba saliid
                    ku shiilato dabeeto isku sii deeysa. Isbeddelladaasi rabitaan waxaa
                    barbar socda isbeddello kiimikaad oo ku dhaca dhiigga haweeneyda.</li>
            </ol>
            <p>Wallucu waxa uu mararka qaar la yimaadaa isbeddel ku dhaca dabeecadda
                haweeneyda marka laga eego la dhaqanka ninkeeda, oo ama waxay u
                jeclaataa sidii ay awal u jaclayd si ka daran amaba waxaa dhiba
                araggiisa iskaba daa hadal iyo la dhaqan ee. Nin dhallinyaro ah oo aynu
                saaxiibbo nahay baa dhowr sanadood kahor iiga sheekeeyey dhibaato ka
                qabsatay wallaca gabar ay isqabeen, waxaanu hadalkiisa ku billaabay
                sidatan, “Gabar baannu isjaclayn annaga oo weli dugsiga sare dhiganna.
                Kolkii aan waxbarashadii dhammeeyey ee aan shaqo billaabay baan gabadhii
                reerkeedii ka doontay, saa waa la’ii diiday. Aniga iyo gabadhii waxaynu
                go’aansannay inaynu isguursanno, maadaama aan masruufan karo. Waanan
                isguursannay oo guri jacayl degnay.</p>
            <p>“Waxaynu subag iyo malab isu ahaannaba, dhowr bilood kadib bay
                gabadhii la soo baxday dabeecad hor leh. Waxay billowday inay sabab iyo
                sabab la’aanba iska kay caaydo, qoladayda caaydo, quruxdeyda caaydo,
                shaqadeyda caaydo! Ay indhaha isaaraysaba intay shaqaday haysay faraha
                ka qaaddo bay caay af-labadii iila soo fariisataa. Waxaan go’aan ku
                gaaray in aan ka dhuunto, oo habeenkiina imaado ayada oo hurudda,
                subaxdiina aroor hore ka dheelmado amaba meela kale soo seexdo. Saa way
                iraadisaa, wax kale maaha ee si ay ii caaydo oo karaamadayda dhulka ugu
                masaxdo, anna waan ka cararaa. Maalintii dambe ayay iga kor-timid anigoo
                rag saaxiibadaya dhex fadhiya. Markay wixii caay dunida jiray soo
                afuuftay bay “ifur” kusoo af-jartay, anna illeyn dulqaad shalay baaba
                iigu dambeysay ee, saddexdeedii baan dusha ka saaray anigoon u sarrifin.
                Saa kalmad dambe ma ayan orane way iska dhaqaaqday.</p>
            <p>“Gurigii baan saacado kadib tegey, si aan waxaan duunyo lahaa uga
                qaato ayadana reerkeedii ugu diro. ‘War nacas yahaw wallac baan ahaye
                maxaad iigu dulqaadan weyday?’ Intaa markay tiri baan sidii nin baraf ku
                da’ay gebigay qarqaray. Waa ubad kii iigu horreeyey, waa gabadhaan dumar
                oo dhan ka doortay oon weliba reerkeedii isku dilnay, waa saddex
                dalqadood! ‘Naa inkaar qabto, maxaad iigu sheegi weyday sidaa uma
                degdegeene?’ Waa cudur daawa beelaye, halkii baa lagu kala dareeray.
                Gabadhii wiil bay dhashay iminka toban jir dhaafay, ha yeeshee taan
                dumaroo dhan ka doortay dib la’isuguma soo noqon.”</p>
            <p>Haddaba sidii horeba loo yiri, cudurka oo waxa uu yahay la gartaa waa
                daweeyntiisa barkeed, haweeneyda ogsoon degganaan la’aanta ku soo
                korortay inay ka dhalatay uur ay qaadday, waxay u dhaqantaa si aad uga
                wanaagsan tan aan garanayn meel looga yimid una haysata inuu cudur halis
                ahi haayo. Waxaan shaki ku jirin in ogaanshahaasi uu ku dhiirri gelinayo
                inay u dul qaadato uurka iyo dhibaatooyinkiisa, wax walibana u hurto
                hooyanimada ku soo fool leh. Waxaa haddaba waajib ku ah bulshada ay ku
                dhex nooshahay oo uu ninkeedu ugu horreeyo inay ahmiyad siiyaan
                waxyaabaha ay jammanayso, una dulyeeshaan isbeddellada ku yimaada
                dabeecaddeeda, kana waantoobaan inay ku jees-jeesaan wallaceeda. Waa
                inay ku dadaalaan sidii ay haweeneydaasi miskiinta ah ugu tari lahaayeen
                wax allaale iyo wixii ay awooddoodu saamaxayso, ilaa iyo inta ay ka
                baxayso ciriiriga ay ku jirto uguna soo noqonayso xaaladdeedii caadiga
                ahayd.</p>
            <h3 id="xaddidista-xilliga-ummulista"><strong>XADDIDISTA XILLIGA
                    UMMULISTA</strong></h3>
            <p>Dhakhaatiirta kuwa ugu aqoonta badani ma awoodi karayaan inay sii
                sheegaan maalinta iyo waqtiga ay haweeneyda uurka lihi ummuli doonto,
                arrinkaasi oo ilaa iyo hadda aanay jirin cid garanaysa aan ka ahayn
                Eebbihii ina abuuray. Waxa keliya ee ay dhakhaatiirtu awoodi karaan waxa
                weeye inay soo dhoweeyaan maalintaasi.</p>
            <p>Sida loo badan yahay muddada u dhaxaysa uuraysiga iyo ummulistu waxa
                weeye 266 maalmood, waxayse dhibaato ka imaanaysaa sidii lagu xaddidi
                lahaa maalintuu uurjiifku caloosha hooyadii galay.</p>
            <p>Waxaa jirta dariiqo kale oo taa ka sahlan, waxana weeye in muddada
                uurka laga soo tiriyo maalintay caadadii udambeysay haweeneyda ku
                dhacday, maalintaa iyo maalintay ummuli doontana waxa u dhaxayn kara
                siday dhakhaatiirtu ku doodayaan 280 maalmood.</p>
            <p>Haddii haddaba ay haweeneydu doonayso inay soo dhoweeyso maalinta ay
                ummuli doonto si ay isugu diyaariso, waa inay maalintii ay ku dhacday
                caadadii ugu dambeysay diiwaan gelisaa, oo ka jartaa saddex bilood kuna
                dartaa toddoba maalmood. Tusaale ahaan, haddii maalintay caadadii ugu
                dambeysay ay ku dhacday intaanay uurka qaadin ahayd 05/07/2001, dib ha u
                tiriso saddex bilood (05/04/2001), hana ku darto 7 maalmood, sidaasina
                waxay ku ummuli doontaa abbaaraha maalinta 12/04/2002, haddii Allaha
                awoodda lihi idmo.</p>
            <p>Waxaa isna jira hab kale oo ay gaar ahaan Soomaalidu ku xisaabaan
                maalintay u maleynayaan inay haweeneydu ummuli doonto, kaasi oo ah inay
                tiriyaan sagaal bilood iyagoo kasoo xisaabinaya maalintay haweeneydu ka
                qubaysatay caadadii ugu dambeysay. Tusaale ahaan caadadii ugu dambeysay
                hadday ka qubaysatay 01/01/2002, waxay filayaan inay ummuli doonto
                01/10/2002.</p>
            <p>Guud ahaan, hababka aynu soo sheegnay inkastoon boqolkiiba-100 lagu
                kalsoonaan karin oo aanay sahal ahayn sidii laysu waafajin lahaa
                ummulista islaanta iyo taariikhda la odorosay, haddana farqigu saa uma
                sii badna, waxase habboon in dhowr usbuuc taariikhdaa kahor la’iska sii
                diyaar garoobo.</p>
            <h3 id="madhalaysnimada">MADHALAYSNIMADA</h3>
            <p>Ninka caafimaadkiisa jireed uu wanaagsan yahay, awoodna u leh inuu
                wax dhalo, xaaskiisana dhowr sanadood u galmoonayey iyada oon wax uur ah
                qaadin, waxa uu u qaadanayaa inay haweeneydiisu tahay madhalays. Waxaa
                haddaba caadi ah inay haweenku rimi waayaan sanadka koowaad ee
                aqalgalka, taasi ooy ugu wacan tahay habdhiskooda taranka oo sanado
                badan soo dayn jiray ugxan aan la faxlayn, iyo iyaga oo kacsigoodu aanu
                gaarin heer ay rimitaan diyaar u noqdaan. Waxay arrintaasi ka dhigan
                tahay sidii gaari habeenkii baraf ku da’ay oo matoorkiisu uu subaxdii u
                baahan yahay in la kululeeyo muddo dheer kahor inta aan la dhaqaajin.
                Waxaa kale oo laga yaabaa in samayska iyo bisaylka xubnaha taranku aanay
                dhamaystirnayn, sidaasi daraadeed ay isdifaacaan si aanay u uuraabin
                iyada oon la gaarin waqtigii ku habboonaa.</p>
            <p>Waxaa caadi noqotay in haweeneyda oo rimi weyda sababteeda iyada
                dusha laga saaro oo haddii muddo dhowr sanadood ah uur ku soo bixi waayo
                la yiraahdo waa madhalays, taasi oo ah mid ka soo hor jeedda mandiqa.
                Haddii aan la caddayn in ninku wax rimin karo, waa khalad in
                mas’uuliyadda rimay la’aanta haweeneyda dusha laga saaro. Haddaba, ninku
                waa inuu isagu marka hore xawadiisa baaro oo hubiyo inuu sito xawo awood
                u leh inay wax faxasho. Waxay dhakhaatiirtu caddeeyeen in boqolkiiba-30
                xaaladaha dhalma la’aanta mas’uuliyaddeeda uu ninku leeyahay.</p>
            <p>Waxaa habboon in aan qofna eedda la saarin, balse baaritaan la
                sameeyo lagu ogaado qofka jirran, si dabeeto markaa loo daweeyo. Waa in
                mar waliba la xusuusnaado in Eebbe ubad-siinta isagu haayo, waana ka
                aayaddiisa Qur’aanka ah ku leh:</p>
            <p>“Cidduu doonana waxa uu ka dhigaa madhalays, isagaa wax og, awoodi
                karana.” Suurat a-Shuuraa: 50.</p>
            <h4 id="madhalaysnimada-ninka"><strong>MADHALAYSNIMADA
                    NINKA</strong></h4>
            <p>Sababaha ugu waaweyn ee ninka ku keena madhalaysnimada waxaa kamid
                ah:</p>
            <ol type="1">
                <li>Ciniinnimo: Ciniinnimadu waxa weeye inay ninka ku dhacdo tamardarri
                    jinsiyeed iyo inuu galmada dhamaystiri waayo. Taasi waxa keeni kara
                    geedkiisa oo si buuxda u kici waaya ama gebi ahaanba aan kicin. Baab
                    dhan baannu kaga hadalnay ciniinnimada.</li>
                <li>Degdeg u biyabbax: In kasta oo geedku uu si buuxda u kacayo haddana
                    biyaha ayuu tuuraa isla marka ay dhalfadu cambarka gasho amaba inta lagu
                    jiro hordhaca, kolkaasi oo intuu damo uu tamar dhigo.</li>
                <li>Xawada oo aan bislayn: Amaba tiradooda iyo inta ka nooli ay yar
                    yihiin, taasi oo markaasi keenaysa inay xawadu awood u yeelan weydo inay
                    wax faxasho.</li>
            </ol>
            <h4 id="madhalaysnimada-naagta"><strong>MADHALAYSNIMADA
                    NAAGTA</strong></h4>
            <p>Madhalaysnimada haweeneyda waxa keena cudurro fara badan oon halkaan
                lagu soo koobi karin, balse aynu ka taabanno inta ugu caansan:</p>
            <ol type="1">
                <li>Cambarka oo ciriiri noqda: Geedka ninka oo si buuxda u geli kari
                    waaya cambarka, biyahana ku daadiya afkiisa hore ama meel aan ka fogayn
                    ayaa kamid ah waxyaabaha haweenka ku keena madhalaysnimada, waxaana
                    mararka qaar dhacda in murqaha cambarku ay xilliga galmada gariiraan
                    taasi oo markaasi keenta inuu dibadda iskaga soo tuuro xawada</li>
                <li>Qaababka galmo een habboonayn: Waxaa la wada ogsoon yahay in dumarka
                    caadiga ahi ay uur ku qaadaan qaab kasta oo loogu galmoodo, iyaga oo u
                    baahan qaddar yar oo xawo ah si ay ugu gudbaan waddooyinka jirka,
                    dabeetana uu midkood ugu guulaysto inuu faxlo ugxanta. Ha yeeshee
                    dumarka qaar bay dhibaato kaga timaadaa rimayga. Dumarka caynkaasi ah
                    raggooda waxay dhakhaatiirtu ku waaniyaan inay ugu galmoodaan qaabab
                    sahlaya in tirada ugu badan ee xawo ahi ay cambarka gasho. Qaababkaasi
                    oo aynu hore u soo sharraxnay, waxa kamid ah inay haweeneydu u seexato
                    dhabarka iyada oo barkimo doolasha iska gelinaysa si ay cambarka sare
                    ugu soo qaaddo dabeetana gelitaanka geedka ninku ugu sahlanaado, taasi
                    oo xawada gacan ku siinaysa inay si degdeg ah ku gasho ilma-galeenka.
                    Kolka ay galmadu dhammaato, waa inay haweeneydu muddo dhowr saacadood ah
                    iskaga jiifto dhabarka iyada oon wax dhaqdhaqaaq ah samayn, taasi oo
                    markaasi kahortag u ah soo laabashada xawada, fududaysana inay
                    ilma-galeenka u gudubto.</li>
                <li>Afka ilma-galeenka oo ciriiri noqda: Taasi oo mararka qaar keenta
                    inay xawadii ka daadato iyada oon gelin. Ciriirinimada afka
                    ilma-galeenka guud ahaan waxaa keena gabadha oon si wanaagsan u
                    qaangaarin ama u bislaan.</li>
                <li>Ilma-galeenka oo qallooca: Ma aha dhif iyo naadir in la arko
                    madhalaysnimo sababteedu tahay qallooc ku yimaada ilma-galeenka.
                    Ilma-galeenka caadiga ah afkiisu waxa uu u jeedaa dhanka hoose, halkaasi
                    oo ay xawadu ku soo shubanto kolka islaantu ay dhabarka u jiifto.
                    Haddiise ilma-galeenku qallooco, afkiisa ayaa ka fogaada afka cambarka,
                    mar kasta oo qalloocaasi sii fogaadana waxaa yaraata rajada laga qabo
                    inay xawadu gasho ilma-galeenka. Qallooca ilma-galeenku waxa uu keenaa
                    in dhakhtar loo baahdo iyo mar mar qalliin.</li>
                <li>Qabow jinsiyeed (kacsi la’aan): Sida caadiga ah kolka ay haweeneydu
                    kacsato waxaa xubneheeda taranka buuxiya dhiig, dabeetana maqaarka
                    xubnahaasi waa uu kululaadaa, qanjirraduna soo daayaan dheecaannadoodii,
                    murquhuna isku laablaabmaan, laablaabankaasi oo keena in ilma-galeenka
                    afkiisu soo nuugo xawadii. Haddaba haweeneyda baaridka ah (aan kacsan),
                    ilma-galeenkeedu wax dhaqdhaqaaq ah ma sameeyo, taasi oo markaasi
                    yaraysa nuugista xawada iyo rimayga intaba.</li>
                <li>Ugxan la’aanta: Dumarka qaar baa joojiya soo saarista ugxanta, taasi
                    oo inta badan horseedda caadada oo ka istaagta, haddii aanay haweeneydu
                    caado keeninna waxaa lagu tiriyaa madhalays.</li>
            </ol>
            <p>Guud ahaan madhalaysnimadu waxay noqon kartaa mid joogta ah ama mid
                waqti ku xiran oo ay keenaan dhibaatooyin haddii laga hor tago amaba la
                daweeyo laga gudbi karo.</p>
            <h4 id="talooyin-la-siinayo-dumarka-aan-uuraabin"><strong>TALOOYIN LA
                    SIINAYO DUMARKA AAN UURAABIN</strong></h4>
            <ol type="1">
                <li>Dheereeya muddada galmada: Ragga qaar baa u haysta in inta jeer ee
                    haweeneyda loo galmoodo oo la kordhiyaa ay keento uur. Haddaba taasi run
                    ma aha, waxase loo baahan yahay in la dheereeyo muddada ay qaadanayso
                    halkii galmo intii saddex iyo afar jeer lagu celcelin lahaa isla
                    muddadaasi in la’eg.</li>
                <li>Dhowr usbuuc xabbadda joojiya: Waxaa looga baahan yahay labada
                    isqaba kolkay arkaan inuu uurkii daahay, inay joojiyaan galmada muddo
                    dhowr usbuuc ah si dhiigga haweeneydu uu fursad ugu helo inuu iska
                    qashinsaaro hadduu jeermis ku jiray, jeermiskaasi oo xawada dila,
                    sidaasina ku hor istaaga uuraysiga.</li>
                <li>Biyaha macdanta ah isku daaweeya: Waxaa dhacda in biyaha macdanta ah
                    oo cabistooda la badsado ay daawo keento, sababta arrintaasina lama
                    garanayo ilaa iyo iminka.</li>
                <li>Waqti go’an isu galmooda: Waxaan ula jeedaa in galmada loo badiyo
                    ama xoog la saaro waqtiyada ugu badan ee ay haweeneydu uuraabi karto,
                    iyada oo laga tixraacayo jadwalka wareegga caadada.</li>
                <li>Saacadaha galmada beddela: In labada ruux ee isqbaa ay beddeshaan
                    saacadaha iyo weliba qaababka ay isugu galmoodaan si aad ah bay faa’iido
                    ugu leedahay. Tusaale ahaan, halkii ay isaga galmoon jireen habeenkii
                    iyaga oo daallan, waxaa habboon inay u dib dhigtaan ilaa iyo aroortii
                    salaadda subax dabadeed xilligaasi oo intuu daalkii ka ba’ay, jirkooduna
                    nastay, ay firfircoonaantii soo ceshadeen. Kolka ay kala dhammaystaan
                    waa inay in door ah seexdaan. Kolka ay toosaanna intay biyo kulul ku
                    qubaystaan ay markaasi ku quraacdaan quraac nafaqo leh oo ukun iyo
                    waxyaabo kale oo abitaaytka furaa ay ku jiraan. Taasi waxay markaasi
                    keenaysaa inuu kordho dareeraha dubka iyo qanjirradu, dabeetana ay
                    kororto rajada laga qabo inay haweeneydu uur qaaddo.</li>
            </ol>
            <h2 id="baabka-siddeedaad-barbaarinta-ubadka">Baabka Siddeedaad:
                Barbaarinta Ubadka</h2>
            <p>“Waxaan qoraynaa waxay hormarsadeen iyo raadkooda.” Suuradda Yaasiin
                10.</p>
            <p>Ilaahay qofka uma qoro oo qura camalka uu la yimaado inta uu nool
                yahay, balse waxa kale oo uu u qoraa raadka uu ka tago kolka uu
                geeriyoodo hadduu kheyr ahaa iyo hadduu shar ahaa intaba.</p>
            <p>Haddaba, maadaama ay carruurtu yihiin raad bani’aadmigu ka tago ka
                ugu weyn, Eebbe waxa uu waalidka u qoraa ajarka wixii wanaag ah oo ay
                carruurtu sameeyaan asagoon kooda waxba ka jarayn. Waxa kale oo uu
                waalidka geeriyooday u qoraa dembi waxay carruurtu la yimaadaan,
                haddaanay markii hore barbaarintooda xil iska saarin oo aanay wanaajin,
                asagoon weliba carruurtiina dembiga kaga yaraynayn, waalidka inta uu u
                qoray in lamid ahna iyaga u qorayo.</p>
            <p>Eebbe waxa uu aayaddiisa ku leeyahay, “Kuwa Alle iyo Nabi rumeeyow ka
                dhawra naftiinna iyo ehelkiinna Naar shidaalkeedu uu yahay dad iyo
                dhagxaan.” Suurat al-Taxriim: 6.</p>
            <p>Rasuulka waxa laga weriyey, “Hadduu Ibna Aadam dhinto camalkiisu waa
                uu go’aa aan ka ahayn saddex: Sadaqo socota (sida masjid uu dhisay),
                cilmi kedibkii laga faa’iideysto (sida asagoo dugsiyo kiciyey) iyo ubad
                usoo duceeya (kolka uu dhinto).”</p>
            <p>Ubad barbaarintu waxa weeye shaqo aad muhiim u ah khatarteedana leh,
                dareenka waalidnimo oo qurihina kuma filna sida xayawaanka kale, balse
                waxay u baahan tahay in la barto. Dad badan baa u haysta in barbaarinta
                wanaagsani tahay in ubadka mar kasta oo ay khalad sameeyaan la
                canaanto.</p>
            <h3 id="u-waalid-dayo-ubadkaaga"><strong>U WAALID DAYO
                    UBADKAAGA</strong></h3>
            <p>Barbaarinta ubadku waxay ka billaabataa, kolka la xulanayo hooyadiis
                ama aabbihiis. Rasuulku waxa uu xadiis ku yiri, “U doorta xawadiinna
                cirqigu waa uu dusaaye.” Xadiiska micnihiisu waxa weeye doorta qof ku
                habboon inay carruurtiinna hooyo u noqoto, maxaa yeelay sifooyinka waa
                la iska dhaxlaa oo jiilba waxa uu u gudbiyaa jiilka kale. Haddaba ogoow
                gabadha aad guursanaysaa hadday tahay qof diin leh, dabeecad leh, dad
                wanaagsan ka dhalatay, qurux iyo ilqabatana leh, waxay markaa u
                badantahay carruurta ay dhalaysaa inay sideeda oo kale noqdaan.</p>
            <p>Tilmaamaha aynu soo sheegnay waxa ugu qiimi badan diinta oo inta kale
                looga maarmi karaa, haddiise aad ku raacdo qurux iyo dan adduunyo, ogoow
                carruurta aad dhashaa waxay ka dhaxlayaan qaabdarrooyinka kale ee ku
                qarsan gudeheeda ee.</p>
            <p>Waxa iyana taas lamid ah kolka aad daydayaysid kii ubadkaaga aabbe u
                noqon lahaa.</p>
            <p>Rasuulka suubbani waxa uu xadiis ku leeyahay, “Hadduu idiin yimaado
                nimaad diintiisa iyo dabeecaddiisa u bogtaan u guuriya, haddii kale
                xumaan iyo dhibaato weyn baa dhulka ka dhacaysa.”</p>
            <h3 id="maxaad-samayn-markuu-dhasho"><strong>MAXAAD SAMAYN MARKUU
                    DHASHO?</strong></h3>
            <p>Diinteenna Islaamku waxay qabtaa in ubadku isla marka uu dhasho,
                looga addimo dhegta midig, loogana aqimo dhegta bidix, hadal barisna
                looga billaabo [لا إله إلا الله], maalinta toddobaad ee dhalashadiisana
                inta loo wanqalo oo madaxa laga xiiro, magac loo bixiyo, buuryadana laga
                gooyo ( la gudo).</p>
            <p>Asmaa binti Abii-Bakar oo ahayd Caa’isha walaasheed iyo xaaskii
                saxaabigii weynaa Subayr ibnu Cawwaam, waxaa laga weriyey, “Cabdullaahi
                ibnu Subayr baan ku dhalay Qubaa markaas baan intaan Rasuulka u keenay,
                dhabta u saaray, markaas buu dalbaday in timir loo keeno, oo intuu
                calaaliyey dhanxanagga ugu tiray.”</p>
            <p>Dhanxanag ku tirku waxa weeye kolka shayga inta la calyeeyo, dabeeto
                ilmaha yar afka gudihiisa loogu soo tiro, waxana sidaa loo yeelayaa si
                ilmaha yar loo baro tabtuu raashinka u cuni lahaa uguna tababbaran lahaa
                cunitaanka. Timirta sababta loo doortay waxa weeye iyadoo aad u macaan
                oo uu ilmaha yari macaansanayo iyo iyada oo ka kooban iskudhis aan u
                baahnayn inay calooshu shiiddo oo isagu ah nafaqo diyaar ah, dhiiggana
                si toos ah u raaca, waxana weeye sonkor-gulukos. Raashinka caadiga ahi
                waxa uu timirta kaga duwan yahay isagoo ka kooban iskudhisyo u baahan
                inay calooshu shiiddo oo usii jejebiso iskudhisyo ka fudud ilaa ay isu
                beddelaan sonkor-gulukos, isagu markaa si toos ah dhiigga u raaca.
                Haddaba, maadaama uu ilmaha yari awood daran yahay, calooshiisuna aanay
                weli u bislaan cunno shiidis, waxa habboon in la siiyo nafaqo diyaar ah
                sida caanaha hooyada oo uu ku jiro iskudhiska laktoos, ama timirta oo uu
                ku jiro gulukos, labadubana waa iskudhisyo fudud.</p>
            <p>Cali bin Abii Daalib waxa laga weriyey inu “Rasuulku Xasan ugu
                wanqalay ri dabeetana uu yiri, ‘Faadumooy madaxa ka xiir, oo sadaqayso
                timihiisa muggood oo qalin ah,’ dabeeto intay miisaantay,” buu yiri,
                “bay noqdeen qiyaastii hal Dirham.”</p>
            <p>Ibnu Cumar waxa uu yiri, “Waxan maqlay Rasuulka oo dadka ka reebaya
                kolkay ilmaha madaxa ka xiirayaan inay dhoor u yeelaan, waxana uu yiri,
                ‘Ama ka wada xiira ama u wada daaya.’” Dhoorka waxa uu Rasuulku ku
                tilmaamay timaha lagu reebayo madaxa fooddiisa ama labada goon mid. Waxa
                la weriyey in Rasuulku kolkuu tima jaruhu Xasan iyo Xuseen madaxa ka
                xiirayo uu la joogi jiray oo aanu u dhaafi jirin keligii si uu ula socdo
                qaabka uu ugu xiirayo.</p>
            <p>Abuu Bureyda nin la yiraahdo waxaa laga weriyey inuu yiri, “Waqtigii
                Jaahiliyada kolka wiil dhasho intaan ri gawracno baynu dhiiggeeda gelin
                jirray (madaxa kaga shubi jirray), kolkuuse Eebbe Islaamka noo keenay ri
                baynu goowracaynay, wiilkana madaxa waynu ka xiiraynay, hase ahaatee
                sacfaraan baynuska mari jirnay.”</p>
            <p>Waxaad halkaas ka garan kartaa in caadada Soomaalida qaar taqaan gaar
                ahaan reer miyigu, ee carruurta dhiigga lagu geliyaa tahay caado jaahili
                ah oon Islaam shaqo ku lahayn, welibana markuu Islaamku yimid
                Muslimiinta ka reebay. Haddaba wax kun iyo afar boqol oo sano kahor
                Islaamku reebay maxaynu weli u raad joognaa Soomaaliyeey?</p>
            <p>Ibnu Cumar waxa laga weriyey in Rasuulku uu yiri, “Magacyadiinna kuwa
                uu Eebbe ugu jecelyahay waa Cabdullaahi iyo Cabdur-Raxmaan.” Xadiis kale
                oo Rasuulka laga weriyey baa isna ahaa, “Isu bixiya magacyada
                nabiyaasha, magacyadana Eebbe waxa uu ugu jecelyahay Cabdullaahi iyo
                Cabdur-Raxmaan, waxana ugu run badan Xaarith iyo Hammaam, waxana ugu
                foolxun Xabri iyo Murrah.”</p>
            <p>Waxay Diinteenna Islaamku qabtaa in waalidka loogu neynaaso magaca
                curadkiisa, oo loogu yeeru Abuu-Hebel (Hebel-Aabbihii). Tusaale ahaan,
                hadduu magaca curadkiisa yahay Cumar in isaga lagu naynaaso Abuu-Cumar.
                Soomaaliduse aayaddii wey rogeen oo inankii baa loogu yeerayaa
                (Ina-Hebel). Waxa la weriyey in qolo Rasuulka wafdi ahaan ugu timid. Nin
                kamid ah qolada ayuu dabeeto Rasuuulku maqlay iyadoo loogu yeerayo
                Abul-Xakam (Xikmad Aabbihii), markaas buu Rasuulku u yeeray oo ku yiri,
                “Ilaah baa xikmad leh, xukunkana lehe maxaa Abul-Xakam laguugu
                neynaasay?” Markaas buu ninkii yiri, “Qoladaydu markay gar isku qabtaan
                bay iila yimaadaan markaas baan garta gooyaa labada qolona raalli ku
                noqdaan.” Markaas buu Rasuulku ku yiri, “Waxa taas kaaga wanaagsan,
                carruur ma leedahay?” Markaas buu yiri, “Shurayx iyo Muslim.” Markaas
                buu weydiiyey, “Kee baa weyn?” Markaas buu yiri, “Shurayx.” Markaas buu
                Rasuulku yiri, “Haddaba waxaad tahay Abuu Shurayx.”</p>
            <p>Magaca ilmaha oo waalidka loogu naaneysaa waxay ilmahaa u noqonaysaa
                sharaf, qaddarin iyo qiimayn, waana uu ku faanayaa.</p>
            <p>Waxa Rasuulka laga weriyey inuu yiri, “Shan waxay kamid tahay fidrada
                [waxyaabaha Eebbe bani’aadmiga ku abuuray]: Gudniinka, bir ku
                xiirashada, kilkila rifista, ciddiya jarista, iyo shaarib gaabinta.”</p>
            <h3 id="u-naxariiso-lana-cayaar-carruurta"><strong>U NAXARIISO LANA
                    CAYAAR CARRUURTA</strong></h3>
            <p>Rasuulkeennii suubbanaa kolka uu Salaadda tukanayo, hadduu ilma yari
                ooyo waa uu boobsiin jiray si aanay ilmahaa hooyadii oo Salaadda kula
                jirtaa uga welwelin. Waxa uu dadka dhihi jiray, “Qofkiin hadduu Imaam
                noqdo, ha dedejiyo Salaadda, maxaa yeelay waxa idinku jira ilmo yar, qof
                da’ ah, qof tabaryar, iyo qof jirran, hadduu keligii tukanayase siduu
                doono ha u dheereeyo.” Waxa weriyey Abaa Hureyrah.</p>
            <p>Ibnu Mascuud waxa laga weriyey inuu yiri, “Inan baan karbaash ku
                dhuftay, markaas baan cod gadaashayda ka maqlay, saa waa Rasuulkii Alle
                oo i oranaya, ‘Ibnu Mascuudow ogow in Alle kaaga awood badan yahay si ka
                daran sida aad ilmahan yar uga awood badan tahay.’”</p>
            <p>Waxa la sheegay in Cumar bin Khaddaab uu doonayey inuu shaqo u
                dirsado nin reer Asad ah. Markaas buu u yimid si uu alaabadii uu ugu
                shaqayn lahaa uga qaado. Cumar baa markaas intuu wiil uu dhalay soo
                qabtay dhunkaday. Ninkii reer Asad baa markaas yiri, “Ma kanaad
                dhunkanaysaa Amiirul Muminiinow? Wallaahi baan ku dhaartaye weligey wiil
                ma dhunkoon.” Markaas buu Cumar yiri, “Naxariista dadkaa kugu yare keen
                qalabkayaga waxba ii qaban meeyside.”</p>
            <p>Waxa laga yaabaa in ilmuhu uu kula cayaaro qofka weyn isagoo garka ka
                qabsanaya amaba marada uu xiranyahay. Haddaba markaas oo kale ma aha in
                la hiifo oo la canaanto, taasi oo dhaawici karta dareenkiisa iyo
                naftiisa, kuna abuuri karta inuu noqdo ilmo xirxiran oon dadka dhex
                gelin. Haddiise loogu beddelo cayaartiisa dhoola caddayn iyo la cayaar,
                waxa markaasi qalbigiisa gelaya farxad iyo raynrayn, waxanu helayaa
                geesinimo uu ku dhexgalo dadka waaweyn kagana faa’iideysto, kagana
                kororsado aftahanimo iyo dad la dhaqan.</p>
            <p>Waxa la weriyey inu Rasuulku qaadi jiray, koolkoolin jiray lana
                cayaari jiray labada wiil ee uu awoowaha u ahaa Xasan iyo Xuseen. Asagoo
                salaad ku jira oo sujuudsan hadday dusha uga baxaan sujuudda waa uu
                dheereyn jiray si aanu cayaarta uga qasin ilaa ay iskood uga degaan.
                Waxa la sheegay in Rasuulkoo dad u khudbaynayaa uu arkay Xasan iyo
                Xuseen oo soo socda oo turaanturroonaya, markaas buu intuu khudbadii
                joojiyey orday oo soo qabtay oo intuu agtiisa soo fariisiyey dabeeto
                khudbadii halkii ka billaabay.</p>
            <p>Waalidka ubadka dhalayow maxaad ka oran lahayd haddaad ogaato in
                Caa’isha oo aad u da’ yarayd markuu Nabigu guursanayey, markii la guri
                geynayey ay hore usii qaadatay waxyaabihii ay ku cayaari jirtay? Waxa
                weliba intaa dheer Nabiga oo u oggolaan jiray hablihii saaxiibbadeed
                ahaa ee intaan la guursan la cayaari jiray inay aqalka ugu yimaadaan oo
                la cayaaraan. Maxaad oran lahayd haddaad ogaato in Xuseen ibnu Cali uu
                lahaa eey yar oo uu ku cayaaro? Kolkuu Jibriil soo geli waayey guriga oo
                uu Rasuulka ogaaday inay sababtu tahay eeygaa Xuseen in uusan xitaa
                canaanan.</p>
            <p>Rasuulku aad ayuu carruurta u jeclaa, una qaddarin jiray, uguna
                oggolaan jiray inay cayaaraan sababtoo ah cayaartu waxay kobcisaa
                caqliga ilmaha iyo maskaxdiisa, waxay hawl gelisaa xubnihiisa iyo
                dareenkiisa. Kolka aad u keento wax faa’iida leh oo uu ku cayaaro waxad
                ka saaraysaa rajaynimada, ku abuuraysaa jacayl uu kuu qaado, farxad
                gelinaysaa qalbigiisa, kana dhigaysaa ilmo kalsooni naftiisa iyo
                waalidkii ku qaba oo si quman u kobca.</p>
            <p>Cayaartu waxa weeyey diyaargarow dabiici ah oo ay carruurtu ku
                dhashaan, si ay isaga saaraan tamarta dheeri ah ee jirkooda. Cayaarta
                ilmaha yari waxa uu ku bartaa wax kasta oo hareerihiisa ahi waxay ka
                sameeysan yihiin. Ilmuhu cayaarta wuxuu ku bartaa siduu u xakamayn lahaa
                naftiisa, waxana ku kordha kalsoonida uu isku qabo iyo kobcinta
                karaankiisa waxqabad. Culimadu waxay ku dardaarmeen in ubadka loo daayo
                cayaarta toddobada sano ee cimrigiisa ugu horreeya.</p>
            <p>Waxa loo baahanyahay in ilmaha loo oggolaado inay helaan waqti ay
                cayaaraan, gaar ahaan kolka ay waajibka dugsiga ka soo baxaan oo
                buugaagtii looga baahnaa akhriyaan. Ilmaha haddii cayaarta loo diido oo
                wax akhris iyo qaylo nafta looga qaado maskaxdiisa ayaa daalaysa,
                caqligiisu isdhimayaa, murugo ku beermeysaa, dabeetana ku fekerayaa
                siduu uga bixi lahaa dhibta uu ku jiro. Ilmaha caafimaadka qabaa ma
                fadhiyi karo dhaqaaq la’aan shan daqiiqo. Waxaad durbaba arkaysaa asagoo
                meel eegaya, waxay ishiisu qabato soo qaadanaya, gedgeddinaya, afka
                gashanaya, furaya si uu waxa ku dhexjira u fiiriyo.</p>
            <p>Kolkaad aragtid carruur cayaaraysa kaad dhashayna uu ku jiro, looma
                baahna inaad ka kaxayso, haddaadan xaajo xoog leh ka lahayn. Waxa xitaa
                habboon inaad fiirsatid kolka uu saaxiibbadii la cayaarayo si aad u
                dhiirri gelisid, waxanay taasi u noqonaysaa taageero iyo moraalka oo u
                dhisma.</p>
            <h3 id="inankaaga-kaxayso-hana-ku-ag-fariisto"><strong>INANKAAGA KAXAYSO
                    HANA KU AG FARIISTO</strong></h3>
            <p>Ilmaha yari waxa uu xaq u leeyahay inuu waalidkiis raaco si uu uga
                faa’iideysto oo cilmi iyo aqoon uga kororsado, caadooyinka u barto, dad
                la dhaqanka u barto, dabeetana usoo baxo qof waxgarad ah.</p>
            <p>Rasuulku ubadka wuu kaxaysan jiray. Waxa la weriyey inuu kaxaystay
                Anas ibnu Maalik (adeegihiisii), carruurtii ina adeerkii Jacfar, ina
                adeerkii Fadlu, Ibnu Cabbaas iyo carruur kale. Cabdullaahi ibnu Cabbaas
                (ina adeerkiis) wuxu gaar ahaan Rasuulku isagoo daabbad la saaran siiyey
                dersi ilaa maalinta Qiyaamaha Muslimiinta oo dhan cibro u ah. Wuxuu
                isagoo waaninaya ku yiri, “Wiilyahow erayaan ku barayaa: Dhowr Ilaah
                haku dhowree, dhowr Ilaah haku soo abbaaree, haddaad baryeysid Ilaah
                bari, haddaad kaalmo weydiisanaysidna Ilaah kaalmo weydiiso, ogoowna
                hadday ummadda oo dhami isugu kaa timaado si ay wax kuugu tarto kugu
                tari mayso wixii Ilaah kuu qoray mooyee, hadday isugu kaa tagto si ay
                dhib kuu gaarsiisana ku gaarsiin mayso dhib Ilaah kuu qoray mooyee,
                qalmaantii waa la qaaday qoraalkiina wuu qallalay.”</p>
            <p>Ibnu Maajah waxa uu weriyey in Rasuulku nacalladay qofkii kala
                fogeeya hooyo iyo ubadkeed iyo wiil iyo walaalkiis. Ninka Soomaaliga ah
                ee kolku xaaskiisa furo carruurta ka kaxaysanayow Ilaah ka baq, Rasuulka
                nacalladdisana iska jir oo dhallaanka udaa dhabta hooyadiis.</p>
            <p>Waxa iyana jirta in Rasuulku uu maanacay in kolka gole la
                fariisanayo, la kala dhex galo wiil iyo aabbihiis. Taasina waxay kamid
                tahay akhlaaqda gole fariisadka, maxaa yeelay aabbuhu asagaa og
                inankiisa edebtiisa, hab fariisadkiisa, caadooyinkiisa, waxa uu ku
                fiicanyahay iyo meelaha uu ku qalloocanyahay. Markaa waxa habboon in aan
                la kala dhexgelin si hadduu khalad sameeyo uu u toosiyo oo yac u
                yiraahdo. Sidoo kale haddii ilmaha iyo aabbihii la kala dhexgalo waxa uu
                ilmuhu dareemayaa ceebsi iyo xishood, wuxuuna dhararayaa intuu fadhigu
                ka dhammaanayo, isagoon waxna markaa ka faa’iideysan raggii ka waaweynaa
                ee uu la fadhiyey.</p>
            <p>Saa darteed isagoo daryeelaya dareenka ilmahaa yar ayuu Rasuulku amar
                ku bixiyey inaanu ninna golaha fadhiga ku dhex fariisan wiil iyo
                aabbihii ee iyaga lays xijiyo.</p>
            <h3 id="salaadda-iyo-sariirta"><strong>SALAADDA IYO
                    SARIIRTA</strong></h3>
            <p>Rasuulku waxa uu xadiis ku yiri, “Carruurtiinna fara inay Salaadda
                tukadaan markay toddoba jirsadaan, hadday tukan waayaan iyagoo toban
                jirana ku tuma, mid walbana meel gaar ah seexiya.”</p>
            <p>Carruurta in gogosha loo kala duwo oo midba meel gaar ah la seexiyo
                kolkay toban jirsadaan, wuxuu Islaamku ina faray afar iyo toban qarni
                kahor, ha yeeshee culimada reer galbeedku hadda ayuumbay ku baraarugeen
                faa’iidooyinka ay leedahay. Culimadu waxay leeyihiin waxa lagama
                maarmaan ah in carruurta gogosha loo kala fogeeyo, waxana weliba habboon
                haddii la yeeli karo in midba qol gaar ah la seexiyo. Culimadu waxay
                intaa raaciyeen in carruurta si joogta ah halka sariir isula seexda
                jirkoodu uu isku dhego oo isku lismo, taasi oo markaasi keeni karta inay
                isku faracayaaraan. Ubadka oo waalidka halka qol ee jiif la wadaagaa
                iyadu wayba kasii xag jirtaa oo waa arrin marnaba caqliga kafog.</p>
            <p>Carruurtu mar kasta ma hurdaan kolka waalidku sidaa moodo, xitaa
                kuwooda laba ama saddex jirka ah, welwel buuna ku abuuraa dhaqdhaqaaqa
                jinsi ee waalidku. Xitaa hadduu qolku mugdi yahay waxa ilmaha yar
                khalkhal gelin kara codadka kasoo yeeraya labada waalid.</p>
            <p>Carruurta halowda iyagoo mararka qaar aad u yar waxa sabab looga
                dhigi karaa sariir iskula seexintooda iyo qolka jiifka oo ay waalidkood
                la wadaagaan, waxyaabahaasi oo dhammaantood sharcigu reebayo ee ha laga
                digtoonaado.</p>
            <h3 id="ubadka-saqiira-iyo-shafeecada"><strong>UBADKA SAQIIRA IYO
                    SHAFEECADA</strong></h3>
            <p>Ubadka Muslimiinta ee ayagoo yaryar saqiira (dhinta) waxaa la sheegay
                inay Jannada dhexdeeda ugu adeegayaan Nabi Ibraahim iyo ooridiisii
                Saarah ilaa ilmaha waalidkii Jannada kasoo galo oo kala wareego. Halka
                ubadka gaalada ee iyaguna saqiiraa ay Jannada ugu adeegayaan Muslimiinta
                guud ahaan.</p>
            <p>Abii Saciid al-Khudriy waxa laga weriyey inu Rasuulku yiri, “Naag
                kastoo idinka mid ah oo saddex carruur ahi u saqiirta iyagaa Naarta ka
                xijaabaya.” Markaas naag baa tiri, “Labana?” Markaas buu yiri, “Labana.”
                Xadiis kale waxa uu Rasuulku ku yiri, “Muslinkii saddex carruur ahi u
                saqiirtaa, waxay kusoo dhoweeyaan siddeedda albaab ee Jannada, kuu doono
                buuna ka galaa.”</p>
            <h3 id="carruurta-iyo-beenta"><strong>CARRUURTA IYO BEENTA</strong></h3>
            <p>Beentu waxa weeye runta oo la mijaxaabiyo, jagada laga qaado,
                jiritaankeedana laysku dayo in la tirtiro. Beentu waxa weeyey in shayga
                laga bixiyo sawir aan kiisii dhabta ahaa ahayn, si khaldanna loo
                suuraadiyo, si uu dadka kale ugu muuqdo, looguna qanciyo inu sax yahay.
                Beentu waxa weeye isku day daboolid fal kahor’imaanaya kii dabiiciga
                ahaa.</p>
            <p>Haddaba beentu waxa weeye dhaqan oraaheed loola jeedo in lagu daaho
                fal ama oraah, kaasi oo la saanqaadaya danta iyo rabitaanka qofka yar
                iyo weynba.</p>
            <p>Cabdullaahi bin Caamir waxa laga weriyey xadiis saxiix ah oo uu ku
                yiri, “Hooyaday baa ii yeertay maalin, Rasuulka oo gurigayaga fadhiya,
                waxayna itiri, ‘Kaalay.’ Markaas buu Rasuulku ku yiri, ‘Maxaad siin
                lahayd?’ Say tiri, ‘Timir baan siin rabay.’ Markaas buu ku yiri,
                ‘Haddaadan waxba siin been baa laguu qorayaa.’” Ubadku way u
                fiirsanayaan dhaqanka dadka waaweyn, waanay ku dayanayaan. Haddaba ma
                bannaana in la siro, ama been loo sheego. Ubadka in been lagu cabsiiyo
                ma bannaana. Kolka la doonayo in laga farxiyana sidoo kale ma bannaana
                in lagula cayaaro ama kaftamo amaba lagu madadaaliyo ballamo been
                ah.</p>
            <p>Carruurta laftoodu been bay mararka qaar sheegaan, inkastoo aanay
                markaa ahayn mid ula kac ah, misna waxay reebtaa xididdo aan dhaqsa u
                siibmin. Haddaba sababaha carruurta ku dhaliya inay waalidkood been u
                sheegaan waxa ugu badan kuwan soo socda:</p>
            <ol type="1">
                <li>Ilmaha yari mararka qaar wuxuu been u sheegaa si uu u ogaado waxa
                    dhacaya, sida isaga oo ku sheekeeya, “Saaxiibkay baa aabbihii ka xaday
                    boorsadii lacagtu ugu jirtay.”</li>
                <li>Waxa laga yaabaa inuu si ula kac ah been u sheego si uu canaan uga
                    badbaado.</li>
                <li>Isaga oo waxyaabaha qaar waaweyneeya oo xaddigoodii mid ka weyn
                    siiya si uu ugu faano looguna amaano.</li>
                <li>Inaanu kala garanayn waxa dhabta ah iyo waxa dhalanteedka ah, gaar
                    ahaan ilmaha aan dugsiga weli gaarin.</li>
            </ol>
            <p>Maxaad samaynaysaa markaas?</p>
            <ol type="1">
                <li>Isdeji, hana kula qaylin oo ku canaanan ilmaha si uu runta kuugu
                    sheego, maxaa yeelay waxa laga yaabaa inuu been hor leh kuu sheego si uu
                    isu badbaadiyo.</li>
                <li>Si wanaagsan ula xaajood, waxan ula jeedaa haku oran beenlow baad
                    tahay ama ha yasin, taasi oo markaasi ilmaha gayeeysiinaysa inu
                    aargoosto oo ku qaddarini waayo. Taa beddelkeeda waxa habboon inaad
                    tiraahdo tusaale ahaan, “Waan ogahay waxa aad sheegeysaa inay been
                    yihiin, beentana waa laga fiicanyahay, ee bal aynu arrinka isla
                    eegno.”</li>
                <li>Isku day inaad ogaatid sababta uu ilmaha yari beenta u sheegayo.
                    Haddii uu masalan ku doodayo inuu carruurta oo dhan kaga wanaagsanyahay
                    maaddo uu dugsiga ku qaato, ogoow dhibaataa maaddadaa ka haysta ee.
                    Haddaba kolka aad hubisid halka laga haystaa inay maaddadaa tahay,
                    waxaad ku oran kartaa, “Waan arkaa in maaddadani waqti fara badan kaa
                    qaadayso kuna dhibayso ee bal aan kula eegee keen.”</li>
                <li>Qaab anshax leh u edbi. Carruurtu waxa lama huraan ah inay ogaadaan
                    laba shay: Inaynu ku faanayno hadday runta noo sheegaan iyo in beentu
                    keenayso canaantii iyo ciqaabtii oo korodha oo aanay waxba ka
                    faa’iideyn.</li>
                <li>Waa inuu ubadkaagu runta kaaga daydaa, waxyaabaha beenta ay ka
                    bartaanna waxa kamid ah tusaale ahaan kolka qof taleefan guriga kuugu
                    soo diro ood carruurta amaba xaaska ku tiraahdo, “Ku dheh wuu jiifaa
                    amaba ma joogo.” Halkaa waxay carruurtu ka ogaanayaan in waalidkood been
                    sheego, kol haddii waalidkii been sheegayana iyaga kuma dhihi karo run
                    sheega. Haddaba adiga yaanu kaa baran been sheegista, hadduu run
                    sheegana ka abaal mari.</li>
            </ol>
            <h3 id="alle-aqoontiis-ku-abaabi"><strong>ALLE AQOONTIIS KU
                    ABAABI</strong></h3>
            <p>Ilmaha yari si fidra (u dhalasho) ah buu iimaanka Eebbe qalbigiisa
                ugu jiraa. Waxaad arkaysaa isagoo durbaba ku weeydiinaya, dhulka yaa
                abuuray, samada yaa abuuray, annaga yaa na abuuray, iyo wax kasta oo
                hareerihiisa ah. Haddaba waalidka waxa laga doonayaa inay fursaddaasi ka
                faa’iideystaan ooy ilmaha baraan Allihii wax kasta abuuray,
                jawaabohooduna waa inay la jaanqaadaan hadba heerka garasho iyo
                maskaxeed ee ilmaha yar.</p>
            <p>Iimaanka Eebbe iyo Alle ka cabsigu waxay ilmaha qalbigooda ku
                tallaalaan rajo ay nolosha ka qabaan iyo Eebbe ooy talasaartaan.
                Culimada Diintu waxay ku dardaarmeen in ilmaha kolkuu saddex jirsado la
                baro [لا إله إلا الله], kolkuu saddex iyo bar jirsadana loo raaciyo
                [محمد رسول الله], kolkuu afar jirsadana loo raaciyo [صلى الله على محمد
                وآله وصحبه وسلم]. Markuu shan jirsado waa inuu kala garanayo midigtiisa
                iyo bidixda, sidaasna lagu baro halka ay qibladu ka jirto, laguna
                abaabiyo inuu u sujuudo. Kolkuu haddaba toddoba jirsado waa in inta
                wejiga iyo gacmaha iska soo dhaq la yiraahdo tukasho loo billaabaa.
                Kolkuu sagaal jirsado weeyso iyo salaad buuxda ayaa laga doonayaa.
                Kolkuu toban jirsado hadduu tukan waayo waa lagu canaananayaa, hadduuse
                tukado dembi dhaaf buu Eebbe waalidkii uga dhigayaa.</p>
            <p>Da’da u dhaxaysa 3 ilaa 6 jir, ilmuhu waalidkii buu wax kasta kaga
                dayanayaa, habka iyo hannaanka uu Eebbe u caabudaana waa isla habka iyo
                hannaanka waalidkii u caabudo, oo hadduu waalidku yahay qof Eebbe ka
                baqa oo Qur’aanka mar waliba akhriya, tukada, sooma, guriga oo dhami
                yahay goob diineed, ilmuhuna beey’adaas ayuu ku barbaarayaa isla
                sidaasna ula falgelayaa ulana jaanqaadayaa. Haddiise gurigu yahay goob
                heesaha lagu dhegeysto, lagu qoob-ka-cayaaro, xafladahana lagu oogo,
                waxad arkaysaa ilmihii oon shan jir gaarin oo heesaya oo
                qoob-ka-ciyaaraya oo hadba dhinac iska rogaya, diin iyo duruufahaasina
                kala fog.</p>
            <p>Ilmuhu marxaladdaa iyada ah wuxu jecelyahay inuu dhayalo oo qoslo.
                Waxa kale oo uu jecelyahay in waalidkii u naxariisto. Alaabo uu ku
                cayaaro usoo iibiyo, lana cayaaro. Haddaba waa in arrintaas waalidku ka
                faa’iideystaa oo ilmaha ku abaabiyaa in hadduu edeb yeesho, run sheego,
                Ilaah jeclaado, waalidka jeclaado, Qur’aankana akhriyo, markaa uu usoo
                iibinayo waxyaabaha uu rabo, waana inuu ballantiisa oofiyaa.</p>
            <h3 id="ixtiraam-ubadkaaga-kuna-abaabi-adeecistaada"><strong>IXTIRAAM
                    UBADKAAGA KUNA ABAABI ADEECISTAADA</strong></h3>
            <p>Labada waalid baa cayaara doorka ugu weyn uguna muhiimsan tarbiyeynta
                ubadka, iyagaana xaddidaya shakhsiyadda ilmuhu uu ku barbaarayo, dugsiga
                iyo mujtamacuna waxay ku jiraan kaalinta labaad.</p>
            <p>Ilmaha yari haddaanu ku tababaran waalid adeeca, kama yeelayo wixii
                talo iyo toosin ah ee ay usoo jeediyaan, sidaana waxa uu naftiisa, ta
                waalidkii iyo mujtamacaba ugu abuuraa mashaakil aan xal lahayn. Waxa uu
                ka didaa dhammaan caadooyinka, dhaqanka iyo qawaaniinta dowladda iyo
                mujtamaca.</p>
            <p>Haddaba waxa waalidka la gudboon inay dadaalkooda labanlaabaan, maxaa
                yeelay ilmuhu marxaladdaa iyada ah waxa uu doonayaa inuu yeesho
                shakhsiyad u gaar ah, waxanu doonayaa inuu xoroobo oo wuxuu asagu
                doonayo sameeyo.</p>
            <p>Saa darteed waddada ugu habboon ee ay waalidku adeeca ubadkooda ku
                kasban karaan waxa weeye jacayl iyo naxariis. Waxa laga doonayaa
                waalidka inay ilmaha yar xumaantiisa ka gudbaan wanaaggiisana ku
                ammaanaan oo ku dhiirrigeliyaan. Waa inaanay mar kasta oo uu khalad
                sameeyo ku qaylin oo canaanan, maxaa yeelay canaanta badan ee micna
                darrida ahi waxay ilmaha gayeeyesiisaa inuu u qaato wax iska caadi ah,
                kana damqan waayo hadduu khalad intuu sameeyo lagu canaanto. Ilmaha
                waalidkii ka hela daryeel iyo jacayl, isna waa uu jeclaadaa oo warkiisa
                yeelaa. Ilmaha loola dhaqmo sidii qof caqli leh oo bisil, isna waxa uu u
                dhaqmaa sidaa si la eg oo wuu is ixtiraamaa dadka kalena ixtiraamaa sida
                isagaba loo ixtiraamo, haddiise mar kasta la caayo, la habaaro, lagu
                qayliyo, wax lagu tuuro, la yaso, waxa markaa imaanaysa inuu isna cidna
                ixtiraami waayo, cidna qiimayn waayo, cidna (xitaa waalidkii) waxba ka
                maqli waayo.</p>
            <p>Ilmaha yari marxaladdaa iyada ah waxa uu waalidkiis uga baahan yahay
                jacayl iyo qiimayn iyo inay qirtaan dadnimadiisa iyo kaalinta uu qoyska
                iyo mujtamaca kaga jiro, tooshna lagu daaro.</p>
            <p>Mar kasta oo ilmuhu dareemo in la jecelyahay, waalidku jecelyahay,
                mujtamacu jecelyahay, waxa uu koraa koritaan dabiici ah, kana koraa xag
                caqli, xag luqadeed, xag dareen iyo xag bulshadeed intaba.</p>
            <p>Ilmaha waa in la dhiirrigeliyo lana taageero oo lagu ammaano hadday
                sameeyaan wax fiican, hadday gefaanna aan la cambaareyn, hadalkooda iyo
                dhaqankooda la qodqodin, waxaanay awoodi karinna dusha laga saarin. Waa
                in uusan ilmaha yari marnaba dareemin inuu yahay qof aan la jeclayn oo
                la xaqirayo, maxaa yeelay hadduu arko waalidkii oo ka xun ma kala garan
                karo inu isaga necebyahay iyo in waxa uu samaynayo ka xunyahay.</p>
            <h3 id="wuu-ku-hallaabaa-koolkooliska-badan"><strong>WUU KU HALLAABAA
                    KOOLKOOLISKA BADAN</strong></h3>
            <p>Inkasta oo loo baahan yahay in ubadka la ixtiraamo, xorriyad la
                siiyo, la qiimeeyo, haddana looma baahna in hortiis loo daayo oo
                xorriyad xad la’aan ah la siiyo. Waa in la dareensiiyo inay waxa uu
                sameynayaa gef yihiin. Waa inaan wax kasta oo khalada faraha looga
                qaadin, isla markaana waa inaan wax kasta oo gef ah oo ka dhaca lagu
                canaanan. Waa inay jirtaa xuduud jeexan oo u dhaxaysa ad’adaygga iyo
                baarrinimadu</p>
            <p>Waalid waxa ugu liita bay yiraahdaan culimadu kan u roonaanta
                ubadkiisu ay dulleyso halkay ka toosin lahayd. Hadduu ilmuhu gefo waa
                inay waalidku dareensiiyaan gefkiisa, kuna qanciyaan inaanu u noqon,
                hadday qancin iyo si aayar ah wax ugu sheeg ku kari waayaanna waxa
                lagama maarmaan ah markaa inay canaantaan. Canaantu markaa waxa habboon
                inay noqotaa mid nafsiyan ah sida iyaga oo u sheega inuu ceeboobay, ama
                ka goosta, ama usoo iibin waaya wixii ay usoo iibin jireen, ama geeyn
                waaya meeshii ay geyn jireen ilaa uu ka waantoobo waxa laga canaanaayo
                ama ku dhaqaaqo waxa lagu canaananayo. Canaanta jirka ah waxa la hubiyey
                in ta nafsiyanka ahi ka natiijo wanaagsantahay. Ha ku degdegin inaad
                garaacdo ilmaha yar.</p>
            <p>Warkaa isaga ah waxa marag kaaga ah kolka aad aragtid meelaha ubadka
                lagu dhaqanceliyo dunidan ubadka ku jira intooda badani inay yihiin kuwo
                waalidkood ama mujtamacu dili jiray oo darxumayn jiray.</p>
            <p>Waa inaan ilmaha koolkoolinta laga badin oon wax kasta oo uu dalbado
                la siin, ama wax kasta oo uu sameeyo lagu raacin, maxaa yeelay
                koolkoolinta badani waxay ilmaha tirtaa u adkaysiga dhibaatooyinka kahor
                yimaada iyo u dulqaadka duruufaha nolosha.</p>
            <p>Waalidku waa inuu ubadkiisa u sameeyaa barnaamij uu ugu caddeynayo
                waxyaabaha fiican iyo waxyaabaha xun, ammaanta iyo canaantuna waa inay
                ka dhashaan hadba waxa uu ku kaco. Waa si aynu quluubtooda ugu beerno
                jacaylka waxyaabaha fiican, iyo nacaybka waxyaabaha xun, sidaana ugu
                xoojinno damiirka iyo dadnimada carruurta marxaladdaa iyada ah. Waa si
                ay mustaqbalka ugu abuuraan cabsi uu ka qabo sameynta waxyaabaha xunxun
                iyo xiise uu u qabo wanaag samaynta, isagoo isku kalsoon kuna kalsoon in
                waxa uu sameynayaa yihiin wixii saxda ahaa.</p>
            <p>Waalidka waxa laga waaninayaa inuu ubadkiisa edbiyo asagoo xanaaqsan.
                Kolka uu waalidku kusoo xanaaqo goobta shaqada ama jidka, amaba uu
                xaaskiisa u xanaaqo, waa inaanu ubadka rarka iskaga dhigin, maxaa yeelay
                canaanta iyo ciqaabta xilligaasi way ka duwan tahay marka uu waalidku
                caadiga yahay siduu u hawlgeli lahaa. Canaanta xilligaas ahi ilmaha yar
                kedis bay ku noqonaysaa, isagoo aan ka filanayn in waalidkii saa u
                gelayo, taasi oo markaasi ku reebaysa cuqdad nafsiyadeed.</p>
            <p>Ilmuhu kolka uu xanuunsanayo waa in si dheellitiran loo daryeelaa oo
                aan lagana badbadin, lana dayicin oo la dareensiiyo in lala
                xanuunsanayo, lana daryeelayo. Dumarka qaar baa kolka ubadkoodu
                xanuunsado dhulka isla dhaca, ooya iyagoo arkaya, si aan xad lahaynna u
                koolkooliya. Taasi haddaba waa khalad, waxanay raad ku yeelanaysaa
                nafisyadda ilmaha kolka uu weynaado. Qofka weyn ee waaguu yaraa la
                koolkoolin jiray waxad arkaysaa inuu mar kasta murugeysan yahay,
                eersheegad badan yahay, dhaqsina u xanaaqayo, dulqaadka iyo adkeysiguna
                ku yaryihiin.</p>
            <p>Labada waalid waa inay si isku mid ah ula dhaqmaan carruurta oo
                hadduu aabbuhu ku canaanto ilmo khalad galay, waa inaanay hooyadu
                koolkoolin ilmahaasi una horkicin khaladkaa uu sameeyey, balse waa inay
                iska taagtaa isla mowqifkii aabbaha. Sidoo kalena kolkay arrintu joogto
                wanaag uu sameeyey oo lagu ammaanayo laguna abaalmarinayo.</p>
            <p>Dhibaatooyinka iyo cudurrada nafsiyadeed ee waxyeelleeya mustaqbalka
                carruurtu waxay ka dhashaan dhaqanka khaldan ee labada waalid. Iska
                hor’imaadka asluubta barbaarineed ee labada waalid, sida in mid canaanto
                midna cafiyo, in mid koolkooliyo midna waxaan jirin kasoo qaado, iyo
                wixi la mida. Waxyaabahaasi oo dhami waxay nafsadda ilmaha ku abuuraan
                immaa inuu noqdo mid cadowtinimo badan, qalbi jabsan, naxariis daran,
                keligii socda oon saaxiib lahayn, amaba inuu noqdo mid aan waxba qabsan
                karin, naftiisa wax tari karin, shaqsiyad lahayn, had iyo goorna dadka
                kale ku tiirsan.</p>
            <h3 id="carruurtaada-sin"><strong>CARRUURTAADA SIN</strong></h3>
            <p>Nucmaan ibnu Bashiir waxa laga weriyey inuu yiri, “Aabbahay baa
                hadiyad isiiyey, markaas bay hooyaday ku tiri, ‘Raalli kama ihi
                haddaanad Rasuulka marag uga dhigin.’ Markaas buu aabbahay Rasuulka
                aaday, markaas buu ku yiri, ‘Inankaygii baan hadiyad siiyey markaas bay
                hooyadii igu amartay inaan marag kaaga dhigo Rasuulkii Allow.’ Markaas
                buu Rasuulku yiri, ‘Carruurtaada oo dhan ma siisay hadiyaddaa mid lamid
                ah?’ Markaas buu yiri, ‘Maya!’ Markaas buu Rasuulku yiri, ‘Si caddaalad
                ah carruurta wax ugu qaybiya maragna ha iiga dhigina anigu gacan bidxayn
                marag kama noqonayee.’”</p>
            <p>Soomaalidu waxay tiraahdaa, “Waalidku carruurtiisa mar waxa uu ugu
                jecelyahay kan curadka ah, mar kan yaraanka ah, mar kan maqan ilaa uu ka
                yimaado, marna kan buka ilaa uu ka bogsoodo.”</p>
            <p>Guud ahaan, ilmaha curadka ah ee kaligii ah waa la jecelyahay oo la
                koolkooliyaa, si gaar ahna loo daryeelaa, maadaama uu ilaa markaas madi
                yahay. Ilmaha caynkaas ahi waxa uu waalidkii ka helaa daryeel badan,
                naxariis badan, wuxuu dalbadoo durbaba loo keeno hadday ahaan lahayd
                dhar, cunto, alaabo uu ku cayaaro, iyo wixi la mida. Waalidku waxay isku
                dayaan inay si kasta ku raalligeliyaan, waxay u kexeeyaan inta badan
                meelaha ay aadaan oo ama hooyadii baa kaxaysa ama aabbihii ama
                labadoodaba. Warkii oo kooban waa ilmo si aan caadi ahayn loo
                koolkooliyey.</p>
            <p>Haddaba ilmaha caynkaas ah dhibaato xoog leh baa qabsanaysa kolka la
                dhalo ilmo kale oo isaga ka yar. Waxa ku beermaysa cabsi uu ka qabo
                ilmaha cusub, sabatoo ah waxa uu ku ciriirinayaa wax kasta. Waxa uu kula
                tartamayaa jacaylka waalidka iyo daryeelkooda. Waxa uu kula tartamayaa
                booskiisii maadaama uu madi ahaan jiray. Waxa kale oo uu ku ciriirinayaa
                waxyaabaha uu ku cayaaro. Inu masayr jiro waxa la dareemi karaa isla
                maalinta uu dhasho kan ka yari. Maalintaas labada waalid waxay ku jiraan
                bandow ku saabsan dhalashada ilmaha cusub iyo daryeelka dhallaanka iyo
                hooyadii. Haddaba haddaanay si dhaqsi ah ugu baraarugin arrinkaasi, waxa
                uu si tartiibtartiib ah isugu beddelaa nacayb iyo cadowtinimo ilmaha
                weyni u qabo dhallaanka cusub, taasi oo markaasi saameyn ku yeelanaysa
                xaaladdiisa nafsiyadeed iyo tiisa caadifadeed. Cadowtinimadaasi waxay la
                saanqaaddaa mar kasta oo ay waalidku kordhiyaan daryeelkooda dhallaanka
                cusub.</p>
            <p>Haddaba waalidka waxa la gudboon inay arrintaasi u dhug lahaadaan oo
                ay halkii kasii wadaan daryeelkii iyo jacaylkii iyo koolkoolintii
                curadkooda. Waa inay isku dayaan inay jeclaysiiyaan dhallaanka cusub,
                kuna qanciyaan inuu walaal u noqon doono, uu la cayaaro isna kaashan
                doonaan. Waa inay ku qanciyaan inaanu kula loollamayn jacaylka iyo
                daryeelka waalidka, qancintaasina waa inay si baraatiko ah u tusaan,
                sida hooyada oo intay soo qabato dhunkata oo hoosta gelisa iyo aabbaha
                oo wuxuu jecelyahay usoo iibiya, iyo wixi la mida.</p>
            <p>Waalidku waa inuu si siman oo caddaaladi ku jirto wax ugu qaybiyaa
                curadka iyo xigeenkiisa, taasi oo markaasi kahor tegeysa, daawaynaysana
                masayrka iyo nacaybka, waana in caddaaladdaasi lasii xoojiyaa mar kasta
                ooy carruurtu sii da’ weynaataba, maxaa yeelay dareenkooda,
                caadifadooda, caqligooda iyo weliba fahamkooda ku saabsan caddaaladda
                iyo sinnaanta ayaa sii koraya oo sii bislaanaya marba marka ka
                dambaysa.</p>
            <p>Simista ubadka waxa kamid ah inaan loo kala saarin lab iyo dheddig.
                Waxaynu ogsoonnahay in dalal badan wiilasha si gaar ah loo daryeelo oo
                loo gacan bidxeeyo. Ha yeeshee Diinteenna Islaamka ee naxariista badani
                waxay nagu waaninaysaa inaan hablaha hordhigno oo wixii hadiyad ah iyaga
                horta ku billowno daryeel iyo koolkoolin gaar ahna siinno. Rasuulku waxa
                uu xadiis ku yiri. “Qofkii intuu suuqa galo adeeg kasoo gada ciyaalkiisa
                usoo qaadaa waxa uu ka dhiganyahay sida asagoo sadaqo u sida qolo
                baahiyu dilatay ee hablaha ha ku billaabo wiilasha kahor.”</p>
            <p>Si kasta ood caddaalad ugu sameysid carruurta, waxa lama huraan ah
                inay jirayso xoogaa is-caniifid iyo is-hagarshuum ah oo ka dhex dhaca
                carruurta, waana arrin iska caadi ah oo qoys waliba kula qabo. Waxa
                dhacaysa in la murmo amaba gacanta laysula tago, midkoodna uu walaalkii
                ku eedeeyo inuu asagu daandaansiga billaabay. Markaasi oo kale waxa
                habboon in waalidku arrinka u arko inuu yahay wax iska caadi ah, haddii
                ay u caddaato waxa laysku haystaa inay wax fudud yihiinna waxa habboon
                inayba faraha kala baxaan oo aanay soo dhex gelin, carruurtu markaa
                iyagaa umuurohooda dhexdooda ka xallinayee.</p>
            <p>Haddiise ay dareemaan inay arrintu soo noqnoqonayso amaba meel xun
                gaadho, waxa markaasi lama huraan ah inay dhex galaan ooy labada
                dhinacba amar ku siiyaan inay dhibta joojiyaan amaba ku jeediyaan arrin
                kale, seey u illowsiiyaan waxay isku haystaan, ama midkood hawl u diraan
                si ay u kala fogeeyaan.</p>
            <p>Waxa loo baahan yahay inaan sidii maxkamaddii carruurta loogu kala
                garqaadin, taasi oo markaasi dhalinaysa in hadduu xukunku waddadiisii
                gefo ay abuurmayso cuqdad uu qaado kii laga xukmiyey, dareemana in laga
                eexday. Hadday lama huraan noqoto in arrinka canaan lagu dhameeyo waa in
                labadaba si isku mid ah loo canaanto oon midna la canaanan midna la
                daayin si loo simo carruurta.</p>
            <h3 id="barbaarinta-jinsiyeed-ee-carruurta"><strong>BARBAARINTA
                    JINSIYEED EE CARRUURTA</strong></h3>
            <p>Barbaarinta jinsigu waxay kamid tahay noocyada barbaarineed ee ugu
                adag uguna dhibka badan. Weydiimaha carruurtu waalidka weydiiyaan qaar
                baanay kaba jawaabi karin iyagoo ka xishoonaya ka hadalka waxyaabaha
                qaarkood.</p>
            <p>Ubadku wiil ha ahaado ama gabare, waxa uu billaabaa inuu isweydiiyo,
                waalidkana weydiiyo waxyaabo badan oo jinsiga la xiriira. Waxa uu wax ka
                weeydiiyaa siduu ugu abuurmay hooyadiis uurkeeda, sababta hooyada uuni
                uurka u yeelato oo aanu aabbuhu u yeelan, sida ay hooyadu u umusho,
                sababta carruurta yaryari aanay uur u qaadin amaba haweenta aan la
                qabin. Waxa kale oo uu ilmaha yari doonayaa inuu ogaado farqiga u
                dhexeeya lab iyo dheddig iyo sababta ay saa u noqotay iyo su’aalo kale
                oo fara badan.</p>
            <p>Waxa haddaba caqligu ku jiraa inay waalidku weydiimaha caynkaas ah u
                arkaan wax iska caadi ah ooy carruurtu soo wada marto, waana inaanay ka
                welwelin. Waxa weliba habboon ilmuhu kolkay weydiimahaasi oo kale
                weydiinayaan inaan lagu aamusin ama loo diidin, maxaa yeelay markaas oo
                kale jawaabihii ay u baahnaayeen waxay ka raadsanayaan dad kale, taasi
                oo markaasi jahawareer ilmaha ku ridi karta gaar ahaan haddii lasoo
                siiyo jawaabo aan dhammaystirrayn amaba jawaabo si aad ah u cad oo aan
                ku habboonayn da’da ilmahaa isaga ah.</p>
            <p>Waalidku waa inay diyaar u yihiin inay ilmaha siiyaan jawaab caqligal
                ah oo la saanqaadda da’dooda, dherjisana baahidooda. Tusaale ahaan,
                hadduu ku weeydiiyo uurka, jawaabtu waxa weeye, “Ilaah baa carruurta
                geliya caloosha hooyadood.” Hadduu ku weydiiyo kala duwanaanta lab iyo
                dheddigna waxa weeye, “Adigu aabbahaa oo kalaad tahay ayaduna hooyadeed
                oo kale,” ama “Ilaah baa wiilasha u abuuray inay ka duwanaadaan
                hablaha.” Jawaabuhu waa inay qaab caadi ah oo deggan u dhacaan oo aanay
                la socon welwel, si aanu ilmuhu ugu qaadan in weydiintiisu tahay wax aan
                caadi ahayn, haddii kale isagaa keligii jawaab qancisa meel kale ka
                raadsanaya.</p>
            <p>Waxa jira waxyaabo ay carruurtu ku kacaan kolkay u dhexeeyaan da’da 3
                jirka ilaa toddoba jirka sida iyaga oo mararka qaar ku raaxaysta inay
                bandhigaan jirkooda oo qaawan. Waxa iyana jira carruurta qaar ku
                faracayaara xubnohooda taranka. Haddaba waalidku waa inuu arrintaasi uga
                fogeeyaa si deggan, kuna jeediyaa fekerkooda waxyaabo kale, waana
                inuusan waalidku marnaba isku qaawin carruurta hortooda. Waxa taasi ka
                khatar badan hadduu ilmaha yari ogaado inay hooyadiis iyo aabbihiis isu
                galmoonayaan. Ogaada waalidoow inay carruurtu ku kacayaan waxa ay idinku
                arkaan inaad ku kacaysaan. Waa inaadan carruurta hortooda uga sheekeyn
                umuuro jinsiga ku saabsan. Waa inaadan isku dhunkoon dhunkasho ka duwan
                ta aad carruurta dhunkoonaysaan. Waa in carruurta mid walba lagu
                seexiyaa gogol gaar ah kolka ay da’doodu toddoba gaadho, iyadoon loo
                aabayeelin nooca carruurta. Waxan ula jeedaa xitaa hadday yihiin laba
                gabdhood ama laba wiil.</p>
            <p>Waqtigan hadda la joogo oo guri kasta laga helayo taleefishan iyo/ama
                fiidiyow, waxa si aad ah lagama maarmaan u ah in carruurta laga fogeeyo
                waxyaabaha jinsiga ah. Qoysaska ku dhaqan dalalka aan Diinta Islaamka ku
                dhaqmin ee wax waliba caadiga yihiin, waxa loo baahan yahay inu waalidku
                labanlaabo dadaalkiisa, una feejignaado dhaqanka carruurtiisa, iskuna
                dayo intii tabartiis ah inaanay carruurtu arag muuqaallo jinsiyeed iyo
                jir aan asturrayn.</p>
            <p>Gebagebadii, waa inu waalidku kaga jawaabo weydiimaha carruurta ee ku
                saabsan jinsiga si degganaani ku jirto, kana fogeeyo muuqaallada
                jinsiyeed ee aan bannaanayn ee uu taleefishanku soo bandhigayo.</p>
            <h3 id="marxaladda-kuraynimada"><strong>MARXALADDA
                    KURAYNIMADA</strong></h3>
            <p>Marxaladdani waxay ka billabataa dhammaadka guga toddobaad, waxanay
                ku dhammaataa dhammaadka guga afar iyo tobnaad. Waxa weeye marxalad lagu
                diyaariyo dadnimada ubadka si uu u noqdo nin rag ah oo waxna gala waxna
                guda, mujtamacana kaalin wanaagsan kaga jira.</p>
            <p>Marxaladdan, ubadku wuxuu billaabaa inu jiritaankiisa ka fekero,
                isuna arko inuu yahay qof jira, madax bannaan, lehna awood waxqabad iyo
                mid garasho isaga u gaar ah oo uu kaga maarmo ta dadka waaweyn oo
                waalidku ugu horreeyo. Waxa uu isku dayaa inuu beretan galo, sameeyana
                wax ay ka caroodaan waalidku si uu jiritaankiisa iyo madax bannaanidiisa
                u sugo.</p>
            <p>Inuu yahay qof jira oo madax bannaan si uu dadka u tuso, waxa uu ku
                dhaqaaqaa wax kasta oo suuragal ah. Waxa uu sameeyaa waxyaabo inta badan
                ka duwan kuwuu hore u samayn jiray. Wax kasta oo uu leeyahay ama asaga
                khuseeya waxa uu u doortaa qaab isaga u gaar ah. Waxa uu yeeshaa dooq u
                gaar ah oo uu dharkiisa ku doorto. Waxa uu jecel yahay inuu caqligiisa
                iyo aqoontiisa ku isticmaalo wax kasta, kana xoroobo toosinta waalidka
                iyo dadka ka waaweyn. Waxa uu isku dayaa inuu xiriir bulsho la yeesho
                dhallinyarada asaga la jaalka ah, xiriir qaabkiisa iyo qiimihiisa asagu
                uu xaddidayo.</p>
            <p>Marxaladdan, waxa lama huraan ah inay waalidku feejignaan gaar ah
                qabaan, daryeel dheeri ahna siiyaan barbaarinta ilmaha, maxaa yeelay
                waxa weeye marxalad ay kordhayaan xiriirradiisa bulsho, dugsiga uu
                gelayo, saaxiibbo cusubna uu yeelanayo.</p>
            <p>Waxyaabaha qaybta libaax ka qaata diyaarinta shaqsiyadda iyo samayska
                dadnimo ee ilmaha waxa ugu horreeya xiriirka uu waalidkiis iyo qoyskiisa
                la leeyahay. Xiriirkaa isaga ahi guud ahaan waxa uu ilmaha siiyaa
                sifooyin gaar ah oo la socda ilaa uu ka gaboobayo. Dugsigu isna raad
                qoto dheer buu ku reebaa shaqsiyadda ilmaha, waxana uu kula kulmaa
                carruur xagga aqoonta ku kala heerheer ah. Waxa uu arkaa qaar ka
                fariidsan oo ka aqoon badan, qaar ka maskax liita, qaar ka firfircoon
                iyo qaar uu asagu dhaamo, halkaasna wuxuu kula galaa beretan uu qaarna
                kaga guuleysto, qaarna isugu dhiibo, taasi oo iyana raad ku yeelata
                samaysanka shaqsiyaddiisa mustaqbalka.</p>
            <p>Waxa iyana jira waxyaabo kale oo saameeya dhismaha shaqsiyadda
                ilmaha, waxana kamid ah tilmaamaha jirkiisa, sida dhererka iyo
                gaabnaanta, cayilka iyo caatanimada, cudurka iyo caafimaadka, iyo wixi
                la mida.</p>
            <p>Waxyaabaha kale ee saameeyn ku yeesha shaqsiyadda ilmaha, waalidkana
                looga baahan yahay inay xil weyn iska saaraan waxaa kamid ah baahida uu
                u qabo:</p>
            <ul>
                <li>Waxyaabaha dheeggiisa qurxiya sida cuntada, cabitaanka iyo lebiska,
                    iyo wixi la mida.</li>
                <li>Naftiisa oo nabad qabta, welwel iyo walaacna ka xorowda.</li>
                <li>Mujtamaca uu xiriirka la yeelanayo oo soo dhoweeya.</li>
                <li>La daryeelo, waxqabadkiisana la qiimeeyo.</li>
                <li>Inuu barto tabo iyo tikniko uu noloshiisa ku anfaco.</li>
                <li>Falsafad iyo fikrad u gaar ah, lana saanqaadda da’diisa iyo
                    caqligiisa.</li>
            </ul>
            <p>Culimadu waxay yiraahdaan, “Wiilkaaga toddobo la cayaar, toddobo
                edbi, toddobana la saaxiib.” Waxa kale oo la yiri, “Toddobo u aayari,
                toddobo edbi, toddobana adeegso.”</p>
            <p>Marxaladdan barbaarineed waa mid dhib badan, sababtoo ah ubadka oo
                doonaya inuu waalidka ka xoroobo, xiriirro dibadda ahna sameeysta. Saa
                darteed waxa uu u baahan yahay in si joogta ah loo kormeero
                fikradihiisa, dareenkiisa, xiriirradiisa, waxbarashadiisa iyo guud ahaan
                baahitirka danihiisa guud.</p>
            <h2 id="baabka-sagaalaad-gudniinka">Baabka Sagaalaad: Gudniinka</h2>
            <h3 id="waa-maxay-gudniin"><strong>WAA MAXAY GUDNIIN?</strong></h3>
            <p>Ereryga gudniin waxa loola jeedaa goyn, waana ta birta geedaha lagu
                gooyo lagu magacaabo gudin. Haddaba marka laga eego xagga Sharciga
                Islaamka, gudniinka inanku waxa weeye in laga gooyo qolofta oo iyadu ah
                maqaarka ku dahaaran dhalfada oo ah madaxa xubinta taranka. Gudniinka
                inantu waxa weeye in gabal laga jaro qolofta ku dahaaran kintirka oo
                isagu ah xubin kamid ah xubnaha taranka kuna dhacda dusha sare ee godka
                cambarka. Kintirku waxa uu leeyahay shaqo aad muhiim u ah, isaga oo
                keena dareenka macaansi iyo biyabbax ee haweeneyda xilliga galmada. Ha
                yeeshee, shucuubta xitaa kuwa hablohooda sunno gudeeya (siday dadka qaar
                ku magacaabaan), lama gooyo qolfada oo qura balse waxa lala jaraa
                kintirka oo idil, halka gudniinka Fircooniga ah laga dabarjaro kintirkii
                iyo dhammaanba faruuryihii cambarka, sida aynu gadaal ka sharxi
                doonno.</p>
            <p>Mowduuca gudniinku waxa uu kamid yahay mowduucyada aan wax badan laga
                qorin, aadna mooddo inay dadku ka hadalkiisa kaba xishoonayaan. Culimada
                Islaamka badankoodu ugama aanay hadal gudniinka sida ay uga hadleen
                waxyaabo badan oo ka ahmiyad yar sida cadaysiga. Tusaale ahaan, Imaam
                Xaamid al-Qasaali silsiladdiisii kutubbada ee uu ugu magac daray Soo
                Noolaynta Culuumta Diinta, shan sadar oo qura ayuu kaga soo hadal qaaday
                gudniinka.</p>
            <p>Arrimaha sababay inay culimada iyo dadka caamada ah labaduba ka
                gaabsadaan ka hadalka gudniinka, waxa ugu horreeya Qur’aanka Kariimka oo
                isagu ah darka sharci dejinta Islaamka oon si toos ah iyo si dadban
                toona uga hadal mowduucaasi. Ma jirto hal aayad oo xitaa laga dhadhansan
                karo jiritaanka gudniinku. Sidoo kale waxa la waayey hal xadiis oo
                saxiix ah oo waajibinaya amaba sunno ka dhigaya gudniinku.</p>
            <h3 id="gudniinka-ragga"><strong>GUDNIINKA RAGGA</strong></h3>
            <p>Gudniinka raggu waxa weeye in gabal laga jaro maqaarka ku daboolan
                dhalfada geedka ninka, sidaas buuna jirku uga takhallusayaa wixii
                wasakh, jeermis, nijaaso iyo ur ku hoos jiray maqaarkaasi la jaray.</p>
            <p>Daraasado badan oo ay sameeyeen culimada caafimaadku waxay ku
                caddeeyeen in cudurrada kaadi mareenka raggu (yar iyo weyn) ay ku badan
                yihiin kuwooda aan gudnayn. Waxa kale oo la caddeeyey in cudurrada
                galmada laysku qaadsiiyo sida jabtida iyo aydhisku ay aad ugu badan
                yihiin ragga aan gudnayn. Waxa weliba intaa dheer, lana ogaaday waqti
                fog in gudniinka raggu uu yareeyo cudurka kansarka ee ku dhaca xubnaha
                taranka ragga iyo kan ku dhaca luqunta ilma-galeenka dumarkooda. Waxa
                dalalka Yurub iyo Mareykanka jira dad badan oo isu guda si ay
                cudurradaasi uga badbaadaan.</p>
            <p>Gudniinka ragga sida ay culimadu leeyihiin, waxa looga dayday Nabi
                Ibraahim. Nabi Ibraahim oo isaga loogu yeero Nabiyada Aabbohood, waxa uu
                Eebbe ina farayaa inaynu qaadanno diintiisii, oo wixii isaga la faray
                waa inaynu qaadanno wixii laga reebayna aynu ka fogaanno.</p>
            <p>Aayadaha Qur’aanka ah ee caddeynaya sida ay waajib inoogu tahay
                inaynu raacno Nabi Ibraahim way badan yihiin, waxana kamid ah:</p>
            <p>“Ku dayasho wanaagsan baa idiinka sugnaatay Ibraahim iyo intii la
                joogtay.”</p>
            <p>“Markaas baan kuu waxyoonnay [Nabiyoow] in aad raacdid diinta [Nabi]
                Ibraahim ee toosan, kamana uusan mid ahayn [Ibraahim] Mushrikiinta.”</p>
            <p>“Yaa nacaya diinta [Nabi] Ibraahiim ruux naftiisa xumeeyey mooyee,
                adduunkana [Ibraahiim] waynu ku doorannay, aakhirana wuxuu kamid
                noqonayaa kuwa suusuubban.”</p>
            <p>Su’aashu waxa weeye xaggee yaase guday Nabi Ibraahim? Si aynu
                su’aashaasi uga jawaabno aynu mar labaad dib ugu noqonno Qur’aanka
                Kariimka ah. Eebbe waxa uu aayaddiisa ku leeyahay:</p>
            <p>“Xusuusta markii [Nabi] Ibraahim Eebbihiis ku ibtileeyey ereyo, uuna
                dhammaystiray. Waxa uu [Eebbe] yiri, ‘Dadka ayaan Imaam kaaga dhigayaa.’
                Wuxu [Ibraahim] markaa yiri, ‘Dhashaydana [ka dhig].’ Waxa uu [Eebbe]
                yiri, ‘Ballanqaadkayga waxba kuma laha dulmilowyaashu.’”</p>
            <p>Ereyada Nabi Ibraahim lagu ibtileeyey, waxa uu Ibnu Cabbaas ku
                fasiray inay ka koobnaayeen shan madaxa khuseeya kalana ah: shaarib
                gaabinta, luqluqashada, san daarsiga, cadaysiga iyo sheexaysiga; iyo
                shan khuseeya jirka kalana ah; ciddiyo jarista, bisaq xiirista,
                gudniinka, kilkilo rifista iyo istinjada (saxaro iyo kaadi iska
                dhaqista). Tafsiirka Qur’aanka Jawaamicil-Jaamic ee uu qoray ad-Dabariy
                waxa uu leeyahay, “Ereyada waxa la yiri waxa weeye shan madaxa ah:
                sheexeysiga, shaarib jarista, cadaysiga, luqluqashada iyo san daarsiga;
                iyo shan jirka ah: gudniinka, bir ku xiirashada, istinjada, ciddiyo iska
                jarista iyo kilkilo iska rifidda.”</p>
            <p>Nabi Ibraahim inuu isguday waxa caddeynaya xadiis saxiis ah oo uu
                weriyey Abuu Hurayra, uuna Rasuulku ku yiri, “Ibraahim waxa uu isku
                guday qadduum isagoo siddeetan jir ah.” Micnaha qadduum culimadu qaarba
                si bay ku macneeyeen. Qaar baa ku fasiray meel ka tirsan Shaam, halka
                qaar kale yiraahdeen waa aaladdii uu Nabi Ibraahiim isku guday, waxana
                loo badan yahay inay ahayd faas ama gudin.</p>
            <p>Culimadu waxay sheegaan in Nabi Ibraahim uu ahaa qofkii ugu horreeyey
                ee isguda, ciddiyaha iska jara, surwaal gashada, shaaribka gaabiya, kaba
                kabsada, seef ku dagaallama, iyo weliba qofkii ugu horreeyey ee ay
                madaxiisa cirro kasoo baxdo.</p>
            <p>Haddaba kol haddii Nabi Ibraahiim la faray inuu isgudo, waajib bay
                ahayd taasi la saaray. Saa darteed waxa annagana haddaynu Muslimiin
                nahay ina saaran isla waajibkaas aabbeheen Nabi Ibraahin uu Eebbe
                saaray.</p>
            <p>Nabigeennii suubbanaa Muxammad waxa la weriyey inuu dhashay isagoo
                gudan. Ibnu Cabbaas waxa uu yiri, “Nabigu waxa uu dhashay isagoo gudan
                xudduntiisuna go’antahay, markuu awoowihiis Cabdul-Muddalib umuurtaas
                arkayna waxa uu yiri, ‘Wiilkeygani waxa uu noqon doonaa mid meel sare
                gaara.’” Xadiis kale oo uu weriyey Anas ibnu Maalik waxa uu ku sheegay
                in Nabigu yiri, “Karaamooyinka Eebbe igu karaameeyey waxa kamid ah in
                aan dhashay anigoo gudan iyo in aan cawradeyda cidi weligeed arag.”</p>
            <h3 id="gudniinka-ragga-iyo-rayiga-culimada"><strong>GUDNIINKA RAGGA IYO
                    RA’YIGA CULIMADA</strong></h3>
            <p>Intaynaan arrintaas u gelin, bal marka hore aynu dib ugu laabanno
                Carabtii hore iyo casrul-jaahiligii. Carabtii hore ninka buuryo qabka ah
                ee aan gudnayn way caayi jireen, waxana taas lagu xaqiijiyey gabayadii
                la tiriyey xilligaas. Buuryo qabku waxa uu ahaa qof dhiman oo la liido,
                waxana uu tusaale iyo bar tilmaameed u noqon jiray gabyaa kasta oo cid
                jab iyo caay la maaggan.</p>
            <p>Gudniinku haddaba Islaamka ka hor waxa uu ahaa caado fac-ka-fac
                layska dhaxlay, waxana intaa dheerayd iyada oo kolka gaban la gudayo loo
                samayan jiray xaflad iyo waliimo gaar ah oo dadku isugu yimaado.</p>
            <p>Haddaba kolkuu Islaamku yimid, gudniinka raggu waxa uu kamid noqday
                caadooyinkii la ansixiyey, ha yeeshee culimada diintu ilaa iyo iminkadan
                la joogo, inkastoo dhammaan ku qanacsan yihiin in wixii Nabi Ibraahiim
                la faray ay annagana ina saaran yihiin, misana kuma aanay heshiin in
                gudniinku waajib yahay iyo inuu sunno yahay midnaba.</p>
            <p>Ibnu Xajar, isagoo ka hadlaya ra’yiga culimada Islaamku ay ka qabaan
                gudniinka, waxa uu usoo koobay sidatan, “Gudniinka waxa waajibiyey
                Shaafici iyo dadkii raacay badankooda, waxayna qaarkood gaarsiiyeen heer
                ay yiraahdeen ninka qaangaarka ah Islaannimadiisu taam ma aha ilaa laga
                gudo. Imaam Axmed iyo Maalikiyada qaar waxay yiraahdeen waa waajib,
                halka Abuu Xaniifa ka yiri waa sunno.”</p>
            <p>Ibnul-Qayyim waxa uu yiri, “Fuqahadu way isku khilaafeen arrinka.
                Culimo badan ooy kamid yihiin Shaafici, Maalik iyo Axmed way
                waajibiyeen, isagoo weliba Imaam Maalik uu aad u adkeeyey oo yiri,
                ‘Ninkaan la gudini imaam ma noqon karo, maragna ma geli karo oo
                dhaartiisa lama aqbalo.’”</p>
            <p>Xasan al-Basri iyo Abuu Xaniifa waxay iyagu yiraahdeen waa sunno ee
                waajib ma aha. Ibnu Qudaama isna waxa uu sheegay in gudniinku ragga
                waajib ku yahay, waxanu intaa raaciyey, “Hadduu nin da’ ahi Islaamo oo
                naftiisa uga baqo gudniinka waa laga deynayaa.”</p>
            <p>Sheekhul-Islaam Ibnu Teymiya kolkii la su’aalay, “Ka warran qof
                Muslin ah, qaan gaar ah, caqli leh, sooma, salaaddana tukada, ha yeeshee
                aan gudnayn oon daahir ahayn, ma bannaan tahay taasi? Qofkii guditaanka
                iska daayase muxuu xukunkiisu yahay?” Waxa uu ku jawaabay, “Haddaanay
                dhibaato ka soo gaarayn waa la gudayaa, maxaa yeelay waa mashruuc
                Islaami ah ooy culumada Islaamku isku raaceen, Shaafici iyo Axmed way
                waajibiyeen, Ibraahiim siddeetan jir kedib ayuu isguday, dhibaatada ka
                imaanaysana waxa lagala tashanayaa dhakhaatiirta, oo hadduu masalan
                xilliga xagaaga dhibayo waxa dib loogu dhigayaa waqti kale, Ilaah baana
                garanaya.”</p>
            <p>Xasan al-Basri waxa uu leeyahay, “Rasuulka waxa ku ag islaamay
                Caddaan, Madoow, Roomaan, Faarisi iyo Xabashi, midkoodna weligii ma aanu
                feteshin “si uu u hubiyo inu gudan yahay iyo in kale.”</p>
            <p>Ibnul-Jowziyah baase ka jawaabay hadalka Xasan al-Basri isagoo leh,
                “Looma baahnayn in la fetesho, maxaa yeelay Carabtii islaamtayna waabay
                gudnaayeen oo waxay ahayd caadadooda, Yuhuudduna way gudnaayeen,
                Nasaaraduna waxay u qaybsanaayeen qaar gudan iyo qaar aan gudnayn,
                kuwaan gudnaynna waxay ogaayeen in halkudhigga Islaamku yahay gudniin,
                saa daraadeed iyagaaba iskood isu gudi jiray kolkay Islaamaan siday u
                qubaysan jireen, qofkii da’ ah oo ay dhib ku tahayna cafis ayuu
                ahaa.”</p>
            <h3 id="sidee-goormaase-inanka-la-gudayaa"><strong>SIDEE GOORMAASE
                    INANKA LA GUDAYAA?</strong></h3>
            <p>Waxa qolfada laga gooyaa qayb goynteedu ay suurtagal ka dhigi karto
                in dhalfada oo dhan amaba inteeda badani ay qaawanaato. Inamada qaar baa
                qolfo la’aan ku dhasha (iyagoo gudan), haddaba ubadka caynkaas ahi
                gudniin uma baahna haddii ay qolfadoodu intii loo baahnaa ka go’antahay,
                haddiise aanay wada go’nayn waa la dhammaystirayaa.</p>
            <p>Gudniinku waxa uu leeyahay laba waqti oo kala ah: Waqti uu waajib
                yahay kaasi oo ah waqtiga qaan gaarka iyo waqti uu sunno yahay oo ah
                intaanu qofku qaan gaarin. Waxa sunno ah bay culimadu leeyihiin in
                ilmaha la gudo waqti u dhexeeya marka uu dhasho ilaa iyo toddoba
                jirkiisa, waqtigaasi oo u naxariis badan, dhaawacuna bogsoon ogyahay.
                Culimada badankoodu waxay isku raaceen inay wanaagsan tahay in la gudo
                maalinta toddobaad ee dhalashadiisa, in uu taag daranyahay mooyee,
                markaasi oo dib loogu dhigayo. Xadiis ay Xaakim iyo Beyhaqi soo wada
                saareen waxay Caa’isha ku tiri, “Nabigu waxa uu Xasan iyo Xuseen guday
                maalintii toddobaad ee dhalashadooda.” Imaam Nawawi waxa uu kitaabkiisii
                ar-Rowda ku qoray sidatan, “Gudniinku waxa uu waajibayaa waqtiga uu
                qofku qaan gaarayo, waase sunno in toddobo lagu gudo, in uu taag daran
                yahay oo aanu xammili karin mooyee, markaasi oo ay tahay in dib loo
                dhigo.”</p>
            <h3 id="gudniinka-dumarka"><strong>GUDNIINKA DUMARKA</strong></h3>
            <p>Qur’aanka Kariimka ah laga heli maayo hal aayad oo gudniinka hablaha
                si toos ah iyo si aan toos ahaynba uga hadashay. Mana jiro xadiis saxiix
                ah ama go’aan ay culimadu isku raaceen oo gudniinka banneynaya. Kitaabka
                Fiqhu Sunna waxa ku soo aroortay inay axaadiista ka hadlaysa gudniinka
                habluhu dhammaantood daciif yihiin oo aanu mid saxiix ahi ku jirin.
                Nabigu waxa uu dhalay afar gabdhood inuu gabdhihiisa gudayna sunnadiisa
                iyo siiradiisa midna laguma sheegin.</p>
            <p>Sheeko laga soo xigtay kitaabka Qisasul Anbiyaa’ ee uu Thaclaba
                qoray, waxa ay leedahay sidatan, “Saarah waxa dhalay boqor kamid ahaa
                boqorradii xilligaa jiray, waxayna ahayd gabar qurux badan, Ibraahiim
                baana guursaday. Iyadoo ay Saarah la socoto ayuu Ibraahiim soo maray
                boqor kale, markaas buu boqorkii Ibraahim weydiiyey cidday gabadhu
                tahay. Ibraahiim markuu boqorkii uga sheekeeyay cidda ay Saarah tahay
                buu ka baqay inuu damco, markaas bay labadoodu intay boqorkii habaareen
                buu labada lugood iyo labada gacmoodba ka qallalay. Boqorkii baa markaa
                Ibraahiim ku yiri, ‘Waan ogohoo adaa saa iyeelaye Ilaah ii bari inu
                icaafimaadiyo, anna waxan kuugu dhaaranayaa inaanan dhibaato idiin
                geysanayn.’ Markaas buu Ibraahiim u duceeyey oo Eebbe caafimaadkiisii
                usoo celiyey. Boqorkii baa markaas yiri, ‘Naag sidaan ahi inay isu
                adeegtaa waa khalad,’ suu dabeeto Haajar siiyey si ay ugu adeegto.
                Saarah waxay Ibraahiim ku tiri, ‘Haajar waan kuu hibeeyee orodoo u
                galmoo.’ Haajar waxay qaadday uurka Nabi Ismaaciil, Saarana waxay isla
                markiiba qaadday uurka Nabi Isxaaq. Labadii wiil baa dhashay weyna isla
                koreen.</p>
            <p>“Maalin buu Ibraahiim wiilashii soo orotamiyey, markaas baa waxa soo
                hor maray Ismaaciil, suu dhabtiisa ku fariisiyey halka uu Isxaaq
                dhinaciisa fariisiyey. Falkaasi waxa uu ka careysiiyey Saarah oo
                arkeysay waxa dhacayey, waxayna tiri, ‘Addoonta inankeedana dhabtaad ku
                fariisinaysaa inankaygana agtaadaad fariisinaysaa soow ma aha?’ Halkii
                bay ku masayrtay, waxanay ku dhaaratay inay Haajar jirkeeda cad ka jari
                doonto suuraddeedana beddeli doonto. Ibraahiim baa markaas ku yiri,
                ‘Gud, labada dhegoodna ka dalooli.’ Sidii bay yeeshay, waxanay ahayd
                markii ugu horreysay ee dumar la gudo dhegana laga dalooliyo.”</p>
            <p>Kitaabka uu qoray Ibnul-Qayim al-Jowziya, Tuxfatul-Mowduud bi
                Axkaamil-Mowluud iyo kan kale ee Ibnul-Kathiir, al-Bidaaya wan-Nihaaya,
                labadaba waxa ku qoran sheekadan mid lamid ah, inkastooy saddexda sheeko
                meelaha qaar ku kala duwan yihiin.</p>
            <p>Xadiiska ugu caansan ee arrinta ka hadlay waa kii la sheegay in
                haweeney lagu magacaabi jiray Ummu Cadiyah oo hablaha magaalada Madiina
                ku gudi jirtay uu Rasuulku ku yiri, “Ummu Cadiyooy ursii hana tabar
                tirin, isagaa wejiga u farxad badan ninkana u fiicane.”</p>
            <p>Xadiiska siyaalo kala duwan baa loo weriyey, Ummu Cadiyana mararka
                qaar waxa lagu magacaabay Ummu Xabiibah, guud ahaanna culimadu waxay
                isku raaceen inuu daciif yahay oo aan lagu kalsoonaan karin.</p>
            <p>Haddaynu xitaa ka dhigno inu xadiisku saxiix yahay, toosinta ku
                jirtaa ma aha amar uu Rasuulku ku bixiyey in hablaha la gudee waxa weeye
                qaabkii loo gudi lahaa haddiiba la gudayo. Ereyga ‘ursii’ micnihiisu
                luqad ahaan waxa weeye ‘sanka uun u saar,’ ka kale ee ‘ha tabar tirin,’
                isna waa ‘ha wada goyn oo ha dilin,’ waxana labada ereyba loola jeedaa
                in qayb aad u yar uun laga jaro inta muuqata ee goobta la gudayo
                (kintirka), maxaa yeelay haweeneyda sidaasaa wejigeeda u farxad badan
                maadaama ay isu arkayso inay markaasi tahay qof nool oo dareen iyo
                shahwo leh, ninkana u fiican, sababtoo ah nin kastaa hadduu arko
                haweeneydiisii oo howsha la wadda, dabcan waa uu kusii kacayaa.</p>
            <p>Jaaxid waxa uu yiri, “Carabtu way gudi jireen ragga iyo dumarka
                labadaba laga soo billaabo Ibraahiim ilaa maantadan aynu joogno.” Waxa
                uu weliba intaa raaciyey, “Hindidu wax kasta Carabta waa kala mid aan ka
                ahayn guditaanka ragga iyo dumarka, waxana ay taas u yeelayaan aqoonta
                dheeriga ah eey u leeyihiin shahwo kicinta.”</p>
            <p>Ummu Muhaajir waxa laga weriyey inay tiri, “Annagoo dhowr hablood ah
                bay Muslimiintu na qabsadeen markay la dagaallamayeen Roomanka, markaas
                buu Cusmaan bin Caffaan inoo soo bandhigay inaynu islaanno, intii kale
                markaa way diideen aniga iyo gabar kale mooyee. Markaas buu yiri, ‘Guda
                labadooda oo daahiriya,’ sidaas baan Cusmaan ugu noqday adeegto.”
                Gudniinka dumarka lagama yaqaanno dalalka loogu yeero galbeedka Carabta
                (Tuniisiya, Maqrib, Liibiya) iyo dalal kale oo Islaam ah. Wararku waxay
                sheegayaan in Carabtu adeegtooyinka (dumarka addoomaha ah) oo qura ay
                gudi jireen. Maalik waxa laga weriyey inuu yiri, “Ninkii adeegto
                iibsadaa hadduu doonayo inu haysto ha gudo hadduu doonayo inuu sii
                iibiyase kuma qasbana gudniinkeeda.”</p>
            <p>Kolkii Ibnu Teymiya la weydiiyey haweeneyda ma la gudayaa, waxa uu ku
                jawaabay, “Ilaah baa mahad leh, haah waa la gudayaa guditaankeeduna waxa
                weeye in laga jaro foodda sare ee maqaarka dhoowka diiqa u eg, naag
                hablaha guddana Rasuulku waxa uu ku yiri, ‘U ursii awooddana ha ka
                qaadin wejigana saasaa u farxad badan ninkana u fiicane.’ Ulajeeddada
                laga leeyahay gudniinka ninku waa in la saaro wasakhda ku qarsoon
                qolfada, gudniinka haweeneydana waa in la dheellitiro rabitaankeeda,
                haddaanay naagtu gudnayn waxay noqotaa mid aanay waxba deeqin.” Dhammaad
                warkii Ibnu Taymiya.</p>
            <p>Dadka u ole’oleeya gudniinka dumarku waxay soo daliishadaan xadiis
                saxiix ah oo laga weriyey Caa’isha Nabiguna ku leeyahay, “Labada gudniin
                hadday kulmaan qubays baa waajibay.” Xadiiska Maalik baa ku weriyey
                kitaabkiisa al-Muwada’, Muslimna Saxiixiisa, Tirmidi iyo Ibnu Maajahna
                Sunankooda. Waxayna ole’oleeyeyaashu ku andacoodaan in ereyga ‘labada
                gudniin’ uu daliil u yahay gudniinka ragga iyo dumarka labadaba. Ha
                yeeshee dadka kasoo horjeeda gudniinku iyana waxay ku doodayaan in
                ereygaasi aanu daliil u noqon karin gudniinka dumarka. Waxay leeyihiin
                afka Carabiga kolka laba wax la magacaabayo waxa labadoodaba lagu
                magacaabaa magaca kan caansan ama awoodda badan. Waxay tusaale usoo
                qaadanayaan ereyo fara badan sida al-qamaraan (labada bil) oo loola
                jeedo bisha iyo qorraxda, al-cishaa’aan (labada Cishe) oo loola jeedo
                Maqribka iyo Cishaha, a-duhraan (labada Duhur) oo loola jeedo Duhurka
                iyo Casarka, al-abawaan (labada aabbe) oo loola jeedo Aabbaha iyo
                Hooyada. Waxay tusaale xoog leh usoo qaateen aayadda Qur’aanka ah:</p>
            <p>Labada bad kan hore ee macaani waa webi kan dambe ee qaraarina waa
                bad. Sidaa daraadeed bay leeyihiin sunnada Nabiga ee saxiixa ah meelna
                kama soo galo gudniinka habluhu, waxa lagu doodayo oo xadiisyo ku
                saabsan habla gudistuna gebigood waa wada daciif aan shir lala tegi
                karin, arrinkuna ma sii dhaafsana caado uu Islaamku u daayey waqtiga iyo
                horumarka cilmiga ama iyagu ha toosiyaan ama ha tiraane.</p>
            <p>Ibnul-Jowziy waxa uu diiday in hablaha dhegaha loo dalooliyo oo waxa
                uu taa ku tilmaamay inay tahay is shaabadeyntii Rasuulku uu yiri, “Eebbe
                waa lacnadaa ta is shaabadeysa iyo ta wax shaabadeysa.” Ibnul-Jowziy waa
                uu xaaraantinimeeyey dhegaha hablaha yaryar loo daloolinayo maadaama ay
                xanuun ku keeneyso, ha yeeshee waa uu oggolaaday in hablaha la gudo.
                Haddaba, isagoo sharraxaad ka bixinaya sababaha uu u banneeyey gudniinka
                waxa uu yiri, “Faa’iidooyinka gudniinka waxa kamid ah nadaafadda,
                isqurxinta, suurad hagaajinta iyo toosinta shahwada oo iyada haddii
                laysa badbadiyana dadku xayawaannada kamid noqonayo haddii iyadoo dhan
                la waayana uu ma noolaha kamid noqonayo, gudniinka ayaa shahwada
                toosinaya waxanad taa ka garan kartaa kolka aad aragtid ninka iyo naagta
                aan la gudini inaanay weligood galmo ka dhergeyn.”</p>
            <p>Daarta Fatwada Masaaridu way banneysay gudniinka dumarka. Sheekh
                Jaadal-Xaq Cali Jaadal-Xaq markuu arrinkaas ka fatwoonayey waxa uu soo
                qaatay xadiiskan: “Dumarkii Madiina u haajiray waxa kamid ahayd Ummu
                Xabiibah oo lagu yaqaannay habla gudka. Markuu Rasuulku Ummu-Xabiibah
                arkay ayuu weydiiyey, ‘Arrinkii aad gacanta kula jiri jirtay miyaad
                maantana sidii ugula jirtaa?’ Markaas bay tiri, ‘Haa Rasuulkii Allow,
                haddaanu xaaraan ahayn oodan iga reebeyn.’ Markaasuu Rasuulku yiri,
                ‘Mayoo waa xalaale iisoo dhowoow aan ku baree.’ Markay usoo dhowaatayna
                wuxuu ku yiri, ‘Ummu-Xabiiboy haddaad yeesho ha daalin (ha wada gooyn,
                ha dabar jarin), isagaa wejigana fura ninkana u wanaagsane.’” Sheekh
                Jaadal-Xaq xadiiskan waxa uu ka soo qaatay kutubbada Shiicada sida la
                xaqiijiyey, kitaab Sunni ah oo laga helayaana ma jiro.</p>
            <p>Waxaynu halkaa ka garan karnaa in gudniinka dumarku aanu ahayn waajib
                iyo sunno toona, balse uu yahay caado uu Islaamku u daayey samanka iyo
                hadba inta uu cilmigu horumaro, oo iyadoo cilmiga lala kaashanayo lagu
                soconayo ama la’iska deynayo.</p>
            <h3 id="gudniinka-fircooniga"><strong>GUDNIINKA FIRCOONIGA</strong></h3>
            <p>Gudniinka Fircooniga ahi waxa weeye caado aan wax shaqo ah ku lahayn
                diinteenna Islaamka, balse soo jirtay kumanaan sano, ayna Faraaciintii
                hore dadka ku khasbeen, gaar ahaan casrigii Ramsiis oo ahaa kun sano ka
                hor dhalashadii Nabi Ciise.</p>
            <p>Faraaciintu kolkay Suudaan (Dhulkii Nuubiyiinta) qabsadeen sidoo
                kalena boqorradii Nuuba ay Masar qabsadeen bay caadada gudniinka
                Fircooniga ahi waxay ku fidday Waadiga Niil, ilaa iyo waqtigaan la
                joogana way ka jirtaa. Ma jirto dunida meel aan Waadiga Niil iyo
                waddamada ku dhowdhow ahayn oo laga yaqaan caadadaasi. Tusaale ahaan,
                lagama yaqaan dalalka waqooyiga Afrika ee Muslinka ah, Shaam, Ciraaq,
                Jasiiradda Carabta iyo Yaman toona. Waxa la hubiyey in gudniinka
                caynkaasi ah laga isticmaalo oo qura dalalka Masar, Suudaan, Soomaaliya
                iyo Kiinya.</p>
            <p>Intaynaan u gelin dhibaatooyinka gudniinka Fircooniga ah, bal aynu
                marka hore sharrax gaaban ka bixinno xubnaha taranka dumarka, si ay
                akhristaha ugu sahlanaato inu ogaado waxa dhacaya.</p>
            <p>Xubnaha taranka dumarku (qaybaha sare) waxay ka kooban yihiin:</p>
            <ul>
                <li>
                    <p>Faruuryaha waaweyn: Waa laba lakab oo maqaar ah, kana billowda
                        bisaqleyda jiitamana ilaa lafta dabaqanaanta halkaana ku milma.
                        Faruuryuhu waxay ka samaysan yihiin gaballo xayr iyo carjaw isugu jira
                        iyo shabakad dareemeyaal aad u dareen fudud ah. Waxa kale oo ka dhex
                        buuxa xididdada dhiigga qaada oo soo gaarsiiya dhiig aad u fara
                        badan.</p>
                </li>
                <li>
                    <p>Faruuryaha yaryar: Waa laba lakab oo maqaar khafiif ah, kuna
                        dhaca dhanka gudaha ee faruuryaha waaweyn, waxana laftooda soo gaara
                        dhiig aan yarayn. Dhanka gadaale, faruuryaha yaryari waxay ku kulmaan
                        xuubka bikaarada, dhanka horena waxay daboolaan kintirka. Faruuryaha
                        yaryar waxa dhinaca dambe kaga dhex jira daloolkii hoose ee cambarka
                        dhanka horena kii kaadida.</p>
                </li>
                <li>
                    <p>Kintirka: Waa xubin u dhiganta geedka ninka kolka laga eego xagga
                        kicitaanka iyo dareenka, waxana ku dhexjira xididdo fara badan oo
                        dhiigga qaada. Kintirku sidaynu soo sheegnayba waxa uu ku yaal halka ay
                        ku kulmaan labada faruuryood ee yaryar dhankooda hore, salkiisuna waxa
                        uu ku dhow yahay daloolka kaadida. Kintirka ciyaar ciyaar looma abuurin,
                        balse waxa uu leeyahay shaqo dabiici ah oo aad muhiim u ah. Sida geedka
                        ninku u kaco ayuu kintirkuna u kacaa, dabeetana labada faruuryood ee
                        waaweyn dhiig ka soo buuxsamaa, qanjirraduna dheecaan soo daayaan
                        fududeeya howsha galmada, haweeneydana siiya dareenka macaansi ee
                        howshaasi galmo.</p>
                </li>
            </ul>
            <p>Xubnaha taranku waxay leeyihiin shaqo leh qaayo aad u weyn, taasi oo
                ah sidii isku si looga qaybgeli lahaa shaqada bayoolojiyeed ee muhiimka
                ah.</p>
            <h3 id="fulinta-gudniinka-fircooniga"><strong>FULINTA GUDNIINKA
                    FIRCOONIGA</strong></h3>
            <p>Markanna aynu fiirinno waxyaabaha dhacaya kolka gabadha la gudayo.
                Gudniinka Fircooniga ahi waxa uu khasab ka dhigayaa in la jaro qayb
                kamid ah faruuryaha waaweyn iyo in gebi ahaanba la dabar jaro faruuryaha
                yaryar iyo kintirka. Dabeeto qori dhuuban (sida kan cuudka kabriidka)
                inta la dhex suro faruuryihii waaweynaa ee qaybta laga jaray baa markaa
                dhinacyada laga soo qodbaa, amaba lama qodbee, labada bawdo ee inanta
                layku dabraa, si dhaawacii faruuryuhu isugu bogsado (baanto). Afartan
                beri kedib baa dabarka laga furaa si loo hubiyo inuu cambarkii gebi
                ahaamba isku baantay. Qoriga yar ee dhexda la suray waxa loogu talo
                galay in kolkay faruuryuhu isku baantaan ay reebaan dalool ay inantu ka
                kaadiso kolkay qaan gaartana dhiigga caadadu uu kasoo baxo.</p>
            <p>Sidaas baa haddaba dumarkayaga looga xayuubiyaa xubintii taranka ee
                Eebbe u sameeyey. Inanta sidaa loo galay waxa nafteeda iyo nolosheeda
                hareeya nacayb iyo cadawtinimo, mar haddaanay galmada ninkeeda ugala
                qaybgeli karin sidii dabiiciga ahayd ee laga doonayey. Waxay weysaa
                raaxadii ay ka heli lahayd galmada saxda ah, waxana nafteeda ku dhasha
                welwel iyo walbahaar, dareentaana inay baadi tahay, dhankay dabayshu u
                socotana ka hor jeeddo, iyadoo weliba isu qaadata inay samaynayso hawl
                ay ku khasban tahayna. Haweeneyda caynkaasi ah waxa ku abuurma cudurro
                nafsiyeed, jireed iyo jinsiyeed fara badan, waxayna isu dhiibtaa xanuun
                iyo taag darri ugu dambaynta ku dhaliya qabow jinsiyeed (kacsi la’aan),
                waana aafada ugu daran ee qayb libaax ka qaadata khilaafaadka maanta
                guri Soomaaliyeed oo ka marani uu yar yahay.</p>
            <h3 id="dhibaatooyinka-gudniinka-fircooniga"><strong>DHIBAATOOYINKA
                    GUDNIINKA FIRCOONIGA</strong></h3>
            <p>Waxaynu si kooban uga soo hadalnay dhibaatooyinka tooska ah ee ka
                dhasha gudniinka Fircooniga ah, ha yeeshee bal markan aynu wax ka
                taabanno dhibaatooyinka aan tooska ahayn ee gudniinkaasi keeno.</p>
            <ol type="1">
                <li>
                    <p>Shoogga qalliinka: Shoog xoog leh baa ku dhasha shaqada xubnaha
                        jirka oo dhan, gaar ahaan kolka inanta la gudayo iyadoon la kabaabyayn.
                        Shooggaasi waxa uu keenaa bareesharka dhiigga oo aad hoos ugu dhaca iyo
                        xawaaraha neefsashada oo yaraada, waxyaabahaas oo isu geyntoodu ay geeri
                        keeni karaan. Shoogga qalliinku waxa kale oo uu inanta ku abuuraa baqdin
                        joogta ah iyo galmada oo aanay jecleysan.</p>
                </li>
                <li>
                    <p>Dhiig bax: Waxa taas keena haweeneyda inanta gudaysa oon haba
                        yaraatee wax aqoon ah u lahayn xididdada dhiigga qaada ee goobaha ay
                        jarayso ka buuxa. Hablo badan baana gowracaasi naxariis darrada ah
                        awgiis dhiig bax ugu dhintay.</p>
                </li>
                <li>
                    <p>Laxaw iyo hambalaaluq: Sababtu waxa weeye aqoon darri ku saabsan
                        aasaasiyaadka cilmiga caafimaadka. Hambalaaluqa waxa keena cudur
                        sideyaalka soo raaca aaladda aan nadiifka ahayn amaba mararka qaar
                        ruujinada ah ee inanta lagu gudayo iyo jawiga guud ee ay ku nooshahay
                        labadaba.</p>
                </li>
                <li>
                    <p>Kaadida iyo dhiigga caadada oo ku xirma: Waxa laga yaabaa in
                        kolka gowraca (gudniinka) la samaynayo uu daloolka kaadidu dhaawacmo
                        maadaama uu si ba’an ugu dhow yahay kintirrka la dabar jarayo. Waxa kale
                        oo laga yaabaa in daloolka dusha sare lagu abuurayaa (Ilaah baa wax
                        abuuri karee) uu aad ciriiri u noqdo oo laftiisu qayb ahaan ama guud
                        ahaanba dhaawaca la bogsoodo. Arrintu uma baahna sharraxaad intaas ka
                        badan bay ila tahay, maadaama meesha aan ka guuxayo la wada
                        garanayo.</p>
                </li>
                <li>
                    <p>Xanuunka nifaaska: Mar kasta ooy haweeneydu ummulayso waxa lagama
                        maarmaan ah in lagu isticmaalo maqas iyo middiyo, si loo dillaaciyo
                        looguna sameeyo dalool uu ilmuhu soo dhaafi karo, mashaqadaasi oo
                        haweeneyda miskiinta ah ugu filan inu ku yimaado xanuunka nifaaska ee
                        dilaaga ahi. Waxa kale oo ka fekerka qalliinka ku soo fool lihi
                        haweeneyda ku dhaliyaa baqdin iyo welwel gaarsiin kara in ilmihii kaba
                        soo bixi waayo, ooy markaasi qalliin kii hore kasii xag jira u baahato
                        si ay u ummusho.</p>
                </li>
                <li>
                    <p>Madhalaysnimo: Tirakoobyadu waxay sheegayaan in dumarka dalka
                        Suudaan ee madhalayska ah boqolkiiba-20 illaa boqolkiiba-25 gudniinka
                        Fircooniga ahi uu sabab u yahay madhalaysnimadooda.</p>
                </li>
                <li>
                    <p>Ugu dambayntii, xanuunka uu gudniinka Fircooniga ahi ku reebayo
                        nafsiyadda gabadha, kana dhasha jeexista iyo tolista joogtada ah mar
                        kasta ooy ummulayso ayaaba dhibaato oo dhan ugu filan haddii dhab loo
                        fekerayo.</p>
                </li>
            </ol>
            <h3 id="gudniinka-fircooniga-iyo-rayiga-diinta"><strong>GUDNIINKA
                    FIRCOONIGA IYO RA’YIGA DIINTA</strong></h3>
            <p>Culimada Islaamku gebi ahaanba way kasoo hor jeedaan gudniinka
                Fircooniga ah, waxayna leeyihiin iskaba daa in gudniinka caynkaas ahi
                waajib, sunno amaba sharaf yahaye, waxa weeye burcadnimo iyo beddelis
                abuurka Eebbe. Ilaah waxa uu lacnaday haweenka is shaabbadeeya iyo kuwa
                wax shaabbadeeya labadaba. Shaabbadu waxa weeye in cirbad iyo wax lamid
                ah jirka qayb kamid ah lagu mudmudo, si goobahaasi midab cagaar ah loogu
                sameeyo. Caadadaasi ilaa iyo maanta waxay ka jirtaa dalal badan waxana
                tusaale loo soo qaadan karaa dalka Itoobiya, ooy dumarku ciridka
                cagaarsadaan.</p>
            <p>Haddaba culimada diinta Islaamku waxay gudniinka Fircooniga ah u
                ictibaareen inuu yahay shaabbadeyn, waxayna yiraahdeen waxa weeye
                beddelis la beddelayo abuurka Eebbe.</p>
            <p>Culimadu kolkay diidayaan gudniinka Fircooniga ah waxay
                daliishanayaan aayado Qur’aan ah oo fara badan ayna kamid yihiin:</p>
            <p>“Wax kasta asagaa abuuray oo weliba si qiyaasan u sameeyey.”</p>
            <p>“Waa abuurka Eebbe uu dadka ku abuuray wax abuurka Eebbe beddeli
                karaana ma jiraan.”</p>
            <p>“Wuuna idin sawiray dadoow suuraddiinnana wuu wanaajiyey, isagaana
                loo noqonayaa [Aakhiro].”</p>
            <p>“Waana [Eebbe] kan idiinku sawira Ilma-galeenka dhexdiisa siduu
                doono, Ilaah kale ma jiro, waana dad ka deeqtoone xikmad badan.”</p>
            <p>“Dadka waxaynu ku abuurnay muuqaal kan ugu wanaagsan.”</p>
            <p>“Wax kasta waxaynu ku abuurnay qiyaas [go’an oon isbeddelin].”</p>
            <p>“Dadoow maxaa kugu diray Eebbahaaga sharafta leh ee ku abuuray, ku
                ekeysiiyey kuna simay, siduu doonana kuu sameeyey.”</p>
            <p>“Waxa uu [Sheydaan] yiri, ‘Waxan addoomankaaga ku yeelanayaa qayb
                sugan. Waan luminayaa, waan rajo gelinayaa, amarna waan siinayaa,
                waxayna markaa jeexjeexayaan dhegaha xoolaha, amar baan siinayaa,
                waxayna beddelayaan abuurka Alle.’ Ruuxii [Eebbe ka sokow] sheydaan talo
                saartana khasaare cad buu khasaaray.”</p>
            <p>Haddaba goynta qayb jirka ka tirsan oo nabad qabtaa waxay kahor
                imaanaysaa dhammaan aayadaha aynu kor kusoo sheegnay. Waxaba ugu siid
                daran aayadda ugu dambaysa oo qofka dhegaha xoolaha jeexjeexaya ku
                tilmaantay qof abuurka Alle beddelaya shaydaanna ka amar qaata. Haddaba
                mar haddiiba dhegihii xoolaha jeexjeexiddooda shaydaan lagu adeecayo,
                miyaanay taas kasii dembi badnayn in jir bani’aadam oo aan jirranayn la
                jarjaro?</p>
            <p>Ninka oggolaada in inantiisa qaabkaas aan ka soo sheekeynay loo gudo,
                diinta Islaamka waa uu ku lacnadan yahay, waxana uu geystay dembi kamid
                ah Kabaa’irta aanu Eebbe cafin, waa siday culimadu go’aamiyeene. Waxa
                kaa lamid ah hooyada raalli ka noqota, gowraca gabadheeda iyo islaanta
                dhiigya cabka ah ee iyadu shaqo ka dhigatay inay dumarkeenna ka disho
                dareenkii dumarnimo ee Ilaahood ugu deeqay.</p>
            <p>Dadka qaar aan xilkas ahayn baa ku dooda in gudniinka Fircooniga ahi
                dumarka dhowrsanaan u kordhinayo. Haddaba hadduu arrinku sidaa yahay,
                muxuu Eebbe u abuuri waayey haweenku iyagoon lahayn xubnahaa laga
                xayuubinayo? Miyaanu Eebbe oran Insaanka waxan ku abuuray suurad tan ugu
                wanaagsan? Mise suurad Ilaah sameeyey baa cid kale toosin uga
                baahan?</p>
            <p>Dalkeenna waxa sanad kasta lagu dib gooyaa kumanaan dumar ah iyadoo
                loo adeegsanayo magaca Eebbe, waxana la marsiiyaa cadaab iyo xanuun ay
                dunida ku arkaan kan ugu daran. Haddaba haddaynu Soomaali nahay waxa
                nala gudboon in aynu joojinno jariimada iyo dhiigga sabab la’aanta looga
                daadiyo dumarkeenna oo soo jiitamayey muddo qarniyaal ah.</p>
            <p>Maqaalkaan waxan kusoo afjarayaa buraambur ay tirisay gabar
                Soomaaliyeed oo ka dhiidhinaysa gudniinka Fircooniga ah, kuna
                boorrinaysa dumarka inay u hub qaataan dabargoynta caadadaasi xun een
                dhaawac mooyee dheef kale lahayn:</p>
            <p>Haddaad gabadhiinnii Soomaaliyeey guddaan<br />
                Gerweyn waxad mooddo iyo galeef uqaadataan<br />
                Hadduu gobo’leeyo dhiiggeedu goor walbaba<br />
                Soow dhib la geystiyo gardarreysi soow ma aha<br />
                Haddaad gabadhiinnii guurkeedi dhaawacdaan<br />
                Ood ka wada gooysaan cadkii gaarka u ahaa<br />
                Ooysan gacal moodin kii caawa loo gelbiyo<br />
                Wuxuu ugudaayoo u galaaba aysan garan<br />
                Soow dhib la geystiyo gardarreysi soow ma aha<br />
                War goob kastood joogtaan dumarow soo gurmada<br />
                Dagaal dabargoyn gudniin u soo wada guntada<br />
                Gefkaa joojiya ku dhaha gaarsiiya guri walbaba<br />
                Oo ka guulkeenoo ka gungaara waxaan gurracan.</p>
            <h3 id="tixraac-buug"><strong>TIXRAAC BUUG</strong></h3>
            <ol type="1">
                <li>Xukunka Sharciga ah ee Gudniinka Ragga iyo Dumarka – Dktr. Maxamed
                    bin Ludfi as-Sabbaaq</li>
                <li>Gudniinka Ragga iyo Dumarka ee Diimaha Yuhuudda, Masiixiyada iyo
                    Islaamka – Dktr. Saami Cawad Ad-Diib</li>
            </ol>
            <h2 id="baabka-tobnaad">Baabka Tobnaad</h2>
            <p><strong>WAA MAXAY SEEGADU?</strong></p>
            <p>Qofka seegaysanayaa ma rabo inuu qof kale rabitaankiisa kaga dhergo,
                balse isaga laftiisa ayaa iska dhergaya (isku biyabbaxaya). Caadada
                seegaysiga rag iyo dumarba waa lagu arkaa, kumana koobna ragga oo qura
                sida ay dad badani u haystaan.</p>
            <h3 id="qaababka-seegada"><strong>QAABABKA SEEGADA</strong></h3>
            <ol type="1">
                <li>Seegada maskaxda: Waa qofka oo biyabbaxa isagoon isticmaalin wax uu
                    ku kacsado. Dadka aadka u dareenka fududi kolka ay ku fekeraan xubnaha
                    taranka qof ay jecel yihiin ama ay akhriyaan qoraallo jacayl amaba ay
                    daawadaan sawirro kiciya dareenkooda, iyagoo macaansanaya bay isku
                    biyabbaxaan. Dumarka kuwooda aadka u kacsiga dhowi intay labada cajar
                    isku dhejiyaan ama ay dhaqdhaqaajiyaan murqaha cambarka, bay sidaa ku
                    biyabbaxaan.</li>
                <li>Seegada gacanta: Waa qofka oo gacantiisa ku cayaarsiiya amaba gacan
                    kale looga cayaarsiiyo xubinta taranka ilaa uu ka gaaro heer
                    biyabbax.</li>
                <li>Ku seegaysiga waxyaabo kale: Waxa jira waxyaabo fara badan oo u eg
                    xubnaha taranka kuwaasi oo uu qofku ku seegaysan karo, shucuubta dunida
                    intooda badanina waa ay garanayaan waxyaabahaasi. Waxa jira shucuubta
                    qaar intay dhistaan taallo ka dhigan nin taagan oo geedkiisu kacsan
                    yahay, dabeeto u sameeya xaflado diini ah iyaga oo taalladaasi u
                    isticmaalaya bekra-jebinta hablaha qaangaaray, dabeetana kolka ay
                    xafladdaasi dhammaato inta taalladaasi la qaado la dhigo meel loogu
                    talagalay, si dumarka laga dhintay ay ugu seegaystaan. Ha yeeshee
                    farsamada casriga ahi waxay ina bartay sidii loo sameyn lahaa geed
                    dad-samee ah, aadna ugu eg geedka dabiiciga ah ee ragga, laguna
                    magacaabo geed-la-xirto, kaasi ooy dumarku ku seegaystaan.</li>
            </ol>
            <p>Dumarka qaar doonaya inay seegaystaan ayaa waxa dhacda inay
                xubintooda taranka geliyaan waxyaabo yaab leh, iyaga oon ka fekerin
                dhibaatooyinka ay waxyaabahaasi u geeysan karaan. Waxa dhacda in dumarka
                qaar isgeliyaan qalab dhumuc weyn oo dhaawacyo u geeysta, si loo soo
                saaraana mararka qaar u baahato dhakhtar iyo qalliin. Dumarka qaar baa
                isgeliya cirbado, musmaarro, qalmaan, maxaarro, iyo wixi la mida,
                qalabkaasi oo si sahal ah ugu gudbi kara kaadi haysta, dabeetana keeni
                kara dhaawac halis ah.</p>
            <h3 id="maxaa-keena-seegaysiga"><strong>MAXAA KEENA
                    SEEGAYSIGA?</strong></h3>
            <ol type="1">
                <li>Sababaha keena seegaysiga waxa ugu horreeya inay qofka u fududaan
                    weyso inuu helo xabiib uu ka xaaja guto, sidaasi buuna ruuxa cid wax la
                    qabata intuu waayo, gacmahiisa biyaha isaga saaraa. Seegaysiga caynkaasi
                    ahi waxa uu ku badan yahay dadka ka fog jinsiga kale, sida ardayda
                    dhigata kulleejooyinka, cusbitaallada, xabsiyada, warshadaha, ciidanka
                    badda, dumarka aan la guursan, garoobbada iyo dumarka laga dhintay.</li>
                <li>Waxa kale oo seegaysiga keeni kara in qofku uu ka dido galmada oo uu
                    u arko wax xun sida wiil dhallinyaro ah oo lagu barbaariyay in galmada
                    guurka hortiis cadaab lagu muteysto, isaga oon awoodna u lahayn inuu
                    guursado. Waxa kale oo dhacda in qofku uu ka dido urta qofka kale, taasi
                    oo keenta nacayb uu u qabo jinsiga kale sidaasina uu ku seegaysto.</li>
                <li>Waxa dhacda in ragga qaar kolka ay u galmoonayaan haweenkooda ay si
                    degdeg ah u biyabbaxaan, dumarkoodii oon weli gaarin heer biyabbax,
                    taasi oo markaasi dumarka caynkaasi ah ku kallifta inay
                    seegaystaan.</li>
                <li>Seegaysiga carruurta waxyaabaha doorka libaax ka qaata waxa kamid ah
                    finan yaryar oo ka soo baxa dubduleedka xubinta taranka (sida
                    isnadaamiska oo kale), oo siduu u xoqayo uu si lama filaan ah u kaco
                    geedkii, dabeetana uu sii macaansado ilaa uu biyaha tuuro, sidaasina uu
                    ku barto kuna caadeysto seegaysiga.</li>
                <li>Waxa kale oo ay da’ yartu seegaysiga ka baran karaan saaxiibadooda
                    kale haddii ay seegaystaan, inankuna sida uu saaxiibkii sigaar cabista
                    uga barto si lamid ah buu seegaysigana uga bartaa.</li>
            </ol>
            <p>Tira koobyo la sameeyay waxay caddeeyeen in ragga seegaysta ay
                gaarayaan boqolkiiba-69, iyaga oo raggu inta badan soo mara marxalad
                noloshooda kamid ah oo ay ku seegaystaan, gaar ahaan inta u dhaxaysa
                da’da 13 illaa 20 jirka. Sababaha keena in uu seegaysigu da’daasi ku
                badnaado waxa weeye kacsiga oo xilligaasi aad u daran (da’ kacsi
                labbood), xishood iyo shukaansi aqoon la’aan, iyo weliba dhallinyarada
                oo intooda badani ay guur la’aan joogaan. Guud ahaan dhallinyaradu waxay
                seegaysiga iska daayaan kolka ay billaabaan galmo caadi ah.</p>
            <p>Hablaha iyaga boqolkiiba inta seegaysataa way ka yar yihiin wiilasha,
                sababahaan soo socda awgood:</p>
            <ol type="1">
                <li>Shahwada oo aan hablaha u gubin sida ay wiilasha u gubto.</li>
                <li>Xubnahooda taranka oo ku jira meel qarsoon, dhifna ay tahay inay la
                    kulmaan wax taataabta oo kiciya dareenkooda, iyada oo lawada ogsoonyahay
                    in kacsigu uu yahay sababta tooska ah ee keenta seegaysiga.</li>
                <li>Iyaga oo aanu dhibaato ku hayn isku biyabbax habeen, kol haddaanay
                    aqoon riyo habeen oo gaarsiisa heer biyabbax, waase haddii aan la
                    istiimin intaanay seexan kahor.</li>
                <li>Rabitaanka jinsiyeed ee raggu waxa uu ku kooban yahay xubnaha
                    taranka, oo kolka uu kacsadaba waxa uu doonayaa inuu galmo sameeyo, ha
                    yeeshee rabitaanka dumarku waxa uu isugu jiraa mid xubin taran iyo mid
                    nafsiyadeed. Waxa ay habluhu helaan raaxooyin kale oo ay kaga maarmaan
                    tan biyabbaxa, sida jacaylka, akhrinta sheekooyinka iyo riwaayadaha
                    jacayl, xafladaha, shineemooyinka, jimicsiga, daryeelka jirkooda,
                    qoob-ka-cayaarka, iyo wixi la mida.</li>
            </ol>
            <p>Waxa la caddeeyay in casrigaan cusub dumarka seegaystaa aanay ka
                yarayn boqolkiiba-50, meelaha qaarna ayba gaaraan boqolkiiba-70 illaa
                boqolkiiba-90. Dumarka caynkaasi ahi waxay u badan yihiin kuwa aan weli
                bislaan iyo kuwa qaba qabow jinsiyeed (ereygaasi oo sida caadiga ah
                loogu yeero dumarka aan galmada ku raaxaysan).</p>
            <p>Anigu, qof ahaan, shaki weyn baan ka qabaa in hablaha Soomaaliyeed
                ama badankoodu ay seegaysi garanayaan, waxanan taa sabab uga dhigayaa
                gudniinka Fircooniga ah.</p>
            <h3 id="dhibaatooyinka-seegada"><strong>DHIBAATOOYINKA
                    SEEGADA</strong></h3>
            <ol type="1">
                <li>Haddii qofku uu u barto inuu ku kacsado oo ku biyabbaxo gacantiisa,
                    waxa mustaqbalka ku adkaanaysa in istiiminta kaga timaada gacalkiisa uu
                    ka helo kacsi u dhigma kii uu ka heli jiray gacantiisa.</li>
                <li>Seegadu ma keento haqab-beelka dhabta ah ee ay keento galmada
                    caadiga ahi, iyada oo galmadu aanay ku koobnayn oo qura xubnaha taranka
                    sida seegaysiga, balse tahay kulan nafsiyeed iyo mid jinsiyeed oo
                    dhexmara labada isjecel, sidaasina qaybaha jirka oo dhami ay kaga qayb
                    qaataan raaxada ka dhalata kulankaasi.</li>
                <li>Waqtiga galmada waxa maskaxda qofka ka buuxa istiin iyo raaxo
                    macaan, hase yeeshee qofka seegaysanayaa si uu ku helo istiin waxa uu u
                    baahan yahay inuu ku fekero waxyaabo dhib ku ah maskaxdiisa, kuwaasi oo
                    keena daal iyo dhibaato maskaxeed.</li>
                <li>Galmada caadiga ahi kolka ay dhacdo (gaar ahaan tan ka dhalata
                    guurka), lagama qaado wax aan ka ahayn raaxo iyo raynrayn, ha yeeshee
                    qofka seegaystaa kolka uu kacsado waxa uu illaawaa in uu sameynayo amaba
                    sameyn doono wax sharci darro ah, laakiinse kolka uu biyabbaxo ayuun buu
                    indhaha kala furaa oo ku baraarugaa foolxumada waxa uu sameeyay iyo inuu
                    keligii isku raaxeystay, aysanna la joogin sida uu maskaxda gashaday
                    gabar qurux badan oo uu jecel yahay, sidaasi bayna murugo ugu dhalataa.
                    Qofka caynkaasi ah waxa uu dareenkiisa dembi iyo murugo kordhaa kolka uu
                    dadka ka maqlo in seegadu ay tahay wax keena dembi aanu Eebbe cafin iyo
                    cudurro maskaxda wax u dhima, sidaasi bayna qofkaasi ugu dhalataa murugo
                    joogta ah, xaasidnimo iyo damiir la’aani.</li>
                <li>Galmada tooska ahi waxay u baahan tahay laba qof, waqti iyo meel ku
                    habboon si ay u hirgasho, halka seegadu ay ka dhici karto waqti kasta oo
                    qofka seegaysanayaa uu doono, sidaasina dadka qaar iskaga badbadiyaan,
                    taasi oo dhibaato ku keenta jirka iyo maskaxda labadaba.</li>
                <li>Waxay keentaa xiniinyaha iyo qanjirka borostaatka oo barara, mar
                    hadduusan qofku biyihii galay xiniinyaha galmo buuxda isaga saarayn, oo
                    kolba markuu seegaysto qaar ku harayaan.</li>
                <li>Waxa ay keentaa geedka ninka oo jilca ooy tabardarri ku timaado,
                    gabadhiisana galmo buuxda la gudan waaya, dabeetana guurkii cusbaa
                    furriin ku gebageboobo.</li>
                <li>Waxa ay keentaa ninka oo degdeg u biyabbaxa, gaarsiina waaya intay
                    xaaskiisu gariir ka gaarto, halkaana guurkii ku fashilmo.</li>
                <li>Habluhu mararka qaar way ku bekra-jabaan seegada. Gabadha muddada
                    dheer seegaysanaysay, caadana ka dhigatay, waxa laga yaabaa inayba ku
                    raaxaysan weydo galmada ay gacalkeeda la wadaagto, taasi oo iyana keenta
                    guurkii oo burbura.</li>
                <li>Waxa ay qofka tirtaa laab furnaanta, bashaashnimada, iyo awooddiisa
                    shaqo, haddii uu iska badbadiyana waxay dhaawacdaa qanjirrada iyo
                    xididdada maskaxda.</li>
            </ol>
            <p>Fiiro Gaar ah: Isku biyabbaxa habeenkii qofka kuma keeno tamar darri,
                maadaama aanay qanjirradiisa taranku daallayn, waxayna awoodaan inay hal
                jeer habeenkii biyo tuuraan, saana ku wadaan muddo soddon sanadood ah.
                Ninka caafimaadka qabaa waxa uu galmo samayn karaa 2 illaa 3 jeer
                usbuucii, isaga oon wax dhibaato ahi gaarin, ha yeeshee dadka qaarkii oo
                3 illaa 10 jeer malintii seegaysta waxay sameeyaan khalad weyn,
                falkoodaasina wuxuu keenaa tamardarri iyo caajis ku yimaada xubnaha
                taranka iyo habdhiska maskaxda. Xubnaha taranku haddii ay helaan waqti
                nasasho ku filan waa ay kasoo kaban karaan dhibaatooyinka ka dhasha
                seegaysiga faraha badan, haddiise uu qofku joogteeyo seegaysiga, waxay
                markaasi u dhowdahay in uu dhaawac ku yimaado walxaha jirka ee
                firfircooneeya qanjirrada iyo xididdada maskaxda, xididdadaasi oo haddii
                ay dhintaan aanay suuragal ahayn inay mar labaad awood u yeeshaan inay
                gutaan shaqadoodii caadiga ahayd.</p>
            <h3 id="sidee-la-isaga-gooyaa-seegada"><strong>SIDEE LA ISAGA GOOYAA
                    SEEGADA?</strong></h3>
            <ol type="1">
                <li>Inuu qofku guursado, hadduuba awoodo. Waalidka dhalay dhallinyaro
                    (lab iyo dheddig) qaangaadhay, waa inaanay guurkooda ku xirin shuruudo
                    iyo xujooyin aan laga bixi karin, taasi oo markaasi keenaysa in
                    dhallintay dhaleen iyo kuway u dhixi lahaayeen labaduba quus iyo
                    qalbijab qaadaan, sidaana Shaydaan isugu dhiibaan ooy xaaraan ama seego
                    dhexgalaan.</li>
                <li>Inaanu qofku iska badin cunitaanka iyo cabitaanka, taasi oo markaasi
                    keenaysa kacsi iyo rabitaan jinsiyeed, waana sababta uu Rasuulku u faray
                    qofkaan guur awoodini inuu soomo.</li>
                <li>Inuu qofku ka fogaado waxyaabaha hiyigiisa kicinaya sida buugaagta,
                    sawirrada iyo aflaanta qaaqaawan.</li>
                <li>Qofkii qurux uu qalbigiisa ugu raaxeeyo raadinayaa waa inuu daawadaa
                    dhirta cagaaran, ubaxa, badaha iyo quruxda dabiiciga ah ee Eebbe dunidan
                    ugu deeqay.</li>
                <li>In qofku doorto saaxiibbo wanwanaagsan, dhowrsan, hanuunsan,
                    diintana ku dhaqma.</li>
                <li>In qofku qalbigiisa ku mashquuliyo shaqo, waxbarasho, cibaado iyo
                    Alle ka cabsi oo uusan marnaba nafta fursad usiin inay ku fekerto wax
                    aan habboonayn.</li>
                <li>In aanu qofku ku seexan gogol raaxa leh cuud iyo cattarna lagu
                    shiday, oo xusuusida galmo iyo gacal la baashaal.</li>
                <li>Inaanu qaadan dharka aadka u jilicsan, iskuna shubin barafuunnada
                    dareenka kiciya.</li>
                <li>Inuu ka fogaado isdhexgalka ragga iyo dumarka, gaar ahaan dadyowga
                    aan cowradooda dedan, dareenka dadka kalena aan u aabayeelin.</li>
                <li>Inaanu seexan isagoon hurdaysnayn, si ayan maskaxdiisu u raadin wax
                    ay ku fekerto oo uu ugu horreeyo lammaane uu la baashaalo.</li>
                <li>Inaanu kolka uu seexanayo caloosha u jiifan, si aanay xubintiisa
                    taranku ugu lismin firaashka ka hooseeya, sidaana ugu macaansan oo ugu
                    kacsan.</li>
                <li>Inuu kaadihaysta faaruqiyo (kaadiyo) mar kasta ooy kaadiyi qabato,
                    gaar ahaan aroortii kolka uu hurdada ka tooso.</li>
            </ol>
            <h3 id="seegada-iyo-diinta-islaamka"><strong>SEEGADA IYO DIINTA
                    ISLAAMKA</strong></h3>
            <p>Eebbe waxa uu aayadaha Qur’aanka ku leeyahay:</p>
            <p>“Kuwa xubnohooda taran dhowra. Aan ka ahayn xaasaskooda iyo
                addoomadooda ayagu eed ma laha. Dadkiise intaa kadib wax ka doonaa way
                xad gudbeen.” Suurat al-Mu’minuun: 5aad illaa 7aad.</p>
            <p>Aayadahaa Qur’aanka ah waxa kaaga iftiimaya in ruuxii macaan iyo
                raaxo ku doona hab aan galmo xalaal ah ahayni uu xadkii Eebbe
                gudbay.</p>
            <p>Rasuulkeenna suubban Muxammad waxa laga weriyey xadiis uu ku yiri,
                “Dhallinyarooy, kiinnii awoodi karaa ha guursado maxaa yeelay guurku
                aragga waa u dabool ibtana waa u gaaashaan. Ninkaan awoodi karinse ha
                soomo, soonkaa shahwada ka jebinayee.” Xadiiska waxa soo saaray Muslim
                iyo Bukhaari.</p>
            <p>Haddaba hadduu Rasuulku ogyahay faa’iido ay caadada sirta ah (seego)
                leedahay, dhallinyarada ayuu ku boorrin lahaa, waxase uu koodii awood
                (meher, marasho iyo masruuf) heli kara, ku boorriyey inuu guursado, kaan
                awoodinna inuu shahwada isaga jebiyo qaab cibaado ah (Soon) ajarna ka
                helayo, dhibaatadii shahwadana iskaga reebayo.</p>
            <p>Culimada diinta Islaamka intoodii badnayd way xaaraantinimeeyeen
                seegada (caadada sirta ah). Mad-habadaha Shaaficiya, Maalikiya iyo
                Xanbaliya intuba way xaaraantinimeeyeen iyagoo u daliishanaya aayadaha
                aynu kor kusoo sheegnay ee Suurat al-Mu’minuun ku jira. Mad-habta
                Xanafiya, iyadu waxay leedahay seegadu asal ahaan waa xaaraan, waxayse
                ku bannaanaan kartaa saddex shardi haddii si wadajir ah loo helo:</p>
            <ol type="1">
                <li>In uusan ninku naag qabin.</li>
                <li>Inuu isaga baqayo xaaraan (sino) uu ku dhaco haddaanu seegaysan.
                    Taasi oo diinta loogu yeero “laba daran tii dembi yar dooro.”</li>
                <li>In uusan ula jeedin inuu ku raaxaysto, balse ula jeedo inuu shahwada
                    isaga jebiyo.</li>
            </ol>
            <p>Haddaba seegadu guud ahaan diinta Islaamka waa ku xaaraan, maadaama
                aanay ahayn qaabkii dabiiciga ahaa ee uu Eebbe ugu talagalay in shahwada
                la isaga shubo, balse ay tahay wadiiqo weecsan, qofkana waxay barto
                waxay baddaa uga daran, hadduu mar qofku qabatimana siduu naftiisa u
                qabto oo isaga gooyaa ay adag tahay.</p>

        </div>
    </main>
</body>

</html>