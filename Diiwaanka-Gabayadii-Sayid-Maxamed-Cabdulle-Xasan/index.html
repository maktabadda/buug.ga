<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>

<body>
    <main class=normalize>
        <div class="content">


            <h1 class="title">Diiwaanka Gabayadii Sayid Maxamed Cabdulle Xasan –
                Aw-Jaamac Cumar Ciise</h1>

            <p>Tusmada</p>
            <ul>
                <li><a href="#hordhac">Hordhac</a></li>
                <li><a href="#gogoldhig">Gogoldhig</a></li>
                <li><a href="#mahadnaq">Mahadnaq</a></li>
                <li><a href="#arar-guud">Arar Guud</a></li>
                <li><a href="#sayid-maxamed-cabdulle-xasan">Sayid Maxamed Cabdulle
                        Xasan</a></li>
                <li><a href="#dagaalkii-horreeyey">Dagaalkii Horreeyey</a></li>
                <li><a href="#gumeysiga-iyo-taariikhdii-darawiisheed">Gumeysiga iyo
                        Taariikhdii Darawiisheed</a></li>
                <li><a href="#habka-buuggu-u-qoran-yahay">Habka Buuggu u Qoran
                        Yahay</a></li>
                <li><a href="#fiiro-gaar-ah">Fiiro Gaar ah</a></li>
                <li><a href="#afeef">Afeef</a></li>
                <li><a href="#gabayada">Gabayada</a>
                    <ul>
                        <li><a href="#xuseenow-caqligu-kaama-baxo-afbakayle">Xuseenow Caqligu
                                Kaama Baxo (Afbakayle)</a></li>
                        <li><a href="#dhurwaa-ariga-eebbaa-leh">Dhurwaa Ariga Eebbaa
                                Leh</a></li>
                        <li><a href="#xuseenow-aqoon-xume-jawaab">Xuseenow Aqoon Xume
                                (Jawaab)</a></li>
                        <li><a href="#ragga-ayl-u-kacahayow">Ragga Ayl u Kacahayow</a></li>
                        <li><a href="#nin-aqdaamo-ferenji-ah">Nin Aqdaamo Ferenji ah</a></li>
                        <li><a href="#saw-ma-aha">Saw Ma Aha?</a></li>
                        <li><a href="#ismaaciil-mirow">Ismaaciil Mirow</a></li>
                        <li><a href="#jidka-adari-loo-maro">Jidka Adari Loo Maro</a></li>
                        <li><a href="#eelkii-qabsaday">Eelkii Qabsaday</a></li>
                        <li><a href="#maantii-asaayuhu-dhacay">Maantii Asaayuhu Dhacay</a></li>
                        <li><a href="#ogaadeen-haddaan-ahay">Ogaadeen Haddaan Ahay</a></li>
                        <li><a href="#cali-geri-aboodiga-ku-lalay">Cali-Geri Aboodiga ku
                                Lalay</a></li>
                        <li><a href="#warka-badaha-laga-keenayo">Warka Badaha Laga
                                Keenayo</a></li>
                        <li><a href="#awel-maanso-waataan-balfay">Awel Maanso Waataan
                                Balfay</a></li>
                        <li><a href="#baqalka-kuugu-soo-diray">Baqalka Kuugu Soo Diray</a>
                            <ul>
                                <li><a href="#gabayxoog">Gabayxoog</a></li>
                            </ul>
                        </li>
                        <li><a href="#bogadaawad">Bogadaawad</a></li>
                        <li><a href="#baa-e-yaw-sheega">Ba’a e Yaw Sheega?</a></li>
                        <li><a href="#tebiya-oo-geeya">Tebiya oo Geeya</a></li>
                        <li><a href="#xuseenow-tabtaan-ahay">Xuseenow Tabtaan Ahay</a></li>
                        <li><a href="#tuurwaayow-toban-hal">Tuurwaayow Toban Hal</a></li>
                        <li><a href="#xuseenow-jikraar-lama-hadlee-jiinley">Xuseenow Jikraar
                                Lama Hadlee (Jiinley)</a></li>
                        <li><a href="#koofil">Koofil</a></li>
                        <li><a href="#ilaaheennii-jaliilka-ahaa">Ilaaheennii Jaliilka
                                Ahaa</a></li>
                        <li><a href="#xiin-finiin">Xiin Finiin</a></li>
                        <li><a href="#xay-guduudan-la-moodyow">Xay Guduudan la Moodyow</a></li>
                        <li><a href="#dacwad-baan-ka-leeyahay">Dacwad Baan ka Leeyahay</a></li>
                        <li><a href="#awel-maanso-waataan-dayacay">Awel Maanso Waataan
                                Dayacay</a></li>
                        <li><a href="#ma-duqaynay-reer-bari">Ma Duqaynay Reer Bari</a></li>
                        <li><a href="#ararsame-dalkiisii-ka-carar">Ararsame Dalkiisii ka
                                Carar</a></li>
                        <li><a href="#wiilyahow-daloombiyi">Wiilyahow Daloombiyi</a></li>
                        <li><a href="#wiilyahow-dammiin-baad-tahay">Wiilyahow Dammiin Baad
                                Tahay</a></li>
                        <li><a href="#nimanyahow-dembow-lama-hadlo">Nimanyahow Dembow Lama
                                Hadlo</a></li>
                        <li><a href="#calanside">Calanside</a></li>
                        <li><a href="#doodna-waxaan-u-leeyahay">Doodna Waxaan u
                                Leeyahay</a></li>
                        <li><a href="#daraawiishta-saalixiya">Daraawiishta Saalixiya</a></li>
                        <li><a href="#doqon-baan-ogayn-suudiyow">Doqon Baan Ogayn
                                Suudiyow</a></li>
                        <li><a href="#daawad">Daawad</a></li>
                        <li><a href="#dacayow-daallinkiiyow">Dacayow Daallinkiiyow</a></li>
                        <li><a href="#naagaba-dumaashaan-ka-nacay">Naagaba Dumaashaan ka
                                Nacay</a></li>
                        <li><a href="#xirsiyow-dadkii-waxaan-ku-nacay">Xirsiyow Dadkii Waxaan ku
                                Nacay</a></li>
                        <li><a href="#diiriye-abuu-jahal">Diiriye Abuu-Jahal</a></li>
                        <li><a href="#xirsiyow-dabuub-gabay">Xirsiyow Dabuub Gabay</a></li>
                        <li><a href="#ninkii-diday-ayaantii">Ninkii Diday Ayaantii</a></li>
                        <li><a href="#dardaaran">Dardaaran</a></li>
                        <li><a href="#bal-dayooy">Bal Dayooy!</a></li>
                        <li><a href="#rabbaa-deeq-leh">Rabbaa Deeq Leh</a></li>
                        <li><a href="#caynab-raabbiyan-weeye">Caynab Raabbiyan Weeye</a></li>
                        <li><a href="#reerkayga-kama-soo-rareen">Reerkayga Kama Soo
                                Rareen</a></li>
                        <li><a href="#sayid-baa-ka-baqay">Sayid Baa ka Baqay</a></li>
                        <li><a href="#canjeel">Canjeel</a></li>
                        <li><a href="#ma-sabaan-ka-sabaan-baan">Ma Sabaan ka Sabaan
                                Baan</a></li>
                        <li><a href="#waa-duni">Waa Duni</a></li>
                        <li><a href="#sagaal-nin-oo-walaala-ah">Sagaal Nin oo Walaala
                                ah</a></li>
                        <li><a href="#saha-kacay">Saha Kacay</a></li>
                        <li><a href="#isna-waa-shiddiyo-hoog">Isna Waa Shiddiyo Hoog</a></li>
                        <li><a href="#wiilyahow-shareecadu">Wiilyahow Shareecadu</a></li>
                        <li><a href="#waayeel-dhadhabay">Waayeel Dhadhabay</a></li>
                        <li><a href="#ina-caliga-dhaaranahayaa">Ina-Caliga
                                Dhaaranahayaa</a></li>
                        <li><a href="#dhabdarrada-ma-qaayibo">Dhabdarrada ma Qaayibo</a></li>
                        <li><a href="#hashaan-dhamaca-jiilaal">Hashaan Dhamaca Jiilaal</a></li>
                        <li><a href="#xirsiyow-cod-gabay">Xirsiyow Cod Gabay</a></li>
                        <li><a href="#afar-halaad-cayuunyahow">Afar Halaad Cayuunyahow</a></li>
                        <li><a href="#cawskii-nugaaleed-ka-badan">Cawskii Nugaaleed ka
                                Badan</a></li>
                        <li><a href="#kaarshow-camaadaa-tahay">Kaarshow Camaadaa Tahay</a></li>
                        <li><a href="#ogaadeenka-ciideed">Ogaadeenka Ciideed</a></li>
                        <li><a href="#caliyow-calaacal-iyo-way">Caliyow Calaacal iyo
                                Way</a></li>
                        <li><a href="#indha-caadlayaal">Indha-Caadlayaal</a></li>
                        <li><a href="#kuwii-cararay">Kuwii Cararay</a></li>
                        <li><a href="#cara-e-yaa-sheega">Cara e Yaa Sheega?</a></li>
                        <li><a href="#caga-wadaadley">Caga-Wadaadley</a></li>
                        <li><a href="#miinaanle">Miinaanle</a></li>
                        <li><a href="#laaye-cali-geri">La’aye Cali-Geri</a></li>
                        <li><a href="#waa-calako">Waa Calako</a></li>
                        <li><a href="#guulle-eebbahayow">Guulle Eebbahayow</a></li>
                        <li><a href="#ninka-gaalka-la-siiyay-calangube">Ninka Gaalka la Siiyay
                                (Calangube)</a></li>
                        <li><a href="#nimanyahow-xalaa-lay-gilgilay">Nimanyahow Xalaa Lay
                                Gilgilay</a></li>
                        <li><a href="#nin-yiri-wax-baan-gani">Nin Yiri Wax Baan Gani</a></li>
                        <li><a href="#gudban-gaala-leged">Gudban (Gaala-Leged)</a></li>
                        <li><a href="#daraawiish-gufleysoy">Daraawiish Gufleysoy</a></li>
                        <li><a href="#rayidow">Rayidow</a></li>
                        <li><a href="#kufriga-ina-gabraaraya">Kufriga Ina Gabraaraya</a></li>
                        <li><a href="#gurigii-dariiqaan-lahaa">Gurigii Dariiqaan Lahaa</a></li>
                        <li><a href="#guullow-allahayow">Guullow Allahayow</a></li>
                        <li><a href="#shiikhyaale">Shiikhyaale</a></li>
                        <li><a href="#ararsame">Ararsame</a></li>
                        <li><a href="#qaali-waxaad-tiraahdaan">Qaali Waxaad Tiraahdaan</a></li>
                        <li><a href="#wiilka-qadafka-ii-soo-dirow">Wiilka Qadafka ii Soo
                                Dirow</a></li>
                        <li><a href="#haddaad-tiri">Haddaad Tiri</a>
                            <ul>
                                <li><a href="#cabdillaahi-aadan">Cabdillaahi Aadan</a></li>
                            </ul>
                        </li>
                        <li><a href="#keenadiid">Keenadiid</a></li>
                        <li><a href="#kalaalaga-afkiisa">Kalaalaga Afkiisa</a></li>
                        <li><a href="#laalays">Laalays</a></li>
                        <li><a href="#xuseenow-ninkii-laable">Xuseenow Ninkii Laable</a></li>
                        <li><a href="#ku-milaada">Ku Milaada</a></li>
                        <li><a href="#majeerteen">Majeerteen</a></li>
                        <li><a href="#maadeys">Maadeys</a></li>
                        <li><a href="#maqashiiya-uunka">Maqashiiya Uunka</a></li>
                        <li><a href="#malaw-ii-soo-godol">Malaw ii Soo Godol</a></li>
                        <li><a href="#mahade-haw-sheego">Mahade Haw Sheego</a></li>
                        <li><a href="#mawdku-ka-adeegi">Mawdku ka Adeegi</a></li>
                        <li><a href="#maryama-shiikh">Maryama Shiikh</a></li>
                        <li><a href="#koofil-walaashiis">Koofil Walaashiis</a></li>
                        <li><a href="#waa-niman">Waa Niman</a></li>
                        <li><a href="#xirsiyow-naaqusnimo">Xirsiyow Naaqusnimo</a></li>
                        <li><a href="#haddaan-waayey">Haddaan Waayey</a></li>
                        <li><a href="#walhad">Walhad</a></li>
                        <li><a href="#waxaad-tiraa-weeye">Waxaad Tiraa Weeye</a></li>
                        <li><a href="#suldaan-faarax">Suldaan Faarax</a></li>
                        <li><a href="#diintaan-wadeeca-uga-dhigi">Diintaan Wadeeca Uga
                                Dhigi</a></li>
                        <li><a href="#xasanow-hub-qaadday">Xasanow Hub Qaadday</a></li>
                        <li><a href="#haasaawe-layskuma-xanto">Haasaawe Layskuma Xanto</a></li>
                        <li><a href="#midabkiisu-halyey">Midabkiisu Halyey</a></li>
                        <li><a href="#hanfi-iyo-hunriga-soo-dhaca">Hanfi iyo Hunriga Soo
                                Dhaca</a></li>
                        <li><a href="#xuseenow-ninkii-xididkiis-hagraday">Xuseenow Ninkii
                                Xididkiis Hagraday</a></li>
                        <li><a href="#hashaan-heensuhu-siday">Hashaan Heensuhu Siday</a></li>
                        <li><a href="#xirsiyow-hagaagtay">Xirsiyow Hagaagtay</a></li>
                        <li><a href="#xuseenow-ninkii-hagar-yaqaan">Xuseenow Ninkii Hagar
                                Yaqaan</a></li>
                        <li><a href="#hunguri-subeer">Hunguri Subeer</a></li>
                        <li><a href="#cali-xaaji-axmed">Cali Xaaji Axmed</a></li>
                    </ul>
                </li>
                <li><a href="#dhammeystir">Dhammeystir</a></li>
            </ul>
            <h2 id="hordhac">Hordhac</h2>
            <p>Sida la og yahay ummad kasta oo af, dhaqan iyo hidde wadaagta waxay
                leedahay murti iyo suugaan u gaar ah oo ay ku hirtaan. Hal-abuurayaasha
                dejiya suugaantaasna waxaa la og yahay iney door weyn ka cayaaraan
                isuduwidda, kicinta iyo horumarinta ummaddaas.</p>
            <p>Sayid Maxamed wuxuu ka mid yahay abwaannada waaweyn ee taariikhda
                Soomaalida meel ka galay. Taasna waxaa u aqoonsan dadkiisa iyo dadyowga
                kale markay u sugnaatay inuu ahaa geesi waddani ah, gabyaa aftahan ah,
                buuni cilmi leh, siyaasi xirribbo badan. Intaaba waxaa marag u ah
                gabayadiisii jaad walba leh, waxaana garan kara qofkii murtidiisa dhuuxa
                marka laga eego xagga suugaanta, siyaasadda, wadaninnimada iyo
                aftahannimada ku jirta.</p>
            <p>Diiwaankan waxaa ku qoran 120 gabay oo Sayid Maxamed tiriyey intii u
                dhexeysay 1904tii ilaa 1920kii, iyo 16 gabay oo gabayada Sayidka xiriir
                la leh. Guud ahaan waxay gabayadaasi muujinayaan dhaqankii Soomaalida
                iyo heerkii suugaantu waqtigaas joogtay. Wixii gabay, geeraar iyo jiifto
                Sayidka laga hayey, oo saddex cay ah oo gaaban nisbadooduna aynan
                sugnayn ma’ahee, intii kale halkan ayey ku dhan yihiin.</p>
            <p>Marka waxbarasho guud mooyee, waxay gabayadu albaab weyn u furayaan
                qoraalka suugaanta af-Soomaaligu hodonka ku yahay. Waxayna dhaxal u
                noqon doonaan dadka danbe ee wax qori doona. Kuwaas oo buuggan ka heli
                doona tusaalooyin badan oo waxtar u leh.</p>
            <p>Odayaashii tan iyo muddo dheer u guntaday inay uruuriyaan ka dibna
                qoraan buuggan, waxaa sharaf iyo abaalmarinba ugu filan inay wariyeen
                wixii mahadho Sayidka laga hayey, anaguna waxay naga mutaysteen mahad
                iyo ammaan.</p>
            <p>Jaale Maxamed Aadan Sheekh<br />
                Xoghayaha Dowladda<br />
                Wasaaradda Hiddaha iyo Tacliinta Sare.</p>
            <p>…</p>
            <h2 id="gogoldhig">Gogoldhig</h2>
            <p>Diiwaankan Sayid Maxamed wuxuu ka kooban yahay 120 gabay oo ka mid ah
                gabayadii Sayidka. Gabayadaas oo jaad walba leh, waxaa soo ururiyey
                Sheekh Jaamac Cumar Ciise oo ka mid ah Guddiga Af Soomaaliga. Sheekh
                Jaamac wuxuu kaloo ka mid yahay ragga gabayada, taariikhda Sayidka iyo
                Dhaqdhaqaaqii Daraawiishta dhab u yaqaan kuwa ugu fiican.</p>
            <p>Gabayadu waxay muujinayaan taariikhdii weyneyd ee Sayidka iyo
                halganki Daraawiishta. Waxay kaloo tusayaan heerka sare ee Sayidku
                murtida iyo suugaanta Soomaalida ka joogay iyo sida uu suugaanta ugu
                xeel dheeraa.</p>
            <p>Diiwaankan waxaa Guddiga Af Soomaaliga u soo gudbiyey Wasaaradda
                Hiddaha iyo Tacliinta Sare iyo Akadeemiyada Dhaqanka si ay isha u
                mariyaan, waxay u la ekaataba uga soo yiraahdaan. Dabadeed haddii
                guddigu eegay, aad buu ugu bogey gabayada iyo habka wanaagsan ee loo
                uruurshay labadaba.</p>
            <p>Sidaas darteed, waxaa uu Guddigu gartay in diiwaankan sida uu yahay
                degdeg loogu daabaco.</p>
            <p>Guddiga Af Soomaaliga<br />
                Xamar, 01.01.1974</p>
            <h2 id="mahadnaq">Mahadnaq</h2>
            <p>Waxaa ila gudboon inaan u mahad naqo dadkii buuggan qoristiisa,
                garaaciddiisii iyo isuduwiddiisa igu gargaaray. Dadkaasna abaalkooda
                Eebbe weyne ayaa gudi kara.</p>
            <p>Iyagoo dadkaasi fara badnaa waxaanan halmaami karayn:</p>
            <ul>
                <li>Wasaaradda Hiddaha iyo Tacliinta Sare oo diiwaankan soo saariddiisii
                    gacan weyn ku lahayd.</li>
                <li>Axmed F. Cali “Idaajaa” oo aan u yeerin jiray buuggan habeen iyo
                    maalin, oo hawl weyn ka qabtay gabayadaa qorriinkoodii.</li>
                <li>Cumar Aw-Nuux Maxamed oo qoridda iyo garaacidda makiinadda gacan
                    buuxda ku lahaa, markaan billaabay illaa dhammaadkiisii.</li>
                <li>Jaamac Xaaji Xasan Cilmi oo had iyo jeer gabaygii dhammaada
                    garaaciddiisa makiinadda la kor taagnaa oo aan oron karo hawl weyn baa
                    ka soo gaartay.</li>
                <li>Faadumo Xasan Maxamed oo sidaas oo kale garaacidda buuggan qayb weyn
                    ka qaadatay.</li>
                <li>Dktr. Yaasiin Cismaan Keenadiid oo nagala talin jirey habka iyo
                    hannaanka buugga loo qorayo.</li>
                <li>Aw-Daahir Afqarshe oo had iyo jeer aan gabayada kala tashan
                    jirey.</li>
            </ul>
            <p>Xusuus gaar ah waxaa iga mudan raggii Daraawiisheed ee gabayadan laga
                soo guuriyey oo badidoodii ciidda ka hoos mareen.</p>
            <p>Sheekh Jaamac Cumar Ciise<br />
                Ururiyaha Diiwaanka</p>
            <h2 id="arar-guud">Arar Guud</h2>
            <p>Afka Soomaalidu waa af ballaaran, erayadiisuna badan yihiin, dhan loo
                eegaba hadal iyo hawraar, maanso iyo maahmaah, gabay iyo geeraar, masafo
                iyo madaddaalo, hees iyo heello, sheeko iyo shararraaxin, qorriin iyo
                qun-u-hadal, gees loo dayaba waa af hodon ah, oo murti iyo macaan ka
                buuxaan, qoto dheeri iyo qaayana Eebbe weyne u yeelay, dadka ku hadlaana
                ku kalsoon yihiin, dantooda iyo waxay doonayaanna ku sheegan karaan.
                Eray walba oo erayadiisa ka mid ihi wuxuu leeyahay dhowr eray oo la mid
                ah ama la macno ah. Eray walba waxaa ka abuurma dhawr eray oo kale. Af
                Soomaaliga wuxuu ka mid yahay afafka looga hadlo Geeska Afrika, welina
                run ahaan looma oga afka uu la bah yahay. Waxayse leeyihiin nimanka
                afafka baaraa wuxuu ka mid yahay afafka reer Xaam, gaar ahaan “Kuush”.
                Xiriir dheerna wuxuu la leeyahay afka Gaallaha.</p>
            <p>Inkastoo af Soomaaliga aan dhab loo baarin lama oga taariikhdii
                maansada la billaabay. Gaar ahaan gabayga, oday ma sheegin, wiilna
                aabbihii kama werin. Haddaba ninkii yiraahda: “Waagaas baa gabay la
                billaabay ama nin hebel baa billaabay ama ugu horreeyay,” been buu
                sheegay. Waxaa hubaal ah hadaynu dhab ugu fiirsanno dhismaha guud ee
                hadalka ama maansada xeerka loo mariyo ama habka iyo hannaanka gabaygu u
                dhisan yahay iyo sida qof waliba u yaqaan waddada loo maro ama sida
                deelqaafka iyo laaxinka looga ilaaliyo waxaad garan kartaa inuu af
                Soomaaligu fil weyn yahay oo taariikh dheer soo maray.</p>
            <p>Guud ahaan af Soomaaligu wuxuu u kala baxaa hadal iyo murti:</p>
            <ul>
                <li>Hadal waa erayada qayaxan oo aan taxnayn, jiib iyo luuq midna aan
                    lahayn, warkana laysugu tebiyo.</li>
                <li>Murtiyina waa erayo taxan oo jiib iyo luuq leh, deelqaaf iyo
                    laaxinna aan lahayn, warkana laysugu tebiyo.</li>
            </ul>
            <p>Murtidu waxay u kala baxdaa maanso iyo hees. Heesku wuxuu u kala
                baxaa laba qeybood: hees hawleed iyo hees cayaareed.</p>
            <p>Hees hawleed waa heeska hawshu lagu qabto, hawshaasu hawl xoolaad ha
                ahaato ama hawl farsamo ha ahaatee.</p>
            <p>Hees cayaareedna waa heeskii sacab ama jaanta loo tumo ama durbaan
                loo garaaco oo looga jeedo farax, maaweello, madaddaalo iwm.</p>
            <p>Labadaas qaybood oo aanu soo sheegnay haddii la falanqeeyo mid waliba
                wuxuu noqonayaa bad aan xeeb lahayn iyo berri aan laga hoyan karin iyo
                biyo aan laga bixi karin.</p>
            <p>Ujeeddadayadu ma aha inaanu heesaha halakan kaga sheekeyno, tusaale
                ma’ahe, hasa yeeshee, dulucdu waxay u dhacaysaa qaybta maansada iyo
                wixii la xiriira.</p>
            <p>Haddaynu u dhabbagalno maansadu waxay u kala baxdaa toddoba qaybood
                oo kala duwan, kuwaas oo ah:</p>
            <ol type="1">
                <li>Gabay</li>
                <li>Geeraar</li>
                <li>Masafo</li>
                <li>Jiifto</li>
                <li>Weglo</li>
                <li>Guuroow</li>
                <li>Buraanbur</li>
            </ol>
            <p>Toddobadaas qaybood ee maansadu u kala baxdo waxaa calanka u sida
                gabayga. Siday isu xigaan bay u kala qaaya weyn yihiin. Soomaalidii hore
                ninka gabyaaga ah iyo gabayguba qaayo weyn iyo qiima badan bay la
                lahaayeen, dadka dhexdiisana xurmo iyo xarragay ku lahaayeen, xulquun
                iyo xoolana waa u oggolaayeen, maxaa wacay gabaygu wuxuu ka mid ahaa
                ciidanka iyo gaashaandhigga dadku ku tala galo. Aan ka soo qaadno iyadoo
                col la duulinaayo. Waxaa lagama maarmaan ahaan jiray in nin gabyaa ahi
                colka la socdo. Haddaba, haddii colkaasi soo guulaysto, geelna helo,
                ninka gabyaaga ah waxaa la siin jiray saami dheraad ah oo loo yaqaan
                hashii gabay.</p>
            <p>Guud ahaan af Soomaaligu murtida iyo macaanka waa ka siman yahay,
                gabayguna waa ugu horreeyaa, waana ugu hana qaadsan yahay, waxaana la
                moodaa inuu kuwa kale ka qiimo weyn yahay. Dadka maansada tiriyaa, gaar
                ahaan gabayga waa kala hadallo waaweyn yihiin ama hillinka maansada iyo
                hogta gabayga waa kala heli og yihiin, danta iyo ujeeddada waa kala
                abbaari og yihiin. La arkee nin gabyaa ihi inuu meel ku fiican yahay
                meelna ku liito, meelahaas oo ay ka mid yihiin kuwakani:</p>
            <ol type="1">
                <li>Ammaanta</li>
                <li>Cayda</li>
                <li>Faanka</li>
                <li>Digashada</li>
                <li>Diradiraha</li>
                <li>Calaacalka</li>
                <li>Guubaabada</li>
                <li>Waanada</li>
                <li>Kuhaanka</li>
                <li>Xikmadda</li>
            </ol>
            <p>Waxaan horay u soo sheegnay maansadu inay u kala baxdo toddobo
                qaybood. Haddaba ha u malayn inay intaas ku kooban tahay. La arkee inay
                jiraan kuwa aannaan aqoon ama aannaan maqal. Waxaanan sheeko ku maqal
                shaahidna ku arag nin toddobadaas qaybood oo aan horay u soo sheegnay ku
                wada maansooday.</p>
            <p>Sayid Maxamed baa ugu dhowaa oo wuxuu yiqiin shanta u horraysa,
                buugganna mid walba wax baa kaga jira, weglada ma ahee, inkastoo ayan is
                xigin. Halkaas waxaad ka garanaysaan in Sayid Maxamed ahaa nin aqoon
                dheer iyo aftahmo Eebbe hibo u siiyey. Wuxuu kaloo hanaqaad ku ahaa
                hilin kasta oo hilimada maansada loo qaado, ama ay ka ambabaxdo. Hadday
                ahaan lahayd guubaabada, ammaanta, cayda, calaacalka, faanka, digashada,
                diradiraha iyo xikmadda.</p>
            <p>Ciidamadii Daraawiish ee Sayid Maxamed hoggaanka u hayey,
                ammaanduulahana u ahaa ee geyiga Soomaaliyeed gariirshey, gaalana u
                xiiray, dad iyo dhammina agtooda ka guuray 25kii gu’ ee u dhexeeyay 1896
                – 1922kii wixii isu keenay ama hiyi kiciyey ama isku dubbariday waxaa u
                weeynaa maansadii gabbal dhacay iyo waa beryeyba la marinaayey. Haddaba
                aftahamadaa ballaaran iyo fasaaxaddaa la yaabka leh, ma cid buu Sayidku
                ka dhaxlay ama ka hiddo raacay? Mise waa hibo Eebbe siiyey? Waxaynu oron
                karnaa taasi waa baraakiin Rabbi beerka u geliyey, af Soomaaliga wuxuu
                kaga faseexad badnaa diinta Islaamka iyo afka Carabiga.</p>
            <p>Markaa ka dib wuxuu billaabay waxbarid iyo diinta Islaamka
                fidinteeda, taasuna dhulkii waxay gelisay dhaqdhaqaaq cusub iyo bulaan.
                1884kii ayaa Ingiriisku goostay inuu guumaysto dhulka Soomaalida.
                Dabadeedna waxaa yimid wadaaddo fidinaayo diinta Masiixiga. Haddaba
                Sayid Maxamed waxaa u muuqatay in dalkiina la qaatay, diinta Islaamkana
                la xididdo bixinaayo.</p>
            <p>Sayid Maxamed wuxuu ku tashaday inuu taa ka dagaallamo wixii
                karaankiisa ahna tallaabo ka qaado. Wuxuu billaabay waano iyo
                wax-u-sheeg si uu dadka u garansiiyo ujeeddada guumaysigu waxay tahay
                ama waxa uu doonaayo ee uu damacsan yahay.</p>
            <p>Markuu reer magaalihii wax garab joogsada ama u gargaara,
                guumaysigana ka dhiidhiya ka waayey, wuxuu goostay inuu miyi u kaco,
                maxaa wacay dadka Soomaalida boqolkiiba-95 waxay degganaayeen miyiga;
                itaal, awood iyo adduunba waa ku lahaayeen.</p>
            <p>1897kii isagoo koox wadaaddo ah wata buu ka soo baxay Berbera,
                dabadeedna wuxuu shalmadda dhigay ceel la yidhaahdo Qoryaweyn oo 60 mayl
                u jira magaalada Burco, kana xiga geesta koonfur-bari. Wuxuu halkaa ka
                abuuray ururkii ugu horreeyey dhiskii Daraawiisheed (Xarunta). Intaan
                laba gu’ iyo dayri ka soo wareegin markuu Berbera ka soo baxay wuxuu
                isku dubbariday dadkii dhulka degganaa oo dhan, warkiisiina gees walba
                waa u fiday.</p>
            <p>Ingiriisku taas ma filayn maskaxdana kuma hayn, mana malaynayn inuu
                Sayid Maxamed col uruursi ku maqan yahay, dad oo dhammina raacay. Wuxuu
                warkii ku noqday argaggaxiso iyo layaab! Waxay la sii yaabeen markay u
                caddaatay wuxuu meesha ka wado ama ka damacsan yahay iyo sida dad isugu
                dumay ama isugu dubbariday dadka xaddigaas leh.</p>
            <p>Daraawiish waxaa la dagaallamayey oo ka soo horjeeday lix ciidan oo
                kala duwan, kuwaas oo kala ahaa:</p>
            <ul>
                <li>Ciidanka Ingiriiska</li>
                <li>Ciidanka Talyaaniga</li>
                <li>Ciidanka Xabashida</li>
            </ul>
            <p>Oo saddexduba doonayey inay qabsadaan dalka Soomaaliyeed.</p>
            <p>Saddex boqor ciidamadood:</p>
            <ul>
                <li>Suldaan Cali Yuusuf oo Hobyo u talin jiray.</li>
                <li>Boqor Cismaan oo gobolka Bari u talin jiray.</li>
                <li>Garaad Maxamuud Cali Shire oo degmada Laasqoray u talin jiray.</li>
            </ul>
            <p>Saddexdaas boqor waxay ciidamada guumeysiga gacan siinayeen si ay
                talisyadoodu u nabad geliyaan. Daraawiishi intaas oo dhan gaashaanka
                ayay u qabteen, in badanna waa ka libeysteen.</p>
            <p>Nin kastaa waa og yahay ama waa maqashoon yahay Sayid Maxamed iyo
                Daraawiishi heerkii sare ee ay gaareen iyo wixii gaalo iyo cawaankeed
                kala gaaray ama waxay kala muteen. Haddaba aan soo qaadanno taariikh
                gaaban.</p>
            <h2 id="sayid-maxamed-cabdulle-xasan">Sayid Maxamed Cabdulle Xasan</h2>
            <p>Sayid Maxamed wuxuu dhashay markay taariikhdu ahayd 1856kii gu’ga la
                baxay ama la oron jiray Gobaysane. Wuxuu ahaa gu’ barwaaqo ah oo dad iyo
                duunyo wixii dhashay hanaqaad noqdeen. Wuxuu Sayidku ku dhashay balliga
                la yiraahdo Sacmadeeqo oo 7 mayl u jira Buuhoodle, kana xiga dhanka
                waqooyi, guud ahaanna dalka waxaa loo yaqaan Nugaal. Hooyadii waxaa la
                oron jiray Carra Seed Magan, Quraankana wuxuu ku bartay gurigoodii.
                Cilmiga diinta wuxuu ka raacday xer fadhiyi jiray Nugaal xarunteeduna
                ahayd dooxada la yiraahdo Casuura iyo Yaaheel.</p>
            <p>Abbaaraha 1892kii wuxuu u kacay Maka iyo Madiina, waxay is raaceen 13
                wadaad oo ay isku xer ahaayeen. Laba gu’ iyo dheeraad bay Maka iyo
                Madiina ku maqnaayeen. 1895kii ayaa Sayid Maxamed ku soo noqday dhulka
                Soomaaliya, wuxuuna ka soo degay xeebta magaalada Berbera oo markaa
                Muslin iyo gaalba aad loo degganaa.</p>
            <p>Waxaa la yiri markuu Sayid Maxamed doonniduu la socday ka soo degay
                ayaa Ingiriisku ku warsaday dekedda canshuur inuu bixiyo. Wuxuu ugu
                afceliyay: “Adiga yaa canshuurtii kaa qaaday markaad halkan ka soo
                degtay?” Dabadeedna afceliyihii baa ku yiri gaalkii: “Waa wadaad walan
                ee inaka daa!” Sidaas daraadeed waxaa Ingiriisku ku magacaabay Wadaadkii
                Waallaa.</p>
            <h2 id="dagaalkii-horreeyey">Dagaalkii Horreeyey</h2>
            <p>1900kii ayaa Ingiriisku col lixaad leh soo qalqaaliyey si loo damiyo
                dabka halkaas ka baxaaya intaanu dhulka ku fidin, haddaba xabbaddii
                maalintaa la riday waxay dhacaysay 20 gu’.</p>
            <p>Inta la hubo ama taariikhdooda la hayo Daraawiish iyo Ingiriis waxay
                ku kulmeen 41 goobood. Goobihii ugu waaweynaa ama dagaalkii xumi ka
                dhacay waxaa ka mid ah kuwan:</p>
            <table>
                <tbody>
                    <tr class="odd">
                        <td><strong>Dagaalkii</strong></td>
                        <td><strong>oo dhacay</strong></td>
                    </tr>
                    <tr class="even">
                        <td>Afbakayle</td>
                        <td>03.05.1901</td>
                    </tr>
                    <tr class="odd">
                        <td>Fardhiddin</td>
                        <td>16.07.1901</td>
                    </tr>
                    <tr class="even">
                        <td>Beerdhiga</td>
                        <td>10.08.1902</td>
                    </tr>
                    <tr class="odd">
                        <td>Cagaarweyne</td>
                        <td>17.04.1903</td>
                    </tr>
                    <tr class="even">
                        <td>Daratoole</td>
                        <td>18.04.1903</td>
                    </tr>
                    <tr class="odd">
                        <td>Jidbaalle</td>
                        <td>10.01.1904</td>
                    </tr>
                    <tr class="even">
                        <td>Ruuga</td>
                        <td>09.10.1913</td>
                    </tr>
                    <tr class="odd">
                        <td>Dayuuraddii</td>
                        <td>01.1919</td>
                    </tr>
                </tbody>
            </table>
            <p>Goobihii ugu waaweynaa ay Daraawiish iyo Ingiriis ku wada
                kulmeen.</p>
            <p>Ingiriisku dagaallada wuxuu u qaybiyaa saddex duullaan oo mid waliba
                socday dhowr gu’, mid walibana lahaa tabo iyo xirribo gaar ah iyo xoolo
                loogu tala galay, inkastoo aan guul laga gaarin.</p>
            <p>Dadka Soomaalida markay rumi run geyday wuxuu u kala jabay laba
                meelood. Dad gaalka raacay oo garab iyo gaashaan u noqday, iyo dad
                Daraawiish raacay oo jihaadkii la galay.</p>
            <p>18 gu’ markii dagaalkii socday, habeen iyo dharaarna laysku aloollaa,
                labada geesoodna lagu hoobtay, dad iyo duunyana lagu cayroobay,
                Daraawiishina ku luga baxsatay buuraha Ceerigaabo iyo arladaas
                badyayrada Cadmeed u jeedda ayaa Ingiriiska arrini ku caddaatay.
                Dabadeed talo wuxuu ku goostay in Daraawiish dayuurado lagulo dagaallamo
                mooyaane aan si kale waxba lagaga qaban karin.</p>
            <p>1919kii bishii Jannaayo ayaa Ingiriisku Daraawiishi kaga soo duulay
                cir iyo dhul, bad iyo berri intaba. Siddeed dayuuradood oo ugu horreeyay
                waxay duqeeyeen Mirashi, Jiidali iyo Baran, meelahaas oo Daraawiishtu
                qalcado ku lahayd. Ceeldheer meesha la yiraahdo ayaa lagu soo riday
                diyuurad siddeeddii dayuuradood oo ugu horreeyay ka mid ahayd, maalintii
                danbena Taleex bay ku duuleen inkastoo bamkii waxba ka tari waayay.</p>
            <p>Daraawiish waxay la ahaatay mar haddii hub aanay haysan iyo dayuurado
                lagula dagaallamay inay Nugaal iyo agagaarkeeda ka guuraan oo u qaxaan
                dhinaca koonfur si ciidankooda meel uga soo wada jeesto, maxaa yeelay
                Daraawiish xoog leh ayaa fadhiday webi Shabeelle iyo agahiisa oo Khaliif
                Sheekh Cabdille madax u ahaa. Nin haray iyo nin itaal waayay mooyaane,
                Daraawiishi waxay isugu tagtay Qorra, Shinniile iyo Horushagax,
                halkaasaana Xaruntii degtay.</p>
            <p>Rag talo kama dhamaato ciil horena waa qabeene, ciidan bay
                qalqaaliyeen si rogaal loogu celiyo. Iyadoo guuti lixaad leh laysu
                dumay, ambabaxna heegan loo yahay ayaa duumo, daacuun, fanto iyo furuq
                miduu ahaaba Eebbe Weyne tacluus ku fariisiyey. Raggii duullaanka u
                heeggannaa ama dagaalka geli lahaa waxay noqdeen in taal iyo tarabtarab
                u la’atay. Ingiriisku markuu taa ogaaday, guuto camaaryalay ah oo
                Soomaalidii raacsanayd u badan buu ku soo bixiyay. Iyadoo Daraawiishii
                tahay in le’atay iyo in jiifta iyo in aan itaalba hayn, ayaa colkaas
                galay, kaas oo qalqaaladiisa, hubkiisa, raashinkiisa iyo wareegadiisaba
                Ingiriisku lahaa. Waxaa Ingiriiska maammule uga ahaa <em>Sir Archer</em>
                Soomaaliduna u tiqiin Caarshe-Dheere. Hase ahaatee ciidanka Ingiriis u
                dagaallamayey wuxuu ahaa Soomaali soocan oo aan la tarraxin. Colkaasi
                dad wuxuu helayna waa laayay, duunya wuxuu helayna waa taabay.</p>
            <p>Xooluhu helay waxaa ka mid ahaa geela la baxay “Hagoogane”. Wuxuu
                geelaasi magaca kula baxay: “ninkii geelaas ka saami galeyna kibir buu
                la hagoogtay, ninkii ka qadayna ciil buu la hagoogtay”.</p>
            <p>Labaatankii gu’ ee dagaalku gumaysiga iyo Daraawiish ka dhex socday
                waxaa dhacay wax weyn, dad wixii la laayey ama haasahaasihii ku lumay
                iyo duunyo wixii la dhacay ama daar burburay ama degel rogmaday, gabbal
                dhacay iyo waa beryey wixii guuto gelibaxaysay iyo faras wixii weerar u
                taagnaa, qalinna laguma qori karo, afna loogama sheekayn karo, lamana
                qiyaasi karo. Aan soo qaadanno gabay yar oo wax ka tilmaamaya wixii
                meeshaas ka dhacay.</p>
            <p>Waxaa la wariyey Ismaaciil Mire iyo wadaaygiisii Xaaji Maxamed Cawl
                inay reer ku soo hoydeen. Qof dumar ah oo reerka joogtay ayaa Ismaaciil
                maagtay oo waxay ku tiri: “Wiilashaydii adaa laayay, awrtaan ku guuri
                jirey iyo arigeeygiina idinkaa dhacay, wixii guuldarro i gaarayna
                idinkaa ii geystay”. Ismaaciil ayaa hadalkii islaanta ka xumaaday oo
                garaysan waayey, maxaa yeelay wuxuu rumaysnaa inuusan wixii Daraawiish
                iyo dad kale kala gaaray isagu uusan u qoolmi karin. Dabadeed, isagoo
                wixii dhacay lama wada sheegi karee, wax ka taabanaya, wadaygiisiina ku
                halqabsaday wuxuu yiri:</p>
            <p>Gelin dhexe xalaan Maxamadow geyrtay oo kacaye<br />
                Gam’ina waayey hadalkay i tiri gacallow naagtiiye<br />
                Adigay gablay tiri markaad gaaska wadateene<br />
                Waxay tiri adaa igu gondolay garangartaan iile<br />
                Waxay tiri aday guri dhigoo ma lihi gadiide<br />
                Waxay tiri adaa gelengal tubay garayartaydiiye<br />
                Waxay tiri guyaalkii adaa gaajo ii dilaye<br />
                Waxay tiri gurboodkii adaa geesuhu dhigaye<br />
                Guhaaddeeda aan jirin balaan gabay ka soo qaado<br />
                Gumburo iyo Cagaarweyne iyo geedkii Daratoole<br />
                Goobtii Jidbaalle iyo Xargaga guuldarradii joogtay<br />
                Gembigii ka dhacay Ruuga iyo gudurigii haagay<br />
                Gabooddeeda Beerdhiga wixii la isku gooraamay<br />
                Meydkii gabraday seerigay Good ku tumanaysay<br />
                Gawarkaad maraysaba laftaad galayaxaa mooddo<br />
                Ogaadeenka gaanka ah wixii geydho laga qaaday<br />
                Iiddoor cayuun godan wixii gelin la weydaarshay<br />
                Shirshooraha gudbani cayr wuxuu gorof la meeraystay<br />
                Garcas iyo Majeerteen wixii guuyo laga dhaarshay<br />
                Gob ninkii ahaan jiray wuxuu gibil madoobaadey<br />
                Giddigiis naflaa’iga wixii gobolba meel aadey<br />
                Dayuuradaha gowliyo wixii samada guuraayey<br />
                Daarihii gelgelintaa noqdiyo gebiyadii ciiray<br />
                Wixii guuldarriyo hoog ka dhacay dunida guudkeeda<br />
                Gembigiyo jahaadkii arlada gaday wixii joogey<br />
                Gaaliyo Daraawiish wixii uunka kala gaarey<br />
                Kaligey ma wada geysannine la isku geeryooye<br />
                Geyigii rogmaday oo dhan baad guudka ii suriye<br />
                Waxbana hay gurreynine denbaad galabsanaysaaye<br />
                Gartaa maaha naag yahay inaad ii gilgilataaye<br />
                Gashi kaama qabo oo ma layn gabannadaadiiye<br />
                Gambana kaama furan baan u fili gulufaydeyiiye<br />
                Naa gefkiyo beenta daa yadan gelin godadkii naareede.</p>
            <p>Firdhadkii Daraawiisheed iyo wixii ka harayna waxay galeen
                Qarrijiqood, ugu dambaystiina waxay tageen go’ane Iimey oo ku taal
                webiga Shabeelle xaggiisa sare. Meel ay Daraawiishi daar ka dhisto ama
                ay dab ka belbeliyaan waa meeshii ugu dambaysay. Sayid Maxamedna
                halkaasuu ku geeriyooday 1921kii.</p>
            <h2 id="gumeysiga-iyo-taariikhdii-darawiisheed">Gumeysiga iyo
                Taariikhdii Darawiisheed</h2>
            <p>Daraawiish markay jabtay, Sayid Maxamedna geeriyooday gumaysigu wuxuu
                ku dadaalay inuu raadkoodii baabbi’iyo si aan loogu dayan,
                taariikhdoodiina looga sheekeysan. Dabadeedna wuxuu fidiyey taariikh aan
                raad lahayn iyo dacaayad been ah iyo xuma-ka-sheeg si aan tii oo kale
                waa dambe u dhicin. Wixii kutub, buugaag, gabay ama waraaq ahaana waa
                gubay si aan wax raad ah Daraawiish looga arag.</p>
            <p>Waxay duni hadba heer ahaataba, waxay talo hadba geed harsataaba,
                afar iyo soddon gu’ iyadoo laga soo wareegay geeridii Sayid Maxamed ayaa
                anigiyo naftaydu ku heshiinnay inaan taariikhdii Daraawiisheed guud
                ahaan baadi goobo, wixii maanso ahaana gaar ahaan u raadiyo. Abbaaraha
                muddo sanad ah markaan wadey ayaa waxaa iga hor yimid labo dhibaato oo
                culculus:</p>
            <ol type="1">
                <li>Tan hore nimankii Daraawiish ka noolaa oo gabayadii inay hayaan lagu
                    malaynaayey dhammaantood waxay noqdeen reer miyi saraardaaq ah oo
                    magaalooyinka ka dheer.</li>
                <li>Tan labaad waxay noqdeen niman haaliyoobay oo fiig ah oo si ay kuugu
                    gole-fariistaan adag tahay, inay wax kuu sheegaan daaye!</li>
            </ol>
            <p>Dabadeed waxaa lagama maarmaan noqday laba hal:</p>
            <ol type="1">
                <li>Inaan helo xoolo aan ku meel maro.</li>
                <li>Inaan barto xeerka Dariiqda Saalixiya.</li>
            </ol>
            <ol type="a">
                <li>
                    <p>In kastoo dhawr jeer aan ka hakaday lexajeclo daraaddeed, talo
                        waxay iigaga ibabeeshay inaan iibiyo shan geela oo lacagtaan ka helo
                        gabaygaas baadidoonkiisa iyo baaristiisa jicsin iyo baadifad uga dhigto.
                        Ilaah mahaddii weeyaane, taasi waa ii meel martay.</p>
                </li>
                <li>
                    <p>Waxaan u xeraystay koox wadaadda ah oo Saalixiya ah si aan u
                        barto xeerka iyo xeeladda Dariiqada Saalixiya, iyana waa ii meel
                        martay.</p>
                </li>
            </ol>
            <p>1955kii ayaa guntiga labada law geeyay, kitaabkana gacanta midig
                gashaday. Nugaal labadeeda daanna gees walba u qaaday, gugii dambena
                Hawd iyo Ciid baan wareegayey.</p>
            <p>1959kii ayaan taabay taariikhdii Daraawiisheed inteedi badnayd, gaar
                ahaan gabaygii iyo goobihii dagaalada xumi ka dhaceen iyo gurigii
                Dariiqo wixii ka dhacay xumaan iyo samaan mid kastaba ha ahaatee. Waxaas
                oo idil waxay ku qorraayeen far carabi ah. Waxaan sugayey oo maskaxda ku
                hayey gooray noqotaba far Soomaali inay soo bixi doonto.</p>
            <p>1971kii ayaa la unkay guddi afka Soomaaliga ka shaqeeya. Markaasna
                waxaa ii muuqday inay lagama maarmaan tahay in gabayadii la habeeyo oo
                laysu duwo, taasuna waxay u baahatay taageero la helo, maxaa yeelay waa
                hawl weyn.</p>
            <p>1972kii bishii Jannaayo 4teedii, ayaan Axmed Faarax Cali (Idaajaa) ku
                heshiinnay inaan u yeeriyo isna gacanta ku qoro gabayadii Ina-Cabdulle
                Xasan oo awal carabiga ku qornaa. Hawshaasi waxay nagu qaadatay laba
                sano oo gaw ah iyo afar bilood.</p>
            <p>Gabayada buuggan ku qoran waxaa la ururshay 1954kii-1974kii, waxaana
                laga qoray niman Daraawiish ahaa oo marki la marinaayey Xaruntii joogay,
                in kastoo maanta rag yari ka nool yahay. Raggaas magacyadoodii, meeshi
                aan kula kulmay iyo taariikhdii aan is-aragnayba waa sida hoos ku
                qoran:</p>
            <table>
                <tbody>
                    <tr class="odd">
                        <td><strong>Magaca</strong></td>
                        <td><strong>Meeshii</strong></td>
                        <td><strong>Taariikhdii</strong></td>
                    </tr>
                    <tr class="even">
                        <td>Cabdi-Yaar Cali Guuleed</td>
                        <td>Buuhoodle</td>
                        <td>1955kii iyo 58kii</td>
                    </tr>
                    <tr class="odd">
                        <td>Maxamuud Cilmi Faarax</td>
                        <td>Buuhoodle</td>
                        <td>1955kii iyo 58kii</td>
                    </tr>
                    <tr class="even">
                        <td>Xaaji Maxamed Cawl</td>
                        <td>Buuhoodle</td>
                        <td>1955kii iyo 58kii</td>
                    </tr>
                    <tr class="odd">
                        <td>Xaaji Aaden Cawad</td>
                        <td>Buuhoodle</td>
                        <td>1957kii</td>
                    </tr>
                    <tr class="even">
                        <td>Garaad Soofe Durraan</td>
                        <td>Buuhoodle</td>
                        <td>1957kii</td>
                    </tr>
                    <tr class="odd">
                        <td>Gallaydh Cabdi Ismaaciil</td>
                        <td>Buuhoodle</td>
                        <td>1957kii</td>
                    </tr>
                    <tr class="even">
                        <td>Maxamuud Xoosh Dheere</td>
                        <td>Buuhoodle</td>
                        <td>1971kii iyo 73kii</td>
                    </tr>
                    <tr class="odd">
                        <td>Saliid Baynax Aaden</td>
                        <td>Marqaan-Weyne</td>
                        <td>1955kii</td>
                    </tr>
                    <tr class="even">
                        <td>Xaaji Jaamac Ismaaciil Dhoon</td>
                        <td>Laascaanood</td>
                        <td>1957kii iyo 58kii</td>
                    </tr>
                    <tr class="odd">
                        <td>Faarax Baqardhe</td>
                        <td>Laascaanood</td>
                        <td>1957kii iyo 58kii</td>
                    </tr>
                    <tr class="even">
                        <td>Xaaji Maxamed Biixi Boos</td>
                        <td>Laascaanood</td>
                        <td>1957kii iyo 58kii</td>
                    </tr>
                    <tr class="odd">
                        <td>Aw-Cabdille Ibraahim</td>
                        <td>Boocame</td>
                        <td>1956kii iyo 73kii</td>
                    </tr>
                    <tr class="even">
                        <td>Xaaji Axmed Aaden Surgo’</td>
                        <td>Boocame</td>
                        <td>1956kii iyo 73kii</td>
                    </tr>
                    <tr class="odd">
                        <td>Cali Darmaan Garaase</td>
                        <td>Taleex</td>
                        <td>1956kii iyo 73kii</td>
                    </tr>
                    <tr class="even">
                        <td>Warsame-Geeldabar Ciise</td>
                        <td>Taleex</td>
                        <td>1956kii iyo 73kii</td>
                    </tr>
                    <tr class="odd">
                        <td>Ciise-Fikad Faarax</td>
                        <td>Qardho</td>
                        <td>1956kii iyo 73kii</td>
                    </tr>
                    <tr class="even">
                        <td>Xaaji Cabdiraxmaan Sheekh Maxamed</td>
                        <td>Muqdisho</td>
                        <td>1959kii</td>
                    </tr>
                    <tr class="odd">
                        <td>Xareed Duubi Deero</td>
                        <td>Muqdisho</td>
                        <td>1963kii</td>
                    </tr>
                    <tr class="even">
                        <td>Xuseen-Aabi Cilmi Xaasey</td>
                        <td>Muqdisho</td>
                        <td>1964kii iyo 73kii</td>
                    </tr>
                    <tr class="odd">
                        <td>Caasha Sheekh Cabdille</td>
                        <td>Muqdisho</td>
                        <td>1972kii</td>
                    </tr>
                    <tr class="even">
                        <td>Abokor Seed Cali</td>
                        <td>Muqdisho</td>
                        <td>1972kii iyo 73kii</td>
                    </tr>
                    <tr class="odd">
                        <td>Aaden Aw-Yuusuf Dhacdhaco</td>
                        <td>Muqdisho</td>
                        <td>1973kii</td>
                    </tr>
                    <tr class="even">
                        <td>Aaden Cawl Jaamac</td>
                        <td>Ayl</td>
                        <td>1973kii</td>
                    </tr>
                    <tr class="odd">
                        <td>Soofe Cali Buraale</td>
                        <td>Muqdisho iyo Hargeysa</td>
                        <td>1965kii iyo 73kii</td>
                    </tr>
                    <tr class="even">
                        <td>Maxamed Nuur Cali</td>
                        <td>Iskushuban</td>
                        <td>1964kii</td>
                    </tr>
                </tbody>
            </table>
            <p>Raggii gabayada laga qoray.</p>
            <p>Raggaas waxna waa geeriyoodeen, waxna god qarkiis ayay saaran yihiin.
                Badankooduna Daraawiish bay ahaayeen xaruntii bayna ku dhasheen, kuna
                koreen, dagaalladii goobjoog bay u ahaayeen.</p>
            <p>Waxaad gabayada qaarkood ku arki doontaa cay foolxun, hase yeeshee
                murti iyo taariikh ah. Caydaa waaxid iyo wadar mid kasta ha loola
                jeedee, maxaa keenay? Jawaabtu waxay tahay laba arrimood:</p>
            <p>Tan hore Sayid Maxamed wuxuu rumeysnaa Daraawiishna baray Muslinka
                iyo gaalada dal iyo diin, dad iyo duunyo, mid kastaba ha ahaatee wax
                xiriir ah oo ka dhexeyn kara inayan jirin. Sidaa darteed wuxuu Sayid
                Maxamed Daraawiish ugu guddoomiyey ninkii gumaysiga la dersa ama la
                daawa leh taageera in la caayo oo la cambaareeyo, bal inuu ceebayntaa
                wax ku qaato ama dadka xaggiisa ka cadhoobo.</p>
            <p>Tan labaad rag colloobay, cay, aflagaaddo iyo hadal xun oo la isu
                diraa waa lama huraan. Haddaynnuse gabayadii Soomaalidii hore isu marin
                jirtay gaar ahaan u eegno ama ummadaha kale gabayadooda guud ahaan u
                eegno, waxaannu ka garanaynaa caydu inay murtida ka mid ahayd, tusaale
                ahaan waxaa u soo qaadan karnaa gabayada ay carabtu isu marin jirtay oo
                diiwaanno fara badan ka buuxa.</p>
            <h2 id="habka-buuggu-u-qoran-yahay">Habka Buuggu u Qoran Yahay</h2>
            <p>Waxaa la og yahay in gabayga Soomaalidu xaraf xarfaha alifka ka mid
                ah lagu tiriyo, hadduu ka leexdana deelqaaf yahay ama xeerkii gabayga ka
                baxaayo, hanaankiisu xumaanayo. Haddaba, buugga waxaan u qorray alifka
                Soomaaligu siduu isu xigo. A-da iyo 21ka shibbane Sayid Maxamed waa ku
                gabyey. Kh-da iyo Y-dase ma helin mana maqal, waxaase laga yaabaa inuu
                ku gabyey oo ay lumeen.</p>
            <p>Gabayada Diiwaankan ku qorani waxay ka kooban yihiin 120 gabay oo
                Sayid Maxamed mariyey iyo 16 gabay oo ay rag kale mariyeen, laakiin
                gabayada Sayidka xiriir la leh.</p>
            <p>Waxaannu ku dadaalnay inaannu wixii noo suuragalay oo magac dal, dad
                ama duunyo ahaa laqbayno ama tilmaan gaaban ka bixinno.</p>
            <h2 id="fiiro-gaar-ah">Fiiro Gaar ah</h2>
            <p>Waa inaan loo maleyn in gabayadii Sayidku mariyey halkan ku idil
                yihiin. Waxaa jira kuwo badan oo magacyadoodi iyo ulajeeddadoodiiba la
                hayo oo aan wax yaqaan la helin, welina la baadi doonayo iyo kuwa
                lumay.</p>
            <p>Waxaa jira gabayo badan oo dhowr tuduc laga helay, meel laga doonana
                aan la ogayn. Sida loo malaynaayana dadkii qabtay ama yiqiin adduunka
                way ka tageen. Sidaas daraaddeed waxaad buuggan ku arki doontaan gabayo
                aan dhammayn. Haddaba, iskuma ladin oo meel aan u raacno ayaannu garan
                weynay. Sidaa daraaddeed baadi doon baa furan.</p>
            <h2 id="afeef">Afeef</h2>
            <p>Hadddaad aragtaan gabay siduu ahaa aan loo qorin ama ujeeddadiisu
                siday ahayd aan loo werin, eexo nagama aha, ee aqoon baa sidaa noqotay.
                Horayna waxaa loo yiri: “Eebbow eexana ha nagaga tegin, aqoondarrina ha
                nagu cadaabin”. Inaad hagaajisaanna waa idiin furan tahay.</p>
            <p>Waxaannu gabayada u soo qornay sidii aannu Daraawiishkii uga
                maqallay. Kamana tegin tuduc gabay ah oo Sayid Maxamed mariyey, maxaa
                yeelay, waxaannu u danaynay murtida, taariikhda Soomaalida iyo
                nolosheeda ee uma danaynayn qof aan dunida maanta ku noolayn oo gabayga
                lagu xusay.</p>
            <p>Hase ahaatee waxaa jira dhawr gabay oo buuggan laga reebay iyo dhawr
                tuduc oo gabayada qaarkood laga saaray, lana filayo inay buugga danbe ku
                soo baxaan.</p>
            <p>Sidaas iyo akhris wanaagsan.</p>
            <p>Sheekh Jaamac Cumar Ciise<br />
                Xamar, 30.12.1973</p>
            <h2 id="gabayada">Gabayada</h2>
            <h3 id="xuseenow-caqligu-kaama-baxo-afbakayle">Xuseenow Caqligu Kaama
                Baxo (Afbakayle)</h3>
            <p>Dagaallo badan baa Ingiriiska iyo Daraawiishta dhex maray. Ingiriiska
                wuxuu doonayay inaan dhaqdhaqaaqa Daraawiisheed dhulka ku fidin,
                Daraawiishina waxay doonaysay inaan Ingiriisku dhulka ku xididaysan.
                Labada dhinacba si daran baa dagaalkii loogu hoobtay. Dadkiina wuxuu u
                kala miirmay: Nin Ingiriiska la jira oo moodaya inuu dan u yahay, iyo
                nin Darwiish noqday oo jihaad u guntaday iyo nin duunyadiisa dhaqanaya
                oo aan duniba bar ka ogayn.</p>
            <p>Arrintii oo sidaas ah ayaa Ingiriisku niman Soomaali ah Sayidka ergo
                ugu diray. Nimankaasi ujeeddadoodu waxay ahayd inay Sayidka kula doodaan
                inay yihiin dad Islaam ah oo dadkooda in la laayo iyo duunyadooda in la
                dhacana aanay bannaanayn. Isagana waxay la ahayd, mar hadday aqdaaamo
                ferenji yihiin, inaanay diintu nabad gelinayn, markaa Sayidku isagoo ka
                warramaaya dhibihii loo geystay, tilmaamayana goobihii laysku helay,
                caddaynayana doodda nimankaasu u keeneen wuxuu ka qabo, ayuu gabaygaan
                tiriyey. Waxaanu ku tirshey Ayl ama Ilig 1905 sida lagu wado.</p>
            <p>Xuseenow1 caqligu kaama baxo, idam Ilaahaye<br />
                Ha laguu aqbalo duca san baan, kuu akhriyaaye<br />
                Ifkana waaya noo joog, nimaan aaminaad tahaye</p>
            <p>Haddaad umaaddo waan kuu hubaa, ina uduu kheyre<br />
                Asaxaabihii baad u tegi, udugga weynaayee<br />
                Irdihii jannada inaad ka geli, waa ogsoonahaye</p>
            <p>Hawl kalana waa erey yaraan, kuu erganayaaye<br />
                Alla igama qaadow adaan, kala illaawayne<br />
                Eedaanka maqal waa salaad, loo addimayaaye</p>
            <p>Ilaahi abuurba kuwii diiday amarkiisa<br />
                Ambiyaalihii iyo kuwii, awliyada caayay<br />
                Asxaabti dariiqada kuwii, awlaxa u qaaday</p>
            <p>Ikhyaarkooda nimankii kufriga, uga adeegaayey<br />
                Aan lagu igraahine kalgacal, ugu abraaraayey<br />
                Kuwii ubad Nasaaraad noqdee, Ferenji aanaysatay</p>
            <p>Nimankii Amxaara u kacee, Adarinuu guurey<br />
                Oo Aw-Cabbaas2 diley, dadkaan eedi kala gaarin<br />
                Oo uunka kala fiijiyee, kala irdheysiiyey</p>
            <p>Nimankii Amxaara u kacee, Adarinuu guurey<br />
                Oo Mililikh3 aabbe u yehee, u arrin qaadaayo<br />
                Oo Xabashi eegi u noqdee, u ololaynaayey</p>
            <p>Ingiriiska nimankii wadee, nagu aseebaayey<br />
                Afbakayle4 nimankii wadee, nagu aseebaayey<br />
                Ee Oodagooyiyo5 na dhigay, aydii Daratoole6</p>
            <p>Nimankii ikhwaankii jaree, aabiga u laayey<br />
                Ragga ehelu-kheyrkaa warmaha, kala ajoon waayey<br />
                Oo umal daraaddiis girliga, ugu afuufaayey</p>
            <p>Idilkoodba nimankii dagaal, iigu imaanaayey<br />
                Nimankaan inkaaree madfaca, ololi ii haysatey<br />
                Ee ubaxcaddaydii hartiga, oofta kaga joojay</p>
            <p>Nimankii iniinaha ka dhigay, Ilig7 wixii joogay<br />
                Ee Eerago8 iyo Batalo9, igu uquumeeyey<br />
                Ee omoska Beerdhiga10 tukaha, igu ormaysiiyey</p>
            <p>Nimankii ayaantii Gumburo11, oboda ii dhiibay<br />
                Ardaashii Jidbaalle12 i heshee, igu unuun goysay<br />
                Nimankii uluuf iyo uluuf, igu agoomeeyey</p>
            <p>Nimankii adduunkeygii dhacay, ariyo geeliiba<br />
                Anigoo islaamaba kuwii, ii arxami waayay<br />
                Nimankaan Ilaahoow lahaa, eyda iga doono</p>
            <p>Abaalkayga nimankii ba’shee, ii istixayn waayey<br />
                Ahabtiyo ergeyntii kuwii, lagala ayn waayey<br />
                Nimankii ijaabada ka tagay, aakhiru sabanka</p>
            <p>Nimankii iblays nagu diray, naga ajoon waayey<br />
                Nimankii arlada Eebbahay, naga ugaareeyey<br />
                Nimankii awaaraha buska leh, nagu eryoonaayay</p>
            <p>Ninkii abaartii caleed, Bari na aadsiiyay<br />
                Argalkiyo rasaastii kuwii, nagu igbaaraayay<br />
                Ee urugadaan qabiyo ciil, igu abaadsiiyey</p>
            <p>Nimankii ilmada iga qubee, oohin iga keenay<br />
                Nimankaan ku alaladay markii, uunku wada jiifay<br />
                Nimankii ujuurada cunee, iibkii ii bixiyey</p>
            <p>Nimankii intaas nagu falaan, na asaraareynin<br />
                Waxba yey addoomaha Ilaah, nooga aargudine<br />
                Waxba yaan adduun layga siin, ilintidaydiiyee</p>
            <p>Utuntayda waa heli haddaan, iilka lay dhigine<br />
                Araraha intaan marahayey, igu arkaayaane<br />
                Maruun baan sidii aar libaax, oodda soo jebinne</p>
            <p>Ashtakooda’aa iyo warqado, ku andacoodaaba<br />
                Mar haddaan shareecadu aqoon, nimanka liddoora<br />
                Ashahaadadoodiyo ma rabo, ina wallayntooda</p>
            <p>Mar haddaan wadaad aayad diin, ila ekeyneynin<br />
                Amaan aniga la i oran karayn, tanu ahaan mayso<br />
                Allow yaa af lama daaliyee, iga asluubaysta.</p>
            <p>—</p>
            <p>Waxaan ka soo guuriyey Cabdi Cali Guuleed oo loo yiqiin Cabdi-Yaar
                1955kii, hase ahaatee markii dambe waxaan helay gabayga oo xaruntii lagu
                qoray. Waxayna isku ujeeddo yihiin gabayga 4aad.</p>
            <ol type="1">
                <li>Xuseen: Xuseen Dhiqle, waa ninkii gabayga Sayidka naawili jiray,
                    waxaana lagu tilmaamay nin fahmo badan, Sayidkuna isaguu ku hal qabsan
                    jirey. Wuxuu ku dhintay Gindhir 1923kii.</li>
                <li>Aw-Cabbaas Aw-Xuseen Muuse: Wuxuu ka mid ahaa kooxdii Sayid Maxamed
                    Maka u raacday. Kaddibna Daraawiish buu noqday waxaana lagu dilay
                    shirqoolkii Gurdumi.</li>
                <li>Waa boqorkii xabashida u talin jiray 1868 – 1913.</li>
                <li>Af-Bakayle: Waa goobtii ugu horreysay ee Ingiriis iyo Daraawiishi ku
                    dagaalameen 1901dii. Goobtani waxay ka dhacday meel Laascaanood 40 mayl
                    dhinaca galbeed ka xigta.</li>
                <li>Oodgooye: Waa dooxo magaalada Laascaanood ka hooseysa. Waxaa ka
                    dhacay dagaal Ingiriis iyo Daraawiish dhex mary 1901.</li>
                <li>Daratoole: Waa balli can ah oo ka mid ah toddobada balli ee
                    Haraxagarrey.</li>
                <li>Ilig: (a) Ilig-daldala waa gacan badda gala oo Ayl 60 mayl dhinaca
                    koonfur-galbeed ka xiga. Daraawiish baa qalcad dagaal ka dhisatay 1905.
                    (b) Balli ka mid ah ballida loo yaqaan Haraxagarrey.</li>
                <li>Eerego: Waa tog weyn oo hawd ka soo rogmada oo ku soo biyo shuba
                    Mudug.</li>
                <li>Batalo: Waa balli toga Eerago bartamihiisa ku yaal.</li>
                <li>Beerdhiga: Waa goobtii saddexaad ee goobihii waaweynaa ee Ingiriis
                    iyo Daraawiishta dhex maray. Waxay ka dhacday Xodayo 1902.</li>
                <li>Gumburo: Waa buuro 44 mayl Wardheer xagga bari ka xiga. Waxaa ka
                    dhacay dagaalkii Cagaar-Weyne 1903dii.</li>
                <li>Jidbaalle: Waa goobtii shanaad ee Daraawiish iyo Ingiriis dhex
                    martay, waxayna dhacday 1904, waxay ka dhacday dhooddida Nugaaleed
                    bartameheeda meel Laascaanood waqooyiga ka xigta.</li>
            </ol>
            <h3 id="dhurwaa-ariga-eebbaa-leh">Dhurwaa Ariga Eebbaa Leh</h3>
            <p>Jeerkii xarunta Daraawiishtu deggenayd Ayl iyo Ilig meel bannaan ah
                oo la yiraahdo Galingaale ayaa dhawr gabdhood waxaa loo dhiibay ari tiro
                badan oo la damacsanaa in loo qeybsho niman madax Daraawiisheed ah.
                Dhurwaa horor ah ayaa gabdhihii mare iyo maakhad arigii uga waayeen.
                Gabadhii gabdhaha ariga ilaaliya madaxda u ahayd baa Xuseen Dhiqle oo
                raga Dariiqada ka taliya ka mid ahaa u timid markaasay ku tiri “Arigii
                waraabaannu uga taag la’nahay ee intaanu dhamayn miyaanay habboonayn in
                si uun loogu taliyo?” xuseen isagoo ujeedadiisa weyni tahay in
                hadalkaasu faafo si wax looga qabto ayuu ku yiri gabadhii, “Dhurwaaga
                waxaad ku tiraahdaa:</p>
            <p>Dhurwaa ariga Eebbaa leh<br />
                Eebbiyo Astaakaa leh1<br />
                Oo niman dableeyaa leh<br />
                Oo niman ku dili baa leh<br />
                Waa niman Daraawiisha<br />
                Gaaciyemataan2 baa leh<br />
                Geeraarshihii3 baa leh<br />
                Laba ilmo-Garaadbaa4 leh<br />
                Cabduloo Suldaanaa5 leh<br />
                Carab6 galacyo dheer baa leh<br />
                Cumar dabagabooyaa7 leh<br />
                Joofeey Jiriidh8 baa leh<br />
                Inantii caddeyd ba leh<br />
                Cawraladabey baa leh<br />
                Suubbanaan9 samreyn baa leh<br />
                Samawadoo ka daran baa leh<br />
                Yaan gamas laguu qarine<br />
                Gablamoow iskaga leexo!</p>
            <p>—</p>
            <p>Waxaan ka qoray Xaaji Jaamac Ismaaciil Dhoon.</p>
            <ol type="1">
                <li>Astaadku: Waa Sayid Maxamed Cabdulle Xasan ama Sayid Maxamad Saalax
                    oo Dariiqada Saalixiya madax u ahaa, Sayid Maxamad Cabdulle Xasanna
                    shiikhiisa ahaa.</li>
                <li>Gaaciye-Mataan: Gaaciye-Mataan Faarax wuxuu ahaa farsama dhaarigii
                    Daraawiishta.</li>
                <li>Xuseen: Xuseen Faarax “Dhiqle”, waa ninkii gabayga Sayidka naawili
                    jiray, waxaa lagu tilmaamay nin fahmo badan, Sayidkuna isaguu ku hal
                    qabsan jiray. Wuxuu ku dhintay Gindhir 1923.</li>
                <li>Labo ilmo-Garaad: Ilmo Garaad Cali.</li>
                <li>Cabdul: Cabdul Suldaan Cilmi Xaaseey. Waxaa dilay Ingiriis, waxaana
                    lagu dilay Ceeldheer 1919.</li>
                <li>Carab: Waxaa loo maleynayaa Carab Maxamad Ciise.</li>
                <li>Cumar Dabagabooye: Kuray aan weyneyn oo Dariiqada joogay buu ahaa ee
                    gabayga uun baa iska qabsaday.</li>
                <li>Joofey: Waa Darwiish la oron jirey Joofey Cali Jiriir.</li>
                <li>Suubban: Waxay ahayd Joofeey Cali Jiriir afadiisii.</li>
            </ol>
            <h3 id="xuseenow-aqoon-xume-jawaab">Xuseenow Aqoon Xume (Jawaab)</h3>
            <p>Sayidku gabayga hore markuu maqlay usagoo dhurwaagu u doodaya wuxuu
                yiri:</p>
            <p>Xuseennow aqoon xume, erey baan leeyahaye<br />
                Awal hore haddaad tiri, Eebbaa adduunka leh<br />
                Eeggana maxaw tiri, annagaa aryowga leh<br />
                Inaad laba aflaysaa, ma ansixi karaysaa<br />
                Ma Alloo kalaad tahay, mise waa ka adagtahay<br />
                War maadaa ardaalyahow, arsuqeyga celin kara<br />
                Adba waa uu ku uumaye, maanaan abuurrayn<br />
                Mase aniyo adigaa, Eebbe weyne kala xiga<br />
                Ayaantaan afura helo, maxaad uga umleysaa<br />
                Illey waa Ibraahim, aaqiba ku diinkiis<br />
                Mase waa Ogaadeen, aflagaaddadiisii<br />
                Mase waa Iljeex1 iyo, umuurtuu ku kici jiray<br />
                Gaaciyoo aboodiya, ma aabaan ka leeyahay<br />
                Haddii uu islaam yahay, Ingiriis ma aadeen<br />
                Oo inamadiisii agoon, uguma taliyeen<br />
                Cumar waa abootee, miyuu ii olmomayaa<br />
                Joofeyga odaygaan, miyuu orod holaayaa<br />
                Cabdul eeba koley tahay, miyuu aalad leeyahay<br />
                Inta kaloo aad sheegtana, waa ooryo naaga ah<br />
                Adigana urruufyahow, anigaaba kaa adag<br />
                Aawiyo Majeerteen, waa ina adeerkay<br />
                Tan iyo aamanuudii, Ilig2 baan fadhiyi jiray<br />
                Abtirsiinyahayguna, waa reer Ugaadh Cumar<br />
                Adiguna adoogaa, Uubataaluu3 lahaan jiray<br />
                Haddaad aamin doon tahay, orod aayar iga guur<br />
                Haddii kale ha ooyine, adkaysaan ku leeyahay.</p>
            <ol type="1">
                <li>Il-Jeex: Xuseen Yuusuf Xirsi Dalal, wuxuu ka mid ahaa raggii
                    abaabulay shirqoolkii Gurdumi.</li>
                <li>Ilig: Waa gacan Badweynta Hindiya gala oo Ayl ku yaal, wuxuuna ku
                    caan yahay “Ilig-Daldala”.</li>
                <li>Uubataale: Waa ceel ka mid ah toddobada ceel ee Daallo loo
                    yaqaan.</li>
            </ol>
            <h3 id="ragga-ayl-u-kacahayow">Ragga Ayl u Kacahayow</h3>
            <p>Waxaa la wariyey in guyaashii Daraawiishi fadhiday Ayl iyo Ilig,
                xaruntuna Galigaalle ka waabnayd. Darwiish la oron jiray AwJaamac, ragga
                daarta Daawad hayana ka tirsanaa, wiil uu dhalayna uu Daraawiishta u
                hagaajiyo banaatiikhda ka xumaata, bantukhuu hagaajiyana inuu qaalin
                geel ah ka qaato Sayid Maxamed u xukumay, AwJaamacna xoolaha
                dhaqaaleeyo, Sayidkuna ari fiican siiyay, ayaa laba halo o gabay ah
                tiriyey oo wuxuu yiri:</p>
            <p>Astaadkiyo Ismaaciilba waa ururin doonaane<br />
                Arsuqeyga Eebbaa hayee adarka ii buuxi.</p>
            <p>Ka dib waxaa lagu xujeeyey inuu arigii wada qashay oo damacsan yahay
                inuu Daraawiish ka tago. Dabadeed Sayid Maxamed baa gabaygaan u mariyey
                oo wuxuu yiri:</p>
            <p>Ragga Ayl u kacaayow farriin aada iga geeya<br />
                Aw-Jaamac dhaha aakhiriyo Eebbe ha ilaawin<br />
                Nabsigaan ayaan soo dhaxayn adigu ha u yeeran</p>
            <p>Uquubiyo inkaar aadan qabin abid ha soo jiidan<br />
                Nin ikhwaanahoo kula arrimin maqal akhbaartiisa<br />
                Halkii kuu ekaad adigu tahay anafo ha u yeelin</p>
            <p>Arrinkaad waddaa waa hunguri ababadiisiiyee<br />
                Uurkaaga uun dhereg la doon waa Allow sahale<br />
                U adkayso gaajada wadaad aaqilaad tahaye</p>
            <p>Arigaaga dhaqo cayri waa taad abuur garane<br />
                Adarka ha ku ridin xoolahaad ku amranaydeenee<br />
                Adduunyada ku tacab maanta waa aakhiruu sebene</p>
            <p>Astaadkiyo Ismaaciil wax ku ururin maayaane<br />
                Arsuqaaga Eebbaa hayee axanka ha isdhaafin.</p>
            <p>*Waxaan ka qoray Aadan Cawl.</p>
            <h3 id="nin-aqdaamo-ferenji-ah">Nin Aqdaamo Ferenji ah</h3>
            <p>Xaashidii musuqmaasuqa ahayd oo layiri waxaa soo diray Shiikh Maxamad
                Saalax oo Daraawiish lagu cambaareynayey mar la keenay xaruntii oo taal
                Ilig dadkii oo dhanna loo akhriyey, su’aal Sayidka laga weydiiyey oo la
                yiri maxaynu ka niraahnaa? Wuxuu yiri:</p>
            <p>Nin aqdaamo ferenjiya maantiyo abuurriin<br />
                Ama aaladduu sida ama awrtabuu rara<br />
                Ama ariga buu qala ama laba ugaarsada<br />
                Ama uba ilaalaa ama uurka kala jira<br />
                Ashahaado beeniyo islaannimo ha lagu dhaqo<br />
                Ilaahayna nama oron anna ma oggolaan karo!</p>
            <p>*Waxaan ka qoray Cabdi Warsame.</p>
            <h3 id="saw-ma-aha">Saw Ma Aha?</h3>
            <p>Muslin iyo gaalba dadkii Sayid Maxamad Cabdille ka gees ahaa waxay ku
                tilmaameen inuu dawgii sharciga ka tallaabsaday oo dil iyo dhac u
                bareeray dad wixiisna xalaalaystay.</p>
            <p>Haddaba isagoo ka warramaaya naftiisa iyo ujeeddadiisiiba xagga
                islaannimada, Ilaahaqoonta, xagga jihaadka iyo aftahannimada, deeqda iyo
                xagga walaalnimada ayuu Sayidku gabaygaan mariyey oo wuxuu yiri:</p>
            <p>Nin Ilaah yaqaan oo sharciga, ku isticmaalaaya<br />
                Ashahaado loo qoray nimaan, kala illaaweynin<br />
                Oo aan inkirihayn xaq waa, la oggolaadaaye</p>
            <p>Nin salaadda awqaadda, faral u addimoonaaya<br />
                Oo dagada oofinahayoo, ugubka dhiibaaya<br />
                Oo aan afurin soonku, waa bilaha iideedee</p>
            <p>Adduunyadiyo xoolaha ninkii, aragti dhiibaaya<br />
                Oo inuu ohay yiraah, ka istixyoonaaya<br />
                Oo aan bakhaylnimo abkiis, lagu ishaareynin</p>
            <p>Nimaan diinta aafo u galayn, aakhiruu sabanka<br />
                Oo aan amxaarada sidii, obo u yaaceynin<br />
                Oo gaalka ooradu ku taal, u askareynin</p>
            <p>Nimaan abuurka Soomaaliyeed, ka anfi taageynin<br />
                Oo aan ajuurada kufriga, ugu adeegeynin<br />
                Oo aan ardiga beesadeed, u ashtakoonaynin</p>
            <p>Nin jihaad ohoominahayoo, ubaxa loo saaray<br />
                Ingiriiska eyga ah ninkii, ugu uneexaaya<br />
                Oo libin ajri leh soo heloo, or iyo geeraar leh</p>
            <p>Nimanyahow aqoonxumadu, waa ardaalnimo e<br />
                Asaraar ma fiicnee, runbaa lagu arooraaye<br />
                Ninkii aynigaa lagu yaqaan, aw islaan ma aha?</p>
            <p>Shir aguugay waayeel abyamay, talo ashaaddowday<br />
                Irda jiqa albaabo isku xiran, eel la bixin waayay<br />
                Xaajadaas afraha duubatee, loo olmami waayay</p>
            <p>Nin aqoon leh aw iyo haddii, odaya loo saaro<br />
                Inkastoo ayaan iyo ayaan, lagu oloollaado<br />
                Ninkii maalitaa ka arrinshaa, aaqil aw ma aha?</p>
            <p>Wiiwiida qaylada haddii, uubatadu yeedho<br />
                Sangootida ilwaadda leh haddii, agabka loo qaato<br />
                Awaaraha buska leh maalintuu, Xamar abraaraayo</p>
            <p>Maantii warmaha oofta iyo, adhaxda lays gooyo<br />
                Maantuu aboodigu ku lalo, ubaxa loo daadshay<br />
                Maantuu isaayuhu ka dhaco, idil dagaalkeeda</p>
            <p>Maantii fuluu naga ordo, alaba soo rooro<br />
                Maantii raggaan loo ilayn, naga ugaaroobo<br />
                Maantaa ninkii aarsan sow, aarka dhacay ma aha?</p>
            <p>Nimaan edabdarroonayn xil, waa laga ajoodaayee<br />
                Aflagaadda aan jirin, nimaan kuula imaanaynin<br />
                Oo kaa asluubanahayoo, kaa istixyoonaaya</p>
            <p>Ab uu yahayba aadniga ninkii, same ekeynaaya<br />
                Abtirsiinya kii xigay nimaam, iniq u dheereynin<br />
                Addoomaha Ilaahay nimaan, kala irdheyneynin</p>
            <p>Ninkii aammusoo shib ah haddii, erey xun loo geysto<br />
                Aan kula ekeekamin intuu, urur ku soo joojo<br />
                Aan xaajo awgeed la gubay, ubucda jeexaynin</p>
            <p>Anfaaciga adduunyada nimaan, ku anfariiraynin<br />
                Oo xeeryo soor lagu akhatimay, ibir ka yeelaynin<br />
                Oo sida ardaal wax u cunee, alam ka siineynin</p>
            <p>Intuu aqalka baanjiyoo, nimaan aradda guuguulin<br />
                Aagaanta ciirta nimaan, aaska dhigaynin<br />
                Oo aan qumbaha awdinoo, ilaxirkow jiidan</p>
            <p>Aaqibadii loo galo nimaan, kala illaaweynin<br />
                Oo kuu ixsaan fali intuu, edge adduun joogo<br />
                Oo aan abaaldhaca aqoon sow, akhiyaar ma aha?</p>
            <p>Ari badan lo’ iyo geel intii, mulug adduunyaada<br />
                Ugub dhalaya qaalmaha umulee, laga unuun gooyey<br />
                Eeraan fardood iyo gammaan, aradka duulaaya</p>
            <p>Aqal weyn aroos bilic leh oo, ilaxir loo yeelay<br />
                Inan quruxsan oo lagu ashbahay, uunsi iyo kheyli<br />
                Oo qool asliya loo gashoo, jalamtu eedaami</p>
            <p>Nasteexiyo wanaag nikii, ilindi kuu keenay<br />
                Umuurtii aad leedahay ninkii, kuu abaynaaya<br />
                Adduunka iyo aakhiro ninkii, kuu aslaaxinaya</p>
            <p>Ninkii maalinta iillaan tahay, aana kugu qaata<br />
                Oo aan abaarahakan dhacay, oodda kugu jiidin<br />
                Itaal xumana aan kaaga tegin, sow ikhwaan ma aha?</p>
            <ul>
                <li>In kastoo aan niman kala duwan ka dhugsaday, haddana gabaygaan
                    waxaan ka qoray Xaaji Maxamad Ileeye 1956kii, wuxuu ka mid ahaa raggii
                    xarunta ku haray waxna ku bartay. Waxaan Xaaji Maxamad kula kulmay
                    ceelka la yiraahdo Dhallaama-Cune oo degmada Buuhoodle ku yaal.</li>
            </ul>
            <h3 id="ismaaciil-mirow">Ismaaciil Mirow</h3>
            <p>Ismaaciil Mire oo guuto Daraawiish ah oo korjooga ah ku haysta buurta
                Ceeldhaab, dhulkana wax degma ah aan lagu ogeyn ayaa ilaalo diray,
                dabadeedna wuxuu ogaaday inay tahay degmo Daraawiish dakana ka qabtay oo
                guban ka soo baxay. Kolkaasuu Sayidkii wuxuu u diray gabay farriin ah oo
                wuxuu yiri:</p>
            <ol type="A">
                <li></li>
            </ol>
            <p>Aabbow xaqeygii ma deyn, igana duugowye<br />
                Nimankii ikhwaankii dilaa, meel dhow soo degaye<br />
                Dabka xalay badweyn iiga baxay, waan ku diirsadaye<br />
                Dantayna ma aha inaan daayo oo, dib uga laabmaaye<br />
                Raggii aan la dibad meeri jiray, doorkii laga laayey<br />
                Kolkii shalay Ammaan laga dilay, dib isu laabeene<br />
                Waa daaluqsaday Xaashigii, ugu da’ weunaaye<br />
                Ducaaliyo ma wadin Jaamac-Cudur, inay dambeeyaane<br />
                Kollay habrey dooxdaan Ilaah, deeqi waa badane<br />
                Duullaanka may soo baxshaan, dagay kufaarkiiye.</p>
            <p>Gabayga Sayidkii markuu maqlay, waxaa u muuqatay hadalkaasu inuusan
                Ismaaciil ku habbonayn, oo uu dadkii kala didiyey, dabadeedna wuxuu
                jeediyey canaan waayeel, wuxuuna yiri:</p>
            <p>Ismaaciil1 Mirow taladu waa, eyddin kaa maqane<br />
                Maandhow umuurtaadu waa, ababa’deediiye<br />
                Maandhow adduun wuxuu ahaan, waadan idihayne</p>
            <p>Maandhow aqoonxumadu waa, ku ambineysaaye<br />
                Maandhow ninkaan edeb lahayn, waa Allow sahale<br />
                Maandhow aqliga ha iska lumin, Eebbahay magane</p>
            <p>Maandhow raggii aakhiraad, igu ohomsiinee<br />
                Maandhow sidii ibilka way, ololinaysaaye<br />
                Maandhow waxaad igu akhriyi, uurkutaalada’e</p>
            <p>Maandhow ikhwaanki ma deyn, urugadiisiiye<br />
                Maandhow alleylkii dhaxaan, alaladaaye<br />
                Maandhow ilmada ha iga qubin, kaa afeeftamaye</p>
            <p>Maandhow nin umal saaqayoo, ururxun baan ahayee<br />
                Waxaan awlaaxu rabinayaa, aarsi dirireedee<br />
                Maandhow awaal dagatey baan, aawilahayaaye</p>
            <p>Maandhow Ducaaliyo2 Ammaan3, waayey araggoode<br />
                Maandhow kuwii iga ajalay, waa rkaa bixiye<br />
                Aniguba ayaamaan lahaa, ha isallaaweene</p>
            <p>Maandhow abaabaa kuu wadi, abadankeygiiye<br />
                Maandhow dadkaad eriday baan, ururinaayaaye<br />
                Maandhow ooho baan oron sidii, aaran baadiyahe</p>
            <p>Maandhow intay iigu iman, odayadoodiiye<br />
                Maandhow iliilahakaney, awr ku soo furiye<br />
                Maandhow berry soo ekaan, ari sidiisiiye</p>
            <p>Maandhow ixsaan lagama tago, eed haddaad faliye<br />
                Maandhow ninkaad iniqdo, waa ku oggolaadaaye<br />
                Maandhow haddaan inamo raro, way i aaminiye</p>
            <p>Maandhow idday waxaan ku bogan, waa irdha la’aane<br />
                Maandhow ninkaan aa’i, waw aamusahayaaye<br />
                Aflagaaddadaadaan ka baqi, inay ogaadaane</p>
            <p>Maandhow sidii aarka dhici, waw iigalaclayne<br />
                Maandhow ilaaq baan ku wadi, aarankaan diliye<br />
                Maandhow ku eersaday hadday, iga ufoodaane</p>
            <p>Maandhow ugaadhaba xirkaa, laga agloolaaye<br />
                Maandhow urtaan mari sidii, adamaddoonkiiye<br />
                Maandhow arbaha ha iga didin, oofataan ahaye.</p>
            <p>*Waxaan ka qoray Aw-Axmed Aaden Surgo’.</p>
            <ol type="1">
                <li>Ismaaciil Mire: Wuxuu ka mid ahaa ammaan-duulayaashii ciidamada
                    Daraawiishta, wuxuuna ahaa raggii dagaal iyo duullaanba wacdaraha dhigay
                    goobaha badankoodna galay.</li>
                <li>Ducaale: wax yaqaan lama helin.</li>
                <li>Ammaan Axmad Aaden.</li>
            </ol>
            <h3 id="jidka-adari-loo-maro">Jidka Adari Loo Maro</h3>
            <p>Guyaashii dagaalku ka dhex socday gumaysigii Ingiriisku madaxa u ahaa
                iyo Daraawiish, dagaalkiina dhulka Soomaaliyeed gees walba ugu fiday,
                ayaa dad badan oo Soomaali ah gumaysigii raaceen iyagoo u adeegaya.
                Markii weerarkii, gabagabihii iyo dooxatadii bateen, nabadgelyadiina
                geed dheer oo aan laga soo rogi karin lagu laalay, oo ay Daraawiish iyo
                dad intiisa kale noqotay. Afxumadii iyo edebdarradiina ay tardhaaftay
                ayaa Sayidku gabaygakan tiriyey. Usagoo dadka colka u ah u gooddinaya,
                ama Daraawiish ku goobaabinaya dagaal iyo aargudasho, una tilmaamaya
                dadka uu doonayo in lagu duulo ama waxyeello loo geysto, gaar ahaan
                Ingiriis, Amxaaro iyo dadkii raacay ayuu yiri:</p>
            <p>Xuseenoo ikhwaan baynu nahay, uur ka soo baxaye<br />
                Allaa igu ogoo waa rabaa, aynigaad tahaye<br />
                Oroh kalana waa eray yaraan, kuu erganayaaye</p>
            <p>Wax alifka lagu qaadayaa, aayadaha diine<br />
                Waa kuu iftiimayn sidii, oogta waaberiye<br />
                Afar halaan kuu alaladey, balaan adiga kuu sheego</p>
            <p>Haddii aanan Majeerteen sidii, ari u iideynin<br />
                Ararsamiyo iiddoor haddaan, iranka loo qaadin<br />
                Oo aanan irbaha dheer ka jarin, eyda reer Hagara</p>
            <p>Awlaxa haddii aanan la dhicin, niman Ogaadeena<br />
                Nin ankiray shareecada haddaanu, eedin taladiisa<br />
                Kii oroh xumaan jiray haddaanan, aabbe kaga yeerin</p>
            <p>Ololaha colkaan wado haddaan, laga ashaatoobin<br />
                Jidka Adari1 loo maro haddaan, laga ugaaroobin<br />
                Meesha iyo Iimey2 haddaanan, weerar ku ekaynin</p>
            <p>Ilkadheere3 iyo Luuq4 haddaanan, lagu awaareynin<br />
                Ajiga Waama joogow haddaan, oloku soo gaarin<br />
                Adduunyada haddii anan ka shabin, tan iyo Aw-Dheegle5</p>
            <p>Nin adduunyo foofsada haddaan, uunka laga waayin<br />
                Bullaxaar6 agteediyo hadaan, Awdal7 yaacin<br />
                Ooryaha Amxaaradu haddaanay, Cadan ka awlaynin</p>
            <p>Ingiriiska eyga ah hadduusan, baqe ku aynfaadin<br />
                Goortaan awaawiyo hadduusan, oogsan oo cararin<br />
                Agabtiyo haddii uusan qubin, aaladdiyo seefta</p>
            <p>Haddii aan islaaxi Berbera8, lagu abaaroobin<br />
                Oo anan albaabada qufulin, ila xirkii daarta<br />
                Oo ayan eber noqon kobtii, la istareexaayey</p>
            <p>Igarriyo9 haddii aanu rag kale, aakhirow hoyannin<br />
                Oo aanan sidii aar libaax, wax u unuun goynin<br />
                Soomaaliyoo idil haddaan, laga imiil qaadin</p>
            <p>Ab uu yahayba aadamigu haddaanu, eeratuu diririn<br />
                Oo aanan u aar gudin raggii, naga afdhowraayey<br />
                Allaylehe islaan baan ihiyo, umalku waa beene.</p>
            <p>*Waxaan ka qoray Cabdi Axmed Tuuhe.</p>
            <ol type="1">
                <li>Adari: (Herer) Waa magaalo ka mid ah kuwa ugu filka weyn Soomaaliya.
                    Taliskii Axmed Gurey waxay u ahayd xarun, xagga islaamkana horukiciisa
                    caan bay ku ahayd. Hadda waxay ka mid tahay dalka Soomaaliyeed ee ay
                    Itoobiya maamusho.</li>
                <li>Iimeey: Waa buur go’an oo ku taal webiga Shabeelle xaggiisa sare.
                    Daraawiish baa degtay 1920 oo ka dhistay laba daarood oo dagaal waana
                    meeshii SAyidku ku geerioodey oo lagu aasay.</li>
                <li>Ilkadheere: Waa tuulo webiga Weeb la yiraahdo ku taal oo
                    Lebishilindi iyo Hilimadow u dhaxeysa, jeerkii horena xeri fadhiyi
                    jirtay.</li>
                <li>Luuq: Waa magaalo caan ah. Waxaa loo yaqaan Luuq-Ganaane, waxayna ku
                    taalla webiga Jubba bartamihiisa.</li>
                <li>Aw-Dheegle: Waa magaalo webi Shabeelle ku taal oo u dhaxaysa Afgooye
                    iyo Jannaale.</li>
                <li>Bullaxaar: Waa magaalo fil weyn oo ku taal xeebta u dhaxaysa Berbera
                    iyo Saylac.</li>
                <li>Awdal: Waa magic waayadii hore la oron jirey Saylac.</li>
                <li>Berbera: Waa magaalo fil weyn oo u taal xeebta badyarada
                    Cadmeed.</li>
                <li>Igarre: Xaaji Muuse Igarre. Wuxuu ahaa la-taliye Ingiriiska daacad u
                    ahaa, ciidamadiisana ka tirsan, waxaana lagala tashan jirey arrimaha
                    Soomaalida, gaar ahaan Daraawiish iyo sidii loo baabbi’in lahaa iyo sida
                    dagaalka loo maammulayo.</li>
            </ol>
            <h3 id="eelkii-qabsaday">Eelkii Qabsaday</h3>
            <p>Darwiishka la oran jirey Cabdalla Shixiri wuxuu ahaa Xoghayaha
                Dibadda ee Daraawiisheed, wuxuuna ku hadli jirey afka Sayidka intaanu
                fakan, wuxuuna aqoon u lahaa afafka Ingiriiska, Carabiga iyo Talyaaniga.
                Hase ahaatee isagoo Cadan jooga ayaa Ingiriis xoolo badan ku bantookhay,
                kuwo kale oo joogto ahna u ballan qaaday haddii uu Sayidka iyo
                Daraawiish ku ballan furo, waana yeelay. Dabadeed, farriin qarsoodi ah
                ayuu u dirsaday xaaskiisii, caruurtiisii iyo xoolihiisii dariiqada
                joogay si ay xarunta uga soo fakadaan, markiise laga war helay Cabdalla
                Shixiri inuu ballan furay, lana ogaaday dadkiisii inuu fakanaayo,
                iyagiina waa la laayey xoolihiina waa la dhacay, Sayidkuna gabaygaan yar
                ayuu u mariyey:</p>
            <p>Eelkii qabsaday reer Catoosh arax gariirtaaba<br />
                Ilma daadisaa iyo sidii aar u oroddaaba<br />
                Afka duubtaayaa iyo gafuur umal taagtaaba</p>
            <p>Isku eebataa iyo nin kale eed ku dadabtaaba<br />
                Ardiyeysataa iyo dillaal oon ka dhigataaba<br />
                Ingiriiska eygaa sidii Eebbe baridaaba</p>
            <p>Nin ibtilo ku dhici baa tahaye urug la taahdaaba<br />
                Amminkii habeennimo hurudada alad booddaaba<br />
                Raggii uu waraabaha abxaday agas u qaaddaaba</p>
            <p>Asay xidhatayaa amase weer, kugu abaadyaaba<br />
                Ashkatootayaa iyo warqado ku andacootaaba<br />
                Ararihiyo dibaddaa martoo naga ufootaaba</p>
            <p>Awtaamisaa iyo sidii geel o oloshaaba<br />
                Arki meysid ina-Shixiryow1 inamadaadiiyee<br />
                Adiguna amxaar baad tahaye ehel nijaaseede.</p>
            <p>*Waxaan ka qoray Aw-Daahir Afqarshe.</p>
            <ol type="1">
                <li>Cabdalle Shixiro.</li>
            </ol>
            <h3 id="maantii-asaayuhu-dhacay">Maantii Asaayuhu Dhacay</h3>
            <p>Galabti Gurdumi ee rag ku tashaday in Sayid Maxamad dabin loo dhigo
                si loo dilo, ninkii u digay oo magaciisa la oron jirey Cabdi Garaad
                Yuusuf wiil uu dhalay ayaa jeer danbe xaruntii yimid iyadoo dagaalkii
                Gurdami laga joogo dhawr sano. Kolkaasuu Sayid Maxamad wuxuu ku tashaday
                inuu wiilka ka abaalmariyo wanaaggii aabbihii u galay si wanaagsanna u
                soo dhaweeyo. Markaasuu gabaygaan xarunta dhexdeedii ka tirshay si uu
                Daraawiishta u ogeysiiyo ama kula dardaarmo inanka loo samafalo. Wuxuuna
                Sayidku yiri:</p>
            <p>Maantii isaayuhu dhacee, dunidu aafowday<br />
                Maantuu Ogaadeen sidii obo, i boobaayey<br />
                Maantuu adduunkaygii dhacay, ariyo geeliiba</p>
            <p>Maantay Cabbaas1 ku ajaleen, awlixii waranka<br />
                Maantii Iblayskii Iljeex2, na ibtilaynaayey<br />
                Idilkiiba Subayr maalintuu, oboda ii dhiibay</p>
            <p>Maantaan islaan iga naxiyo, ehel xigaal waayey<br />
                Arbow Ina-Garaad Yuusuf3, baa aanadey galaye<br />
                Waatuu akhbaartii i yiri, aaminka ahayde</p>
            <p>Waa tuu isagu iiga degay, ooglihii farase<br />
                Inkastoo amxaaro u kacee, ferenji aanaystay<br />
                Usaga iyo ubadkuu dhalayba, waw abaal gudiye</p>
            <p>Maruun baan amah bixi, haddaan iilka lay dhigine<br />
                Markuu roob onkodo baan lahaa, ilindidow geeye<br />
                Aroos iyo waxaan rari lahaa, awra jeexya lehe<br />
                Waxaan omoska sii marin lahaa, xamarro oog dheere</p>
            <p>Usna manta keer soo ambaday, inankii weeyaane<br />
                Sidii aabbihiis oo kalaa, laga idaayaaye<br />
                Wuxuu iila ekoon yahay midaan, ina illaawayne</p>
            <p>Alaakoodsha oo wiilku, yuu agab la’aan sheegan<br />
                Afka wuxuu ka dooniyo, wuxuu uur ka rabo siiya<br />
                Ninkii loo ixsaan falahayaba, iniq u dheereeya.</p>
            <ol type="1">
                <li>Aw-Cabbaas: Wuxuu ka mid ahaa kooxdii Sayid Maxamad Maka u raacday,
                    kadib Darwiis buu noqday waxaana lagu dilay Gurdumi.</li>
                <li>Iljeex: Xuseen Yuusuf Xirsi, wuxuu ka mid ahaa shirqoolkii Gurdumi
                    raggii abaabulay.</li>
                <li>Ina-Garaad Yuusuf: Garaad Cabdi Garaad Yuusuf, waa ninkii Sayidka u
                    digay shirqoolki Gurdumi.</li>
            </ol>
            <h3 id="ogaadeen-haddaan-ahay">Ogaadeen Haddaan Ahay</h3>
            <p>Cali Aaden oo ku magic dheeraa Cali-Dhuux, kana mid ahaa raggii inta
                Daraawiish ka tegay ka soo horjeestay oo had iyo jeer Sayid Maxamad ay
                is warmayn jireen, gabayo cay iyo aflagaado ahna isu marin jireen, ayaa
                Sayidka gabay cay iyo diradiro ah u soo mariyey. Gabaygaa halkudhiggiisu
                wuxuu ahaa “B”.</p>
            <p>Allahu akbar eedaanku waa, kaa afkiyo beene<br />
                Ashahaaday gaalkubase waa, ehelunaarkiiye<br />
                Ubbo-weesta waa kugu arkaa, agab salaaddeede<br />
                Asaxaabihii-olol ku dhace, wow abtiriyaaye<br />
                Hadduu uurka kaa jiro wardigu, kaama orodneene<br />
                Abtiyaaladaa iyo ku nacee, ururki reer Kheyre<br />
                Arbrow Jaamac iyo Aaden iyo, Oogle ka tage’e<br />
                Waxaan uubateeyaha tolkay, oodda soo jabiye<br />
                Axmaqyahow kuwaad ku amranayd, idinka maaheyne<br />
                Waa uur gaslow Aaden-Dhagax, odoyadaadiiye<br />
                Abtirsiinyadaa waxay gashaa, eyda reer Xamare.</p>
            <p>Mar kale Cali-Dhuux isagoo isku diraaya Sayidka iyo Cali-Geri oo ahaa
                nimanki dariiqada iyo jahaadka diirka u ahaa, wuxuu yiri:</p>
            <p>Arxan nimaan u gelihaynin oo, ina Ogaadeena<br />
                Aabowda uun bay hayaan, kii arsaa’ilaye</p>
            <p>Sayidku wuxuu ahaa afmaal aan hadal laga badin, gabyaa maansada aan
                lagaga daba dhufan, isagoo hadaladaas Cali-Dhuux ka jawaabayana wuxuu
                yiri:</p>
            <p>Aw Yuusufoow erey yar baan, ku erganaayaaye<br />
                Hadduu Eebbahay kuu idmaad, ururta weyn gaadho<br />
                Ikhwaanoow adkee xaajadaan, kugu ammaanaystey</p>
            <p>Ku ansaxi halkii aan ku iri, aadna ugu fiirso<br />
                Gurraasiyo Iljeex iyo u sheeg, nimanka Iiddoora<br />
                Ogaadeen haddaan ahay dad wow, amar korreeyaaye</p>
            <p>Oo ubaxa baarkaan ihiyo, awrta Haashima e<br />
                Abtirsiinydey waxay gashaa, odoyo waaweyne<br />
                Halkaan uga arooraana waa, odaga Daaroode</p>
            <p>Rasuulkii udgoonaa waa, ina-adeerkay e<br />
                Sayidkii Axmed ahaana way, awow ruma e<br />
                Ibraahim-Rashiid1 aabbahay, odagi weeyaane</p>
            <p>Asaxaabihii oo dhan baan, ehel waddagnaaye<br />
                Hadba anigu qoyskaan ahaa, loo irkanayaaye<br />
                Nin Amxaara mooyee intii, edge adduun joogta</p>
            <p>Islaameedku wuxuu ii yaqaan, ehelu-kheyrkiiye<br />
                Aakhiro albaabbada jannaan, agabsanayaaye<br />
                Adiguna abbaanow midgaan, uraya saw miihid?<br />
                Saw kii Ilaahay necee, eyga qalay miihid?</p>
            <p>*Waxaan ka qoray Obbokor Seed sanadkii 1972kii.</p>
            <ol type="1">
                <li>Ibraahim-Rashiid: Waa sheikh ka mid ahaa madaxa dariiqada
                    Axmadiya.</li>
            </ol>
            <h3 id="cali-geri-aboodiga-ku-lalay">Cali-Geri Aboodiga ku Lalay</h3>
            <p>Markuu gembigii iyo jihaadkii galay degmooyinkii faraha badnaa ee
                Ciid iyo Hawd fadhiyi jirey oo tuurihii geela lagu dhaqaalayn jirey
                cidla iyo waaqla noqdeen, ayaa Sayidkii ka tiiraanyoodey, dabadeedna
                gabey buu mariyey, wuxuuna ku tilmaamay sida dhulkaasi jeer hore ahaan
                jirey iyo siduu maalintaa ahaa.</p>
            <p>Afka bari ishaa bogox intii, arar Nugaaleeda1<br />
                Iliilaha bannaan iyo intii, edegga ciideeda2<br />
                Axad kagama sii harin wixii, uduba oo yiile</p>
            <p>Caligeri aboodig ku lalay, abax ka sooryooye<br />
                Iqliil weeye madhan qayradii, oomanta ahayde<br />
                Afar iyo afqaaqlaa ku dhacay, araxya weyntiiye</p>
            <p>Ifku kama balbalo tuurihii, oollinka ahaaye<br />
                Meeshuu aboornimo fadhiyey, laga alaab qaadye</p>
            <p>Hawdkii ugbaadsaday, horweyn kuma ilaashaane<br />
                Uma ooho geeyaan markii, aarankii lumo e<br />
                Shisheeyaha araarimaha yaal, kuma ugaayane</p>
            <p>Eegida horjooguhu cishaha, sooma oriyaane<br />
                Xeryo gaallo la isaga ag dhigay, uma adkeeyaane<br />
                Irridaha markii aasku dumo, kuma afuufaane</p>
            <p>Ibdarta iyo dhowtada ratiban, ugar ma siiyaane<br />
                Ardaayada golaa kala rogrogan, uma asteeyaane<br />
                Uleexida haleelada tircayn, il uma gooyaane</p>
            <p>Aarsaydha oonyaha gudgude, ubuc dugaag jeexa<br />
                Ilka horror abeesada qallici, halaq uraa leeb ah<br />
                Ulbistuur anaaniga dayaca, alaba jeerraanta</p>
            <p>Eynfaadka baadida tagtow, adadac buubaalka<br />
                Abid maqan intaha raadiskay, axal ka duugoowdey<br />
                Akhbaar raadis urur naadinteed, idan ku yaahaynta</p>
            <p>Ambaqaadka taa uma ekeyn, aniga hay saarin<br />
                Summad awdka sawraca ankari, eedda iyo dhaarta<br />
                Asaraarka eexada danbiga, shiru aguugeynta</p>
            <p>Guudaan amnaca shiil armaca, luqun inaatowga<br />
                Inqiis naas ah iin cararjidow, gudur ufaayowga<br />
                Ubad jaalla ahaan baaqatiyo, dhicis ammuurayska</p>
            <p>Ammaankow gandood eel ragaad, arami naafowga<br />
                Ammaanguud anaashiga dhukaan, axadh xaraarowga<br />
                Uhda dhugato roor, ababa’leyn, ol iyo geegaarka</p>
            <p>Alleqabe kud eertaa qadhqadhi, shilin aseebaaga<br />
                Aafaa samaawiga Allow, naga ammaanayso<br />
                Aammiin ma buuraan intay, duco allifaane</p>
            <p>Kuma aduurdhabaan baarqabbadu, abasaxeeddiiye<br />
                Shimbiruhu markuu doob onkodo, ma awanayaane<br />
                Abeerrada tifrimay goojadii, lama ammaaraane</p>
            <p>Qorraxdoo abbaar le’eg markii, oodda laga jiido<br />
                Kolkii kuraygu eyrada hayey, kala aqoolmayso<br />
                Ulaha uma boobaan intay, tiro abyoodaane</p>
            <p>Kobtii shalay irmaanku ugu baxay, aladii fooca<br />
                Arbaxaale3 goortay tagtoo, aayaddeed dheregto<br />
                Aamminkii la baraqmaali jirey, ma arrumaayaane</p>
            <p>Eydaarteeda oo fool la dhici, ma antaweershaane<br />
                Goortay ummuliyaan murkaha, kama abeeyaane<br />
                Abur xoor leh kama soo lisaan, ibagaleenkiiye</p>
            <p>Masaakiinta agaheeda tuban, ma ajareystaane<br />
                Unuun uma jaraan qaalmihii, eydinka ahaaye<br />
                Cayuuntaan ilmaha loo dhigayn, kama uneexaane</p>
            <p>Waxay abaxa goysaba markay, ohin carraabyso<br />
                Afdhuubyaalaheedii durduro, ma ambaqaadaane<br />
                Sidii ay iblays tahay xuruun, ma umbulleeyaane</p>
            <p>Jiilaal aleel ka cad hadday, acabtin doonayso<br />
                Markay uudka kore laasatiyo, abaqa baarkiisa<br />
                Iyadoo idiin ka cas markay, oon la soo degato</p>
            <p>Intay yeel aslaan ceelashii, uma aroorshaane<br />
                Awaaliinka kama soo shubaan, ilaha Caymeede4<br />
                Alalaaska heestii darkii, kuma olkeeyaane</p>
            <p>Awr qaada iyo gool ahmiya, ma aldaxaayaane<br />
                Abidkoodba kama sooryadaan, alaxa caanoode<br />
                Niman baa uquun kagala tegey, ilindiddoodiiye</p>
            <p>Eebyaha ma soo rogan markii, ibilku tuuraye<br />
                Anaa eegiyey dhicin lahaa, idam Ilahaye<br />
                Wax arsaa’iilkood galay markay, ferenji aadeene.</p>
            <p>*Waxaan ka soo guuriyay Xareed Duubi Deero.</p>
            <ol type="1">
                <li>Nugaal: Waa waadi dherer iyo ballaarba leh oo Cayn iyo Saraar ka soo
                    rogmada, xeebta Aylna badda Hindiya kaga dara.</li>
                <li>Ciid: Waa dhulka ciidda guduudan leh ee oomanaha u badan.</li>
                <li>Arbaxaale: Waa balli xoolaha u fiican oo Buuhooddle geesta Hawd
                    galbeed ka xiga.</li>
                <li>Ilaha Caymeed: Wuxuu u jeedaa togagga ama faraha ama ilaha ceelka
                    Caynaba dhinaca hawd ka xiga oo geelu jiilaalkii ka soo arooro.</li>
            </ol>
            <h3 id="warka-badaha-laga-keenayo">Warka Badaha Laga Keenayo</h3>
            <p>Dagaalkii Jidbaalle ee Daraawiish lagu jabiyay markuu dhacay ka dib
                ayaa dadkii cadowga u ahaa ku digtay oo waxaa lagu billaabay xumo iyo
                waxkasheeg aan sal iyo baar lahayn. Taas waxaa keenay markii Daraawiish
                towsi ka muuqatay col iyo gaadde midna wax ka soo baxa laga waayey.</p>
            <p>Usagoo Sayid Maxamad doonaya in la rogaal celiyo oo dagaalkii
                Jidbaalle Ingiriis laga aargoosto, ayuu olole iyo guubaabo kula dhex
                dhacay Daraawiish si duullaan loo humo, dagaalna loogu kiciyo Ingiriis
                iyo kuwa u adeega, wuxuuna Sayidku yiri:</p>
            <p>Wararka badaha laga keenayee, beeshu ii warisay<br />
                Ee boonta Habaryoonis iyo, bogox ka soo dhoofay<br />
                Oo aniga bari iigu yimi, waan ka buubsanahay<br />
                Wax bishaara helaa waa ninkuu, beejey gacalkiise<br />
                Baar sare ninkii aan ka dhalan, baahi baa diliye<br />
                Wax baylahdaa iigu wacan, waa badeen xumo e<br />
                Daraawiish ninkii bili u falay, waw badawnimo e<br />
                Siday boqorradii uga lumeen, biin cad baa haraye<br />
                Buruud luguma oga wiilashaa, baacin laafyaha e<br />
                Bilcaan dumara baha dhowra oo, wada baraaraysan<br />
                Aqal bilic leh oo lagu bayiday, baarro iyo xeero<br />
                Barni iyo bariis iyo xalwiyo, budo la iidaamay<br />
                Bilcooshaan xariiriyo baftiyo, khayli baro weynle<br />
                Sange buuran bari dhowr casoo, bulushku laadlaado<br />
                Bilbilaha maqaanaha sitaac, shaalka laga buuxshay<br />
                Baqas ariya boqollaalka geel, baarqab iyo goolal<br />
                Baqar lo’ ah banaaxiga gugii, bayddi iyo raaxo<br />
                Barwaaqada adduunyada ah bay, barako moodeene<br />
                Baabkii Ilaah iyo sharcigii, laga baxaayowye<br />
                Burco Laaran1 buu tegi, ninkaad beri u yeedhaaye<br />
                Nin waliba sidii baadi geel, naga banjoogowye<br />
                Ballanfure kuwii aan lahaa, boowayaashaya e<br />
                Burris bay ahayd dhaar waxay, boholo jeexeene<br />
                Wixii ay billaahida mareen, beenshe taladiiye<br />
                Qaylada bayaankaa haddii, buunka lagu yeersho<br />
                Birmadkii la soo yaaci jiray, haatan laga baadye<br />
                Waxa baaqa lagu diidaya, waa baraad li’iye<br />
                Aarkuba wuxuu balacsadaa, boodda ka horowe<br />
                Bakowyada intay looshadaan, beri ma doontaane<br />
                Nimankii banaaggoodi jaray, baafin ma hayaane<br />
                Raga haatan baashaali waw, baraq nugaylkoode<br />
                Baasaha colaadeed haddii, belel ku qiiqaabo<br />
                Banaadiiqda nimankii la dhacay, beegsan ma hayaane<br />
                Sidii ari bulaad galay raggii, buuradk u jiifay<br />
                Baqalyuhu ragguu cunahayee, boobay hilibkiisa<br />
                Marna kama biriiryaabayaan, baalcaddii shalaye<br />
                Buuhabuuhadii laga tegiyo, babul-kicintiiye<br />
                Booley ahayd faan waxay, bedertamayeene<br />
                Goortii loo bareeray ciyow, balow yiraahdaane<br />
                Anigaaba baaloon hayee, baarax baa dhacaye<br />
                Waa baydad nimankii la dhigay, Buura dhinacoode<br />
                Baqahii Jidbaallaa2 ka dhigay, baali caana lehe<br />
                Nimanyahow si baas baa qalbigu, ii balbalayaaye<br />
                Sidaan bariidaad cunaa wadnuhu, way bugleeyahaye<br />
                Badankayga waxa saas u galay, boohin iyo ciile<br />
                Buska wax igu riday gaaladii, balagta dheerayde<br />
                Wuxuu beerku ii ruxan raggay, baga u laayeene<br />
                Waakaa waraabuhu ka bogan, burunjidaydiiye<br />
                Raggii aniga ii burin lahaa, waa bud aakhiro e<br />
                Eebbow baqdhoos ba haraan, biidna tarahayne<br />
                Bulge iyo waxaa ii arrimin, buqulkii3 gaabnaaye<br />
                Eebbow birtaan rabin sidii, beydaroo kale e<br />
                Eebbow berriyo saaddambaan, bixitamaayaaye<br />
                Eebbow waxaan sii biglayn, biliqda deyreede<br />
                Eebbow boqoolaannu nahay, aniyo Boodeyse4<br />
                Eebbow Burciyo5 Looyo6 waa, beled amxaaraade<br />
                Eebbow barqaan mari karaa, Beeratiyo7 Siige8<br />
                Eebbow xaqaygii bulmaan, baafinhayaaye<br />
                Eebbow ba’naan kuma jiriyo, baaddil iyo qooqe<br />
                Eebbow biddaha ii horee, baqalka Iiddoore.</p>
            <p>*Waxaan ka qoray Darwiishka la oron jiray Cabdi-Yaar, Cali Guuleed
                1955.</p>
            <ol type="1">
                <li>Gaal Ingiriis ah oo Burca xukumi jiray.</li>
                <li>Jidbaalle: Waa goobtii shanaad ee Daraawiish iyo Ingiriis dhex
                    martay 1904, waxayna ka dhacday dhooddida Nugaaleed bartamaheeda meel
                    Laascaanood waqooyi ka xigta.</li>
                <li>Ibraahim Buqul: Wuxuu ahaa la taliyaha Sayidka, ammaanduulaha
                    ciidamada Daraawiishta. Waxaa lagu dilay Bixin (Garoowe) 1919, waxaana
                    dilay ciidamadii Ingiriiska.</li>
                <li>Boodeys: Waa faras ka mid ahaa fardaha Sayidka u gaarka ahaa.</li>
                <li>Burco: Waagii hore waxay ahaan jirtay ceel xooluhu ka cabbaan,
                    haddana waa magaalamadaxda gobolka Togdheer, waxaa la abuuray 1910.</li>
                <li>Looyo: Waa meel u dhexeysa Burco iyo Shiikh.</li>
                <li>Beerato: Waxay u dhexeysaa Oodweyne iyo Burco.</li>
                <li>Siig: Waa ceel u dhexeeya Mandheera iyo Cadaadley.</li>
            </ol>
            <h3 id="awel-maanso-waataan-balfay">Awel Maanso Waataan Balfay</h3>
            <p>Guyaashii Darwiishi deganayd xeebahaas Ilig iyo Ayl, ayey aad iyo aad
                u xoogaysteen hub iyo maana ka hodmeen, haybad iyo buruudna Eebbe hibo
                uga dhigay.</p>
            <p>Kolkaasna Soomaalidii ka soo horjeedday iyo gumaysigii la dirirayeyba
                waxay jeclaysteen waanwaan nabadeed inay la yeeshaan dabadeedna si
                fiican ula heshiiyaan. Sidaas daraadeed Ingiriisku wuxuu u soo diray
                boqollaal ratio o safar ah, si xiriir ganacsi uga dhex beermo iyaga iyo
                Daraawiish. Talyaaniguna wuxuu siiyey dab badan oo buntukhii shanlaha
                ahaa ka mid yahay. Hase ahaatee Soomaalidii markaas geeska ka ahayd
                duullaamo badan bay Daraawiish ku soo bixiyeen, dhowr goorna xarunta
                ayay soo weerareen , Darwiishina gaashaankay u qabatay, six un bay u
                jebiyeen oo guul iyo libin ayay dagaalkii ka gaareen.</p>
            <p>Isagoo Sayidku ka faalloonaya gargaarkaas Ilaahay siiyey, biliga iyo
                buruudka Daraawiish loo yeelay, ayuu gabay mariyey, wuxuu yiri:</p>
            <p>Awal maanso waataan balfoo, beylahshoo nacaye<br />
                Waataan bidcaystoo ka dhigay, buurigoo kale e<br />
                Aan booyaamo xalay baa huradada, layla baashiraye<br />
                Ba’dana aan ku dhigo waanigii, buuni ku ahaaye<br />
                Barqiyo raacad waxay galaan, badhaha Nowriise1<br />
                Barkadaha ballaqan iyo ballida, aan buux dhaafsho<br />
                Aan butaaco sida karadha waa, bu’ashaydiiye<br />
                Aan biyeeyo togaggiyo halkii, bohola oo jeexan<br />
                Buurtiyo hannaankaba cagaar, baad aan kaga yeelo<br />
                Afartaa bojaye balaan mid kale, baabka ka higaadsho<br />
                Halkey bededi laabtaydu aan, biifka ka caddeeyo<br />
                Baaljiid rag waw daranyahaye, bayr aan ugu yeelo<br />
                Baaruddiyo rasaastiyo madfaca, bow aan kaga siiyo<br />
                Aan bulxamo sidii badaha oo, baxarku qiiqaabay<br />
                Aan balbalo sidii beerta oo, baalka roganeysa<br />
                Baabuurka aan dhoofsho waa, bixitamayaaye<br />
                Aan bandiiraddiyo calanka iyo, bayraqa u taago<br />
                Bishaarooyinkii Eebbahay baarax, aan u sheego<br />
                Bugtii hore hadduu uumiyuhu, baaddil nagu maagay<br />
                Bilis iyo nafloo idil haddii, laysu wada bayray<br />
                Baabkii shareecada haddii, loo bushima tuuray<br />
                Boqol jeer rogaal iyo hadday, buufiyaay noqotay<br />
                Bufka waxaa wadhnaa waa kufriga, boqorradiisiiye<br />
                Banaatiikhda waataan ka helnay, badane noo taale<br />
                Bili nimaan lahayn baan xarbada, biid ka tarihayne<br />
                Buruudkii astaadkeennu2 waa, biraan la laafayne<br />
                Waxa baalka dheer noogu wacan, Baraka diimeede<br />
                Ingiriisku waa baahaaqaad, baadda noo wada e<br />
                Bullaxaar3 waxaa nooga yimid, moosin loo bogo e<br />
                Talyanna soo baxyoo haatan waa, baha Daraawiishe<br />
                Boontii Majeerteen ahayd, baabbah laga yeelye<br />
                Waataa waraabuhu ka bogan, burunjidoodiiye<br />
                Buuryada waxaa looga jaray, waa badownimo e<br />
                Bahdirtii xaglaa dabecsanayd, hawdyihii jabane<br />
                Baadariyadii laga idlee, balagta dheeraaye<br />
                Baqalyuhuu kuwuu diirtay baan, looga bi’ihayne<br />
                Bile4 iyo Shuxle5 iyo Yuusuf6 waa, baadi aakhiro e<br />
                Baduuggaa berraa laga samayn, nimanka Baargaale7<br />
                Bi’idnillaahi Boosaaso8 waa, belelin doonnaaye<br />
                Keenadiid9 bitikhan wawsagii, gaasku baatulaye<br />
                Wax balaayadaas loogu dhigay, baaqulhadalkiiye<br />
                Baraxley10 sidii loo makalay, boohin ku abaadye<br />
                Ina-Diinle11 baasaha ka dhacay, bari u naaftowye<br />
                Waa buurriyaan socodka oo, boqontu waa kaw e<br />
                Tolow badarka noo daaya bay, nagu baryaayaane<br />
                Ciisihii badaawida ahaa, buulna laga waaye<br />
                Burco12 wuxuu la tegey gaajo iyo, boohin iyo cayre<br />
                Mahad lagu bogsoo bahalihii, baabusha lahaaye<br />
                Buubaale nimankii futada, beyga ku leeyahaye<br />
                Markii buunka lagu yeeriyey, bogox u yaaceene<br />
                Waxa balaslahoodii ka dhacay, beled amxaaraade<br />
                Ogaadeen Bullaaliyo13 ka carar, baqaskii Doolloode14<br />
                Buncaddaha Turey15 laguma ogaa, jees ku baaqiya e<br />
                Qorraxey16 horweyn kama balxado, bilaha jiilaale<br />
                Reer Subayr bidhaan laga idlee, badina loo laaye<br />
                Beyley ma maalaan intay, bidhe u qaataane<br />
                Barqinkiyo harkii kama dhammaan, balaqdii caanoode.</p>
            <p>*Waxaan ka qoray Gallaydh Cabdi Ismaaciil.</p>
            <ol type="1">
                <li>Nowriis: Dabshidka.</li>
                <li>Astaadka: Waa Sayidka ama Shiikh Maxamad Saalax oo dariiqada
                    saalixiya madax u ahaa, Sayidkana sheikh ua ahaa.</li>
                <li>Bullaxaar: Waa magaalo fil weyn oo ku taalla meel u dhexeysa xeebta
                    Berbera iyo Seylac.</li>
                <li>Bile: Bile Samatar Cismaan wuxuu ahaa boqor Cismaan
                    ina-adeerkiis.</li>
                <li>Shuxle: Shuxle Yuusuf Cismaan.</li>
                <li>Yuusuf: Yuusuf Samatar Cismaan.</li>
                <li>Baargaal: Waa magaalo ku taal xeebta koonfurta Raas Gardafuy, waxay
                    ahaan jirtay xaruntii boqor Cismaan.</li>
                <li>Boosaaso: Waa magaalo ku taal xeebta badyarada Cadmeed, waana
                    xarunta gobolka Bari.</li>
                <li>Keenadiid: Suldaan Yuusuf Cali Maxamuud.</li>
                <li>Baraxley: Waa daw biyo leh oo magaalada Gaalkacyo xaafaddeeda
                    koonfur-bari xiga ku taal.</li>
                <li>Ina-Diinle: Waa ceel Hobyo geeska waqooyi ka xiga, waxaa ka dhacday
                    goob xun oo dhex martay Daraawiish iyo ciidamadii Cali Yuusuf
                    Keenadiid.</li>
                <li>Burco: Waagii hore waxay ahaan jirtay ceel xooluhu ka cabbaan,
                    haddana waa magaalamadaxda gobolka Togdheer, waxaa la abuuray 1910.</li>
                <li>Bullaale: Waa ceel caan ah oo ku yaal toga Jiiradeed oo Dhagaxbuur u
                    jira 90 kiilomitir, kana xiga dhinaca waqooyi.</li>
                <li>Doollo: Waa todobada ceel ee Wardheer, Walwaal, Waafdhuug,
                    Afyaraado, Uubataale, Garloogube, iyo Yucub.</li>
                <li>Turey: Ban diiran oo beerfalashada ku fiican una dhexeeya
                    Qabridaharre iyo webi Shabeelle.</li>
                <li>Qorraxey: Waa tog weyn oo kala dhex mara laba ban.</li>
            </ol>
            <h3 id="baqalka-kuugu-soo-diray">Baqalka Kuugu Soo Diray</h3>
            <p>Guyaashii  Daraawiish tiirkeeda adkaaday, ololaheedana calan
                walleynaayey oo dadna u kala miirmay nin gaalada xaggeeda ka soo jeeda
                iyo nin waran iyo gaashaan qaatay oo gaalada hortaagan iyo nin aan
                labada geesood midna raacin oo gegi dhexe iska jooga oo
                ishaafalateynaaya, ayaa nin gabyaa ah oo magaciisa la oron jiray Aaden
                Axmed Dubbe oo degganaa buuraha Ceerigaabo iyo afafkooda gabay mariyey,
                gabaygaa oo uu kaga gilgilanaayey hadallo Sayidku isagoon dad kala
                soocin gaalo dad badan ku sheegay, gaar ahaan degmada Aaden Axmed Dubbe
                ka mjd yahay. Wuxuu yiri Aaden:</p>
            <ol start="20" type="A">
                <li></li>
            </ol>
            <p>Dariiqada Axmediyaannu nahay, eheladeediiye<br />
                Afkana kama dhignoo jamacaan, idilkii haynaaye<br />
                Umuuru diinka waxaan raacsannahay, Nebi Ibraahiine<br />
                Gaalada ninkii nagu ismaa, waanu na aqoone<br />
                Ishaa Allaahu aakhiraba ways, ku arki doonnaaye</p>
            <p>Sayidkii markuu maqlay gabaygaas wuxuu hubsaday ninkaa iyo
                lillaahinimadiisa iyo inuu yahay nin diin iyo iimaan leh, waxgaradna ah.
                Dabadeed wuxuu u diray baqal hadiyad ah iyo rag ergo ah iyo masafadan,
                wuxuu Sayidku hadal ugu gabagabeeyey waxtar iyo waxsiin haddaad doonayso
                xarunta kaalay, wuxuuna Sayidku yiri:</p>
            <p>Ragga bixitamaayow, bela laga xijaabyow<br />
                Ayaantaad bad beeddaan, Aadan1 wayga baab mida<br />
                Bishaaradu ha gartee, bayin waxow tiraahdaan<br />
                Sagaal halaan ku bari baan, baqalka kuugu soo diray<br />
                Warsangeliga beyree, ballankii Ilaah furay<br />
                Bidcafalaha nagu yiri, xaajada baddaalka ah<br />
                Ee baara weynow cawar, beydka ugu galay<br />
                Iyagiyo berberigu, baha gaalo weeyoo<br />
                Baayacaadda Cadameed, Ibleys bawgu baaqoo<br />
                Boqorka uu guddoonshaa, Bastaloosi2 weeyoo<br />
                Badaawida xujoowdaa, adiguba u baantaye<br />
                Waadiga biddoodkiyo, boonlaha ku sheegaye<br />
                Baraara Alla-yeelyow, adigaa I beejaye<br />
                Beddel inaad ka dhigataan, baqalka kuugu soo diray!<br />
                Marna baad aan leeyahay, bilna kuuma imannine<br />
                Biya aan ku siiyana, bushimaa ma saarine<br />
                In kaley buleysaye, adigu beer ma dubannine<br />
                Bismillee bilowgaan, baqalka kuugu soo dirayee!<br />
                Baashiga abaareed hadday, beeshu geeddido<br />
                Boqoolaa harsimadii, haddii budulka lagu dhaco<br />
                Buska inaad ka fuushaan, baqalka kuugu soo diraye!<br />
                Haddii aad bannaankiyo, bocoodaha ka guurtaan<br />
                Ee baallaheediyo, barqa-maalle lagu furo<br />
                Buurta inuu ku koriyaan, baqalka kuugu soo diray!<br />
                Cidahoo barwaaqaa, berisamaha dooggii<br />
                Barqagaarka reeraha, baashaarka gobannimo<br />
                Dantaa inaad ku bogotaan, baqalka kuugu soo diray<br />
                Haddaad baadi doon tahay, beydaalis xoolaad<br />
                Aadan bananka dheeriyo, beri kale u saafurin<br />
                Barax inaad ku rarataan, baqalka kuugu soo diray<br />
                Haddii bogox col loo waco, waa beled amxaaree<br />
                In kastoo buufis lagu wado, bigifsiga ma daayee<br />
                Kufri inaad ku boobtaan, baqalka kuugu soo diray<br />
                Nin wadaad basariyana, barakaa ka raacda e<br />
                Anna waan u baahnahay, ducaad igu bantookhdoo<br />
                Inaan kheyr baalleeyaan, baqalka kuugu soo diray<br />
                Bacdigeedna aakhiro, bacaskiyoo kulaylkii<br />
                Bancaddaha qiyaamaha, sida bilig billaac yiri<br />
                Baalal inaan ka yeeshaan, baqalka kuugu soo diray<br />
                Bojayoo sagaalkii, biidna kama aan dhaafinee<br />
                Bigi iguma laabnoo, waa iga bashuuqdee<br />
                Big yaroo kaleetaan, badin maayo ku sii dari<br />
                Dad nin bela sameeyiyo, burge lagama waayee<br />
                Buuryaqabyo xaasidi, bakhayl hadday I moodaan<br />
                Oo baaniyaal dhaho, bal dayooy wuxuu wado<br />
                Hadalkaa bishaacaa, iyagaa ku ba’ayoo<br />
                Adduun baafis inaan ahay, burhaan looma helayee<br />
                Buubsi waxaan ku taabiyo, boolina ma haystoo<br />
                Kolay neef barkina tahay, baas lagaga qaadoo<br />
                Muslin waxaan ka buurtana, baqti buuba iga yahay<br />
                Been inaanan sheegayna, waa igu billaahoo<br />
                Boqol halaadoo aan bixiyaa, beesad ilama dhaantoo<br />
                Wixii laysku bededana, barashaa ka fiicane<br />
                Haddaad baaha doon tahay, berri adigu ii imow<br />
                Haddii kalase booskaa, yaan bahalku kaa dilin.</p>
            <p>*Waxaan ka qoray Aw Axmed Aaden Surgo’.</p>
            <ol type="1">
                <li>Aaden Axmed Dubbe: Wuxuu ku noolaan jiray degmada Ceerigaabo,
                    wuxuuna ahaa gabyaa caan ah oo la tixgeliyo.</li>
                <li>Bestaloosa (<em>Bestalozza</em>): Wuxuu ahaa danjire Talyaaniga u
                    fadhin jiray Cadan jeerkii dagaalladu ka dhex socdeen Daraawiishta iyo
                    gumeysiga, wuxuu wakiil ka ahaa Afrikada bari, gaar ahaan xeebaha
                    Soomaaliya iyo Sinjibaar. Wuxuu kaloo ahaa ninkii uga qeyb galay
                    Talyaaniga, Ingiriiska iyo Xabashida heshiiskii Ilig.</li>
            </ol>
            <h4 id="gabayxoog">Gabayxoog</h4>
            <p>Aaden Axmed Dubbe (Gabeyxoog) markuu baqalkii Sayidku u soo diray
                guddoomay, masafadiina loo mariyey, wuxuu u diray gabaygaan:</p>
            <ol start="10" type="A">
                <li></li>
            </ol>
            <p>Awal maanso waataan dabroo, daayey waayaha e<br />
                Ka da’ weyni daandaansi iyo, diradireyntiiye<br />
                Waa layga wada doonayaa, doogsintaan baraye<br />
                Aan daleeyo caawana qalbigu, way dikriyaaye<br />
                Deggane Maxamadow waxaynu nahay, ul iyo diirkeede<br />
                Dadka kale ha joogo ee adaan, iga digtoonayne<br />
                Raggiinnii Dariiqada ka yimid, durug warkiisiiye<br />
                Dunjigiisba waan wada jeclaa, degaha reer Nuure<br />
                Wixii duub leh deris baannu nahay, iyo Daraawiishe<br />
                Sayid Maxamed doodduu i yiri iyo, daabbadda uu keenay<br />
                Waa ii soo duceeyaye Allow, derajadiis raaji<br />
                Midna waqaan Ilaah ugu darraan, labada daaroode<br />
                Muslin oo dhan baa diiq ku jiray, jeeruu daahiraye<br />
                Awliyada duushuu carshiga, kula dakeeyaaye<br />
                Ninba wuxuu debnaa ugu hayiyo, daarka iyo laabta<br />
                Danniguu gartaa waxa qalbiga, kaga dahsoonaaye<br />
                Kun halaad nin subax soo didshoo, duul u yimid siiyey<br />
                Oo aanay duntaa iyo la noqon, dibi la loogaayo<br />
                Deeq nin ugu faanaa ma jiro, Dir iyo Daaroode<br />
                Nin la diini kama soo if bixin, duniyadeenneere<br />
                Dirid ferenji baa ugu badnaa, dab iyo baaruude<br />
                Isagiiba dabaq buu ku riday, duhur dharaareede<br />
                Dabar iyo hoggaan buu ku xiray, duluflahoodiiye<br />
                Dangaaradii bay dhegihii, wada dillaceene<br />
                Dogoble iyo ka kici ceelashay, wada degmaysteene<br />
                Burco kama dabbaaldego wixii, dabada gaabnaaye<br />
                Nimankuu la soo duulayoo, dab iyo reer siiyay<br />
                Diintii ka saar oo hadday, wada dulloobeene<br />
                Doofaarradaasaa jihaad, lagu dayaayaaye<br />
                Dadoow dirira loo kala dillaac, labada daamoode<br />
                Afartaa da’da intaan ku dhigay, daw ma ku hagaajay<br />
                Ma daliil dhaqsaday sida wadaad, deelka ka higaadshay<br />
                Dig ma yeershay sida danab cir dhacay, ama gu’ duulduulay<br />
                Duufaan ma soo riday sidii, diiqalyada xoomir<br />
                Ma dalleeyay sidii doonyahoo, qalamigii duubay<br />
                Shiraacaan farmaanka ugu xiray, dakhalka maw buuxshay<br />
                Deebaanka ma u soo qabtoo, maw dabeel raacshay<br />
                Warsangeli Dariiqii ka beyr, daahirtii nebiye<br />
                Sayid Maxamed deeqduu baxshey, bilo ku doogeene<br />
                Waxa dararta laga maalayaa, deebluhuu dhaqaye<br />
                Waa niman diihaal lagu korshiyo, gaalo daallima e<br />
                Dadna waxay ka doorteen kufriga, inay dillaalaane<br />
                Ha lagu duulo nimankaasi waa, debendobyoobeene.</p>
            <h3 id="bogadaawad">Bogadaawad</h3>
            <p>Niman badan oo Warsangeli ah oo Maxamuud Cali Shire madax u yahay
                ayaa Sayidku siiyey xoolo fara badan oo isugu jiray geel, fardo iyo ari,
                dabadeed is-afgaranwaa ayaa ka dhex dhacay oo waa ay kala boodeen.
                Dareenna waa kala galay. Dabadeed degmadii Maxamuud Cali Shire madaxa u
                ahaa habeen madow bay xaruntii ka guureen, waxayna tageen buuraha
                Calmadow oo Daraawiish waa ka ufoodeen, wax badan baa aftin iyo ergo loo
                diray, qaabulse lagama helin.</p>
            <p>Daraawiish waxay guddoonsatay mar hadday ka tageen inay dadkii iyo
                duunyaday la tageen ka soo ceshadaan. Waxse isku gudbay oo fardihi u
                mari waayeen buurihii Caleed iyo togag aan laga tallaabi karin.</p>
            <p>Daraawiishi waxay qabeen geela iyo fardaha ninna inaanu yeelan karin
                ee ay rag oo dhan ka dhexeeyaan, hase yeeshee xilligii gu’ga markay
                ahayd oo ay degmadii soo fedda-baxday ayaa Daraawiishi geeli gacanta ku
                dhigtay. Dabadeed ku digasho awgeed ayaa Sayidku gabaygan u mariyey, oo
                wuxuu yiri:</p>
            <p>Bogadaawad waataan lahaa, bari ka soo dhiibe<br />
                Waataan bidhaan quruxsanay, soo hojooy iriye<br />
                Waataan baadi celiyoy lahaa, yeeyan baylihine<br />
                Barbar uga du’ waataan lahaa, buurta yey korine<br />
                Waataan banuu diid lahaa, yeeyan baalidine<br />
                Waataan bad kuma caymatee, soo barrooy idhiye<br />
                Boholyowga Hawd1 bay durduro, budulka raacdaye<br />
                Baliishii2 kaliileed tagataa, biliqda dayreede<br />
                Kobta ariga beeduhu degay, kor uga baadaaye<br />
                Banka waa ka carartaa sidii, gan iyo buubaale<br />
                Boqoolaa hadhkii bay sidii, badali roortaaye<br />
                Biciidkay ku darantaa sidii, bahal ugaareede<br />
                Bilcil faraq ku yaal bay tiqiin, baariga u saare<br />
                Hareeriga ka baxay foocyadey, baaca gelisaaye<br />
                Sida geriga beryaha ah bay, bucusha laacdaaye<br />
                Bilbilaha mareedh caraaley, baraqda daaqdaaye<br />
                Barqamaaga geryaha baxay, belegta gooysaaye<br />
                Caleen baacday tuurfaahistay, bulush cantuugtaaye<br />
                Bisiq hamasha buuniga dharjada, udug buuracowga<br />
                Burdad ubax leh baar iyo uneex, baqas ku fuuraaga<br />
                Buta waran barraajistay, balala qaaddaaye<br />
                Bakadaha iyo xiitoolahay, banan u raacdaaye<br />
                Burca toon leh bacad ciidle bay, bara hoyaaddaaye<br />
                Intaasay ku baayiri jirtoo, baashi ku ahayde<br />
                Baran mayso meeshaa degtaan, boqol alluu-naarye<br />
                Bog qalluudan beer godani waa, ba’iyo hoggeede<br />
                Ka soo bixiya waataan lahaa, balcaddii gubane<br />
                Jiilaal barraahsaday hadday, bila ku soo oonto<br />
                Badowlahada waataan lahaa, baara haw horine<br />
                Balxis geeya waataan lahaa, wey baduuxsamiye<br />
                Bilcataabihii iga xadaan, uga baqayaaye<br />
                Waataan baatriteedii lahaa, buurka yey tebine<br />
                Hal ma beddelo waataan lahaa, beeya-gurihiiye<br />
                Waataan ku iri hayga bixin, baarqab baa dhalaye<br />
                Ka bariiya waataan lahaa, baydda yuu jarine<br />
                Bushuma aan run lagu oron waa, lagu beloobaaye<br />
                Waataan bahdaa yey ku lumin, kuula baashiraye<br />
                Waataan bad baan kugula dhici, baane ku iriye<br />
                Bih-ina-Faatax biixida jabtaan, baani kabihayne<br />
                Awal bay badaawidu galeen, bohol Walwaaleede3<br />
                Macayeedna buufaamahay, badaha raaceene<br />
                Adigana baroor bay indhuhu, kula basaaseene<br />
                Bulxankeeda olol baa ka roon, adiyo beeggaaye<br />
                Haddaad haatan biixida wadheen, bag iyo haankiina.</p>
            <p>*Waxaan ka soo guuriyey Soofe Durraan iyo Xaaji Maxamed Cawl
                Ileeye.</p>
            <ol type="1">
                <li>Hawd: Waa dhul dhir badan oo u dhaxeeya Ciid iyo Nugaal.</li>
                <li>Ballishiil: Waa balli  Hawd dhexdii ah oo Buuhoodle koonfur-galbeed
                    kaga toosan.</li>
                <li>Walwaal: Waa ceel toddobada ceel ee Doollo laysku yiraahdo bari u
                    xiga, wuxuuna u dhexeeyaa Wardheer iyo Haraxagarrey. Waana ceelka ugu
                    dawlis dheer dalka Soomaalida.</li>
            </ol>
            <h3 id="baa-e-yaw-sheega">Ba’a e Yaw Sheega?</h3>
            <p>Nimankii taariikhda Daraawiisheed aqoonta dheer u lahaa waxay
                sheegeen, in 1905tii intii ka dambaysay, Daraawiishi dad iyo duunyaba
                sare u kacday, oo barwaaqo iyo baraare, baydi iyo raaxo heleen. Hase
                yeeshee niman la oron jiray Ararsame oo Hawd    galbeed fadhiyey ayaa
                Daraawiish far dheeraatay ku noqday Gabayo iyo geeraaro adiyad iyo
                aflagaaddo ah ayay ka deyn waayeen, dhac iyo duullaanna waa ugu dareen.
                Sayidku usagoo Daraawiish tusaaleynaaya nimankaa talada uu ka qabo,
                xikmad iyo murtina faallaynaaya ayuu gabaygaan mariyey, wuxuuna
                yiri:</p>
            <p>Sange buuran oo baddalliyoo, gaadda balaxoobey<br />
                Oo aan biyiyo raaxo iyo, banaha caws waayin<br />
                Oo subag baqbeenaa la siin, bilaha jiilaalka<br />
                Meeshiyo baraarnimo hadduu, baadka miranaayo<br />
                Barwaaqadiyo geedaha hadduu, badhi ku laaqaayo<br />
                Baldhoolaha cagaarka leh hadduu, buro ku daaqaayo<br />
                Bus-ku-erida raacdada hadduu, buufis geli waayo<br />
                Sidii bagagi doora leh hadduu, bigigifluu rooro<br />
                Inaan bahalka laga soo xireyn, ba’a ee yow sheega?<br />
                Basar iyo wanaag haybadliyo, booddo iyo fuulmo<br />
                Beded iyo kebtityo raaxo iyo, buubsi iyo weerar<br />
                Inaan baqal fardaha gaarayn, ba’a ee yow sheega?<br />
                Hadday baatir geel kuu dhashoo, baaqimaad noqoto<br />
                Barooddada big caanood haddii, biidna laga waayo<br />
                In billaawe lagu soo xafsiin, ba’a ee yow sheega?<br />
                Lo’da beydideed waa hadday, baraq u joogtaaye<br />
                Barqamaha gugii baa xumbada, laga bursiiyaaye<br />
                Buqbuqoodka iyo ciirtu waa, beri samaagiiye<br />
                Boggan wuxuu insaarixin intuu, baarta cunayaaye<br />
                Jiilaal barraahsaday sacii, balafyey weyshiiye<br />
                Ninkii baqar lahaa waa hungee, ba’a ee yow sheega?<br />
                Dameer laba buqlood lagu raree, lagu baqoolsiiyay<br />
                Bukuuraha xun buu moodayaa, buur inuu silo ee<br />
                Inaan bacadle awr lala simayn, ba’a ee yow sheega?<br />
                Bakhaylkaan biriir yaabahayn, waa bakhtoo kale e<br />
                Marna haddaanu beydkiis nin yimid, barax u dhiibaynin<br />
                Buuryaqabka inaan loo tegayn, ba’a ee yow sheega?<br />
                Bahdii nimaan wax siinayn, hadday baahi kula roorto<br />
                Barakadiyo xoolaha haddii, beri la dhaafsiiyo<br />
                Inaan baraxna loo taagihayn, ba’a ee yow sheega?<br />
                Naagtii basariyaan Ilaah, barin wax xoogaana<br />
                In kastoo baftiyo khayli iyo, boqorro loo iibsho<br />
                Baalidu sidii habas hadday, boor ka kici weydo<br />
                Marna inaanay bilic yeelaneyn, ba’a ee yow sheega?<br />
                Culimada sidii baaniyaal, beledka gaalo joogta<br />
                Baabkii Allaa laga akhriyay, inay baloobeene<br />
                Inay balalka naartii ku kici, ba’a ee yow sheega?<br />
                Ninkii bala’da lagu yeeriyee, bayraq lagu duubay<br />
                Marna haddaanu bara aamin iyo, baahi geys noqonnin<br />
                Inaan boqorka loo deynahayn, ba’a ee yow sheega?<br />
                Bushimo aamusaa waxay helaan, inay bedbaadaane<br />
                Rag balaayo iyo ceeb ninkii, igula baayooda<br />
                Inaan baxarka moolkaa ku ridi, ba’a ee yow sheega?<br />
                Baalxaafka waxaa loo sitaa, beylah kaa maqane<br />
                Ninkii loo bukaan qabay hadduu, beeg uu dili waayo<br />
                Birtiisu ha jabtee inaan la rabin, ba’a ee yow sheega?<br />
                Runna nimaan ka beyreyn iblays, barale weeyaane<br />
                Buusuhu belaayiyo hadduu, been ka tegi waayo<br />
                Inaan dhagaha loo balalinayn, ba’a ee yow sheega?<br />
                Bogga laga mudyow fuluhu waa, baydada hayaaye<br />
                Goortuu bidhaan cadow arkuu, balow yiraahdaaye<br />
                Inaan melegga laga baajinayn, ba’a ee yow sheega?<br />
                Geesiga bacood lagu dhintaa, bili ka raacaaye<br />
                Abidkiisba baashuu ka galo, looga kala bayrye<br />
                Usaguna buruu leeyahaye, ba’a ee yow sheega?<br />
                Burgahaan wax tarahayn haddii, belelku qiiqaabo<br />
                Aan bayaadxumo deynahayn, baaqulliyo ceebta<br />
                Baasaha dagaal inuu ku lumi, ba’a ee yow sheega?<br />
                Ragii baadda loo gurahaye, boqolka loo keenay<br />
                Beejimada naagaha raggii, beydka loo geliyey<br />
                Baarada adduunkaa raggii, baqaska loo dhaanshay<br />
                Baashida raggii laga dhigee, beyda taagahayey<br />
                Big hadday yiraahdaan kuwii, sedada beegaayey<br />
                Ballankii Ilaah inuu ku dhici, ba’a ee yow sheega?<br />
                Ararsame bullada haygu tumo, baanisaha geede<br />
                Intuu burunjideydii la tago, hayska baar lulo e<br />
                Buluxiska iyo faanka waa, buli ishaalleeyee<br />
                Burjin xabaga oo geed ku yaal, baacu waw tegine<br />
                Biciidkii bulshada ay ka gala, beydaraa heliye<br />
                Inaan beylah laga waayahayn, ba’a ee yow sheega?<br />
                Haddeeyaan sidii beela raran, Xarunta soo buuxin<br />
                Ama aanay xaqay naga buleen, bixinnin oo keenin<br />
                Ama aanay Bangaal1 iyo Hindiya2, beled kaluu dhoofin<br />
                Baaruud3 la fuuliyo intaan, bulay taxaabaayo<br />
                Barakada Ilaahay haddaan, badi u noolaado<br />
                Inaan baarax nabadeed jireyn, ba’a ee yow sheega?</p>
            <p>*Waxaan ka qoray Xaaji Jaamac Ismaaciil Dhoon iyo Faarax
                Baqardhe.</p>
            <ol type="1">
                <li>Bangaal: Waa gobol Hindiya geesteed ku yaal ama waa gobolkii
                    Bakistaan ka go’ay ee la baxay Bangaaladesh.</li>
                <li>Hindiya: Wuxuu u jeedaa dalka Hindiya oo ay Soomaalidu waagii hore
                    aad ugu dhoofi jirtey.</li>
                <li>Baaruud: Waa faras magacii.</li>
            </ol>
            <h3 id="tebiya-oo-geeya">Tebiya oo Geeya</h3>
            <p>Xarunta Daraawiishta oo ku taal dooxada la yiraahdo Cadadheero, geeli
                iyo xoolihiina Nugaal gudaheeda fadhiyaan oo ay Daraawiishina ku xeeran
                tahay ayaa col xooladdoon ah Bile Samatar Cismaanna madax u yahay, kana
                soo duulay Bari iyo boqor Cismaan soo kor fariisteen. Dabadeed niman
                korjooge ahaa oo Daraawiisha ayaa colkii arkay, markiisna ka soo digey.
                Subixii dambe Daraawiish oo ciidansatay iyo colkii oo weerar ah ayaa is
                helay, halkaas waxaa lagu wiiqay ciidankii Bile, isagiina waa la qabtay.
                Sayidku gabay gaaban oo uu arrintaas ka mariyey, wuxuuna ku yiri:</p>
            <p>Inaan Bile1 tagoogaha ka xiray, tebiya oo geeya<br />
                Inuu xaarka taallada ka dhigay, tebiya oo geeya<br />
                Inaad gaalo taag daran tihiin, tebiya oo geeya<br />
                Labamaarre2 inuu tiirsan yahay, tebiya oo geeya<br />
                Shanle-Dheere3 inuusan wax tarayn, tebiya oo geeya<br />
                Cabdirixiin inuusan tol helin, tebiya oo geeya<br />
                Daraawiishi inaysan turayn, tebiya oo geeya<br />
                In Astaadku tiir dhaaban yahay, tebiya oo geeya</p>
            <p>*Wuxuu ahaa bawsi.</p>
            <ol type="1">
                <li>Bile: Bile Samatar Cismaan lama dilin waase al xiray.</li>
                <li>Labamaarre: Waa buntuq yeer weyn oo Daraawiishi aad u haystay.</li>
                <li>Shanla-Dheere: Waa buntuq shan xabbadoole ah oo Talyaanigu boqor
                    Cismaan hadiyad ugu keenay si uu Daraawiish isaga celiyo.</li>
            </ol>
            <h3 id="xuseenow-tabtaan-ahay">Xuseenow Tabtaan Ahay</h3>
            <p>Gabaygan ta’da ah gugii la mariyey iyo ujeeddadii loo mariyey midna
                wax si fiican noogu tafaftira Daraawiish kama helin, wuxuuse na
                tusaaleynaayaa in Taleex lagu tiriyey, ujeeddadiisuna ahayd faallada
                adduunka iyo dadku wuxuu ku kacaayey markaas. Waxaa laga garanaayaa
                tiiraanyo, caloolxumo iyo tahara ceeriin oo Sayidka kaga yimid xagga
                Soomaalida. Mana dhamma sida gaadaalkiisa dambe laga garan karo. Wuxuuna
                Sayidku yiri:</p>
            <p>Xuseenow tabtaan ahay haddaad, tu iga weydiisay<br />
                Tiiraanyadeydaa ku dili, tabada’eediiye<br />
                Maandhow wax lama taaqsade, toobso hadalkayga<br />
                Tixdoo keliya talo looma filo, taawada adduune<br />
                Tammadkii wax lagu iibadaan, taabud noqonayne<br />
                Tumun ribixa adigoo helaa, tiilku kaa dhiciye<br />
                Tabaalaha adduun baa ka badan, timaha xaadeede<br />
                Toogada dhibaatee laga qabo, tarabka weeyaane<br />
                Ragba towsta waa kula qabaa, taaha urugeede<br />
                Wax la taabay tacab baaqday waa, tarantar seeraare<br />
                Taageerka sicir baa ku iman, teelgaraafyada e<br />
                Waxa taarka lagu soo waddayn, wa tis kuu qorone<br />
                Tu’i weeye aan jirin hawada, tararaxeediiye<br />
                In kastaad arlada taakisoo, tahan fogeysiiso<br />
                Tubtii Eebbahay kugu wadaan, tigin ku dhaafayne<br />
                Turgi xoog leh adigoo ah bay, tahartu heedhaaye<br />
                Tayrshuhu mar buu reydabaa, taagabtuu yahaye<br />
                Maruun baa tijaaltii lugtii, turunturrootaaye<br />
                Taysuhu mar buu kaa guraa, teelka caanuuye<br />
                Tuurimaha geela mar baad, tuludna weydaaye<br />
                Maruun baad tirsaaskii hunguri, tigidhku rooraayee<br />
                Liishaanka toogta ah marbaad, tumul la weydaaye<br />
                Tuuryadu marbay leexataa, taakaleel tahaye<br />
                Maruun baa tumaatiga warmuhu, turuqa seegaane<br />
                Geesigii tilmaanna mar baa, fulay u tookhaaye<br />
                Nin tabiinno kuu guri jiraa, kuu taltaal noqone<br />
                Nimaan adiga kugu toosin baa, kuu takhaashamiye<br />
                Tafantoofka cayreed mar baa, laga tanaadaaye<br />
                Towqad xumo mar baa laga baxaa, talo Ilaahaye<br />
                Tarood xoolo laga buuxiyoo, taajiraa badane<br />
                Tusmadhigidda hodontooyo waa, tarar dabayleede<br />
                Waa tiix qayood maray markuu, tegayo miiskiiye<br />
                Maruun baa tar kaa noqonahayaa, tulushle meertaaye<br />
                Toddob da’ay tigaaddoo baxdoo, talaxu dheeraaday<br />
                Tasaq xamada geeda istacoo, tal iyo laashuusha<br />
                Tobbog faraq leh teysali curjina, tiico iyo laamo<br />
                Takhwad sano ah tuutiga cayada, tuducyadii saarka<br />
                Tax caleen leh tiirsiyo dherjiyo, tooska iyo fookha<br />
                Tarrax ubaha tay iyo caleen, taliya cawlcawllan<br />
                Tarrar layra laama istabacoo, turuqu xiimaayo<br />
                Tab cambuula taambuli lohloha, takhad waliilaaya<br />
                Tureed khalada taarma isqabsaday, takhas cagaaraaya<br />
                Tumbuc bacada tamuux jilicsanoo, lagu tardhabaayo<br />
                Tirintiga turuubta iskuleged, doc isu tuureenka<br />
                Takardhabadka rays tamashadiyo, tacab-ku-raaxayska<br />
                Tagsan garaba toolmoon aroos, tuujin iyo qaab leh<br />
                Taltallaabsi toos ugu adeeg, tabaradii qoyska<br />
                Taf-ku-jiidka mara taabsashada, toosintiyo hooda<br />
                Shir tawalay tol soo wada kulmoo, amar la tookhaaya<br />
                Taxaashaynta toobeyn xarrago, tamashlihii geedka<br />
                Tartan beder darmaan tooxanoo, talow u soo boodi<br />
                Col tamuumay torog laysu guray, toga ku saanyoodka<br />
                Hor weyn tiro leh rimay tiirsanoo, togoxu weynaaday<br />
                Tajal awra qaalmaha tofrimay, korommo taambuuga<br />
                Tebis goola awr toban jiroo, dhebi ku teesaaqday<br />
                Togoyada maqaar loo sidoo, kuray ku tookhaayo<br />
                Barqa tu’iska toobkaha xumbada, toolinkiyo xoorka<br />
                Timir dhalay tanaagtiyo qumbaha, loo tigtiginaayo<br />
                Tirsiis ido ah sumal looga tegay, wanan tabaadaaya<br />
                Riyo toolin laga soo lisoo, tiriyo dheeraada<br />
                Tabiin badan qaraabooyin tuban, tuurcaddaha wiila<br />
                Haddii lagugu taakulo intaan, tiriyey oo sheegay<br />
                Waxaan adiga kugu taawilleyn, kuma taseecaane<br />
                Tufna kuma lilleeyaan waxaan, kugu tadcaareyne<br />
                Tunni kuu caddaawa ah mar baad, tabaro mooddaaye<br />
                Nin tusaaledage ahaa baa, kaa tawaan cuniye<br />
                Waa tacab-khasaar gaal ninkii, toobaddu wacaye<br />
                Adigoo tacliiminahayuu, kaa tartariyaaye<br />
                Goortii la taa’ibi jiraa, balo taltaashaaye<br />
                Tortooraha uraayey sidii, ey u taabiciye<br />
                Talgalkii xumaa baa futada, lagu tarraajaaye<br />
                Wax takoorimada loogu xiray, tarash najaaseede<br />
                Waxay kheyrka uga tooban, waa tootir iyo naafe<br />
                Ibleyskii ku tabantaabiyaa, taw dhe soo orone<br />
                Wax taggooda laga yeelayaa, tooci iyo naare<br />
                Tan baaruuda un bay ka qubi, tooxda badanaade<br />
                Teygari Caleed bay ka ridi, tooda nololeede<br />
                Tixintiga wiriiriga ah bay, tabaxsanayaane<br />
                Tallal’ay waxaan hurin ninkii, gun u tawaabayne<br />
                Nin ragaa ku tabantaabiyee, tuug abaal ma lehe<br />
                Goortuu tabiinada cunuu kaa, tubbanayaaye<br />
                Soomaali1 anigaa tamminay, tiilka ay tahaye<br />
                Anigaa tafniday meesha iyo, toban jirkeygiiye<br />
                Anuu iga ta’wiishaa ninkaan, tooda garaneyne<br />
                Waa wada tukiye fule hadday,rag isu tookhaane<br />
                Goortii la taabtamo dagaal, kama tix qaataane<br />
                Markii tooratooruhu kacay, sii tubbanayaane<br />
                Turufleyda gaalaad xarbada, uguma tookhaane<br />
                Goortuu kufrigu soo timley, sii tawalayaane<br />
                Waxsey sii tawaawici intaan, taabka loo imane<br />
                Tagooggood wuxuu jabay markuu, taabo xoolaha e<br />
                Taraaraha ku yaal oogadaa, lagu tibaaxaaye<br />
                Tiiriga sidii loola dhacay, talal ma daayaane<br />
                Waa tarikiin aan salaad, taqabbaleyneyne<br />
                Tukashada Fircoon baa ansixi, waa tu aan jirine<br />
                Towxiidka Eebbiyo sharciga, wayan taalihine<br />
                Talaabuucsanoow ferenjigey, talo ku raaceene<br />
                Waxay uga tabaabulahayaan, inuu taxuubshaaye<br />
                Sidii nirig tushuumaaya bay, daba tushleeyaane<br />
                Tacaddiga Islaameed ka jecel, timirtii doocaane<br />
                Daraawiishta teedahan ka neceb, tiirridoo idile<br />
                Intii ay tafriid uga dileen, toban lag weeyaane<br />
                Tif karaamo awgii lahaa, uma taxniigane<br />
                Ninkii ayan tooda uga biqin,uma turaayaane<br />
                Culimada tuxfaha yeerin waa, ugu tiraayaane<br />
                Sheydaan ninkuu taba baraa, malaha towfiiqe<br />
                Ka tasoobe dowgii jannoo, toobiga ahaaye<br />
                Waa wada tijaal looga tegay, togaggii naareede<br />
                Tuxle iyo gaadmo iyo khaatirnimo, taraddan weeyaane<br />
                Tax hilibo ah tebbada dhaansan bay, turugga saaraane<br />
                Muskuun bay tafaayaan intay, tafaha xaytaane<br />
                Wuxuun bay tafaafuli sidii, yibir sin taareede<br />
                Tuur talaadiyo dug bay, turub ku jeexdaane<br />
                Tamiin min iyo faal bay tusbaxa, tororogleeyaane<br />
                Tumaalliyo talaamiid ka siman, tololoh beenaade<br />
                Haddaad kula tacaashana run baan, laga taxniigayne<br />
                In kastay tallaahida maraan, waa tu’ aan jirine<br />
                Naagaha tigaaddii la furay, kama tegaayaane<br />
                Qiil tahanti uma saarsadaan, tiirisboodhaduye<br />
                Waxay kula tacaalaanba waa, tu’is qaxaabeede<br />
                Tiglawiligta sacab bay kurtood, tar u qalaadaane<br />
                Tuulada wax laga yeerin waa, toolin dhooblaha e<br />
                Taraawiixda soonka ah waxay, tumaan ciyaaraaye<br />
                Waa xaasid kuugu taamayoo, tiimbad kuu qoodiye<br />
                Sidii kadafka talantoola bay, foolka kuu tubiye<br />
                Waxaan kugu tilmaannaynna waa, kugu tasheegaane<br />
                Tiih iyo wareer bay qabaan, togagga rooraane<br />
                Taraar bay u jeexaan birtii, wada talfiiqnayde<br />
                Wax tafiqay qalbiga waa khamrada, taxarrankeediiye<br />
                Waa wada tin doofaar haddaad, soo tawaajihiye<br />
                Toojana uma dhiijaan martiga, soo tarbiicsadaye<br />
                Tumunna uma quuraan miskiin, soo tawaawacaye<br />
                Waa niman tijaaro ugu kici, tooskii Cadameede<br />
                Tuurtiyo tubtaa feerahaa, laga tantoobaaye<br />
                Waa niman tammaaniin caddada, laga ta’kiishaaye<br />
                Tewin cudur tukubo ciirad bay, tananahayaane<br />
                Waa niman talooboo wadnaha, tooba weligoode<br />
                Tabbaas guryaha taandhada xafiis, taagiddiyo nooda<br />
                Turjubaanka iyo daararkaa, taabtan loo yahaye<br />
                Waa niman taraajada afkii, toxobbo fuushaaye<br />
                Sagaarka iyo caanaddey, togog la meeraane<br />
                Ugaadhaa takhtiga Hawd jirtay, teedinahayaane<br />
                Iyagaa tan iyo aamanuu, tolonku saarraane</p>
            <p>*Waxaan ka qoray Xaaji Cabdiraxmaan Sayid iyo Xaaji Daahir Seed.</p>
            <ol type="1">
                <li>Wuxuu Soomaalida halakan ula jeedaa intii aan Daraawiishta
                    ahayn.</li>
            </ol>
            <h3 id="tuurwaayow-toban-hal">Tuurwaayow Toban Hal</h3>
            <p>Guyaashi Daraawiishi qalcadda “Jiidali” ka dhisatay ka dib ayay
                madaxdoodii waxay la ahaatay dalkii Ceerigaabo ee buurta iyo bannaanka
                isugu jiraa inuu ka fiican yahay dalka Nugaaleed xagga dagaalka iyo
                daaqaba. Dabadeed, waxaa guddoonkii ku go’ayin xarunta loo raro Jiidali
                oo Ceerigaabo 25 mayl dhinaca bari ka xigta.</p>
            <p>Haddaba Sayid Maxamad isagoo u warramayey madaxdii degmada dalkaa
                fadhida u talinaysay si ay Daraawiishi gacan iyo gargaar uga hesho,
                nabadgeliyo iyo walaaltinimana loogu wada noolaado, ayuu geeraar toban
                qodob ka kooban u diray intaan la guurin. Wuxuuna Sayidku yiri:</p>
            <p>Tuurwaayow1 toban hal oo, ta’da looxa ku taal baan,<br />
                La tawaawacayaayee, bal tixdayda dhegaysta</p>
            <p>Jannadii aan tagnoo, cadaab yuunna taaban,<br />
                Tubtu baan oran maanta, toobad mayla gashaan?</p>
            <p>Tub dheer baan ku socdaayo, tababaalaa i wadda oo<br />
                Ciddaan soo temedshay, tol ma ii noqotaan?</p>
            <p>Shisheeyaan ku tallaalmayoo, tasow baan ku maqnaa<br />
                Haddaan tuurtay dushiinna, xaggaan awrta tu’shaa?</p>
            <p>Muslin weys temmedshaayoo, ninkay towsi ka laacdo<br />
                Turuggaa la qabtaaye, tiir ma ii noqotaan?</p>
            <p>Abaal waa la tabcaayee, haddaan teeyada geela<br />
                Tammin weyn idin siiyo, wax ma lay tarayaa?</p>
            <p>Turufleyda amxaariyo, nimaan ii turahayn iyo<br />
                Tiirri baanu collownaye, taag maxay hidisaan?</p>
            <p>Haddii ay taladeenniyo, tofiiqdeennu heshiiso<br />
                An tabays ma aqaanne, adna taar ha waddayn</p>
            <p>Tumbuujooyinka hoosiyo, tahluukooyin qarsooniyo<br />
                Tuugo aan damihayn iyo, talo baas naga daaya.</p>
            <p>*Waxaan ka qoray Aw Cabdulle Ibraahim, tirada gabaygana laba tuduc
                baa ka maqan.</p>
            <ol type="1">
                <li>Tuurwaa: Muuse Turwaa, Cismaan Turwaa, Jibriil Turwaa.</li>
            </ol>
            <h3 id="xuseenow-jikraar-lama-hadlee-jiinley">Xuseenow Jikraar Lama
                Hadlee (Jiinley)</h3>
            <p>Dagaalladii waaweynaa ee Daraawiish iyo Ingiriis dhex maray  iyo
                goobihii ba’naa ee laysku helay oo ay ka mid ahaayeen Afbakayle,
                Caanaxarigle, Oodagooye, Fardhiddin, Beerdhiga, Cagaarweyne iyo
                Daratoole markay dhaceen, intaas oo gooboodna ay Daraawiishi ku wada lib
                heshay, xaruntuna markaa taallay Wardheer  iyo Walwaal, Ingiriis,
                Talyaani iyo xabashina dagaalka Daraawiisheed u heshiiyeen nin kastaba
                itaal meeshuu ku gaaro, dagaal iyo dirirna loo guddoonsaday, ayaa
                Sayidku u yeeray nimankii qusuusidda ahaa oo uu la tashan jiray. Wuxuu u
                jeediyay talo oo wuxuu yiri:</p>
            <p>Xoolaha aynu haysanno waxaa u foolaada fardo iyo geel, dalka aynu
                joognana waa oomane haddii go’aan biyaha Wardheer iyo Walwaal inakuma
                filla, cadowgeeniina koo ma ahee waa kan, ee maxaynu yeellaa?</p>
            <p>Taladii haddii la falanqeeyey ninkii tiisa loo guuxay wuxuu yiri:
                “Dad cadaabeed, dal cadaabeed baa laga galaa.” Hadalna wuxuu ugu ku
                iblabeelay in ergo loo diro boqor Cismaan, xaashi afdheerna loo sii
                dhiibo, lagana afdhowro, waxaana ka sii horraysay in Sayidku xoolo badan
                u diray boqorka, gabarna ka doonay.</p>
            <p>Dhowr toddobaad ka dib ayaa ergadii soo noqotay iyagoo boqorkii ka
                sida xaashi uu ku leeyahay: “Soo guura garab iyo gaashaanba wayga
                helaysaane, saddex hal oo Bari leeyahayna ugu soo guura:</p>
            <ol type="1">
                <li>Buur dagaalka looga gabbado.</li>
                <li>Biyo maatada iyo xoolaha kuugu noolaadaan.</li>
                <li>Bad, dab, hub iyo xoolaba laga helo.”</li>
            </ol>
            <p>Daraawiish haddii warkaasu soo gaaray, rarkii caykay hoosta ka
                geliyeen Bari iyo boqor bayna foolka saareen. Inkastoo ay Daraawiishi
                dhexda kala kulantay weerarro aan la filayn oo xagga Ingiriiska ka
                yimid, hayaan, harraad iyo kulaylna wax gaarsiiyeen, waxay tageen
                Nugaal.</p>
            <p>Ingiriisku markuu taa maqlay ergo ayuu u diray Boqorkii wuxuuna ku
                yiri: “Haddii aad Daraawiish wax la qabsato ama taageerto, baddana
                waannu kaa xiri, dagaalkana adiga iyo iyaguba isku mid baad tihiin,
                dhulkaaga in lagu dagaallamana kuuma roona”. Taasi Boqorkii cabsi bay
                galisay sidaas daraadeed Daraawiish waa ku ballan furay, colna waa ka
                hor geeyay. Dabadeed Daraawiishi dhinaca koonfur bay u leexdeen iyagoo
                hal daan dheera iyo faras qoore-gooye ah ama geenyo ruqa ah mooyee xoole
                kale ka, ayay waxay ka tageen Ayl iyo afaafka Nugaaleed meel la yiraahdo
                Gelingaalle. Sayidku isagoo ka faallanaya rafaadkii gaaray yo dhibihii
                lasoo maray iyo ballanfurkii Boqor iyo duunyadii ka luntay ayuu gabay
                mariyey. Wuxuuna yiri:</p>
            <p>Xuseenow jikraar lama hadlee, jaalkay baad tahaye<br />
                Adaan iga jadeer wicin, markuu jaahilkii didaye<br />
                Jahnoo adaan qaban markuu, jiitay gacalkaaye<br />
                Raggaan gaalo jeefaafi waa, ehel jaxiimaade<br />
                Jahannama inay galeyaan, weygu jaamaca e<br />
                Adaa jamalka soo raray markay, janan u guureene<br />
                Junna weeye ruuxaan ahayn, jaadka aad tahaye<br />
                Dadka kale ka jeestaye, adaan jaarri kuu ahaye<br />
                Waxaan kaa jarreereynhayaa, sanada jiilaale<br />
                Sagal jiidan caad jilicsan iyo, jarar hillaacaaya<br />
                Onkad jow leh, daad soo jimray, jahada oo khiintay<br />
                Jowjowlihii xalay sidii, jibin u guuxaayey<br />
                Jirka da’ay jalleysaha gugii, hara jidhaamowday<br />
                Jidhimaha afkaa marahayiyo, jababka ceegaaga<br />
                Jaqaqarida geedaha noqdiyo, xamashka oo jiiqle<br />
                Sidii jaawo dhane loo shubaan, jeelka kaa bi’ine<br />
                Waxaan kugu jalbeebinahayaa, jowhartii gabaye<br />
                Jawiskayga maqal caawa, waan jalalabayaaye<br />
                Jundigii xigaaliyo anoo, jooga gurigeyga<br />
                Anigaan jareexiyo iyo xumaan, juuq la ii orannin<br />
                Anigaan rag ii soo jifraday, jil iga qaadeynin<br />
                Anigoo jalaalada dhigtoo, diinta jibanaaya<br />
                Anigoo jameecada galoo, jaaruun xarunteyda<br />
                Anigoo wixii aan jantaba, jimic la ii siiyo<br />
                Jamradii adduunyada anoo, jimicnimaw haysta<br />
                Karuur jagagaclayn iyo anoo, jaanaka fuudahaya<br />
                Anigaan jarraysimo hunguri, la iga jeeqaanin<br />
                Jaanjaanni baa iga khatalay, johoraddeydiiye<br />
                Hawo nimaan ka jigan baan ahoo, jira dheer koriye<br />
                Waxaan ahay nimaan jare aqoon, sida jaguug awre<br />
                Jawaawida Majeerteen hadday, Jalawdi ii yeedhay<br />
                Inaan *joro kusii dhaho hadday, igaga jeebnaatay<br />
                Jiidaha Ilaahay haddii, la igu jeeraadshay<br />
                Xagar jiqa, jaleefan iyo qurac, jinow wax heeraaya<br />
                Jiqtoolaha galooliyo samraan, jarafku xiimaayo<br />
                Jimbac surad leh, jiiqa isku baxay, jiica siiqda<br />
                Jillab xanafle jowdheer qallalan, jabi xanuun weyn leh<br />
                Jirma qodax leh jiiqjiiq wax mudi, jeerin iyo yooco<br />
                Jirda badan jiroon iyo qaroon, jaaful iyo seeri<br />
                Jifka hawdka guurha waxaan, jar iska xooraayey<br />
                Wuxuu jeeni calaflow libaax, igu jiibaadaayey<br />
                Raadkaan ku jiillaa wuxuu, daba jadeemaayey<br />
                Jaldhaftiisa qoobka ah waxaan, dib u jalleecaayey<br />
                Jaajuusku geesaha wuxuu, jirayey ruuxayga<br />
                Waxaan jaamagaarkii cabsida, jimanka buuraayey<br />
                Wiyil joof leh iyo yey waxaan, jirif ku keynaanshay<br />
                Jinni qabe shabeel ihi wuxuu, igu jalaacaayey<br />
                Juq waxaan u soo iri dugaag, jalabutaynaaya<br />
                Wixii gaade jimic soola xuli, juhunkii ii muuqday<br />
                Jititaha hortayda waxaan, jaaha kala leexday<br />
                Wuxuu jiinka ii maray Midgaan, jilibka tooxaaya<br />
                Kobaan jeesna ooliyo waxaan, jarar ku aynfaaday<br />
                Jawo lagu harraadiyo waxaan, omos jibaaxaayey<br />
                Jugley igu dhawaaqdiyo wuxuu, galowgu jiiqleeyey<br />
                Jid abaara oo kulul waxaan, hilin ku jeellaaday<br />
                Juunaha xagaagii wuxuu, jaaha iga leefay<br />
                Jeedaaladii wuxuu indhaha, jiitay araggoodu<br />
                Jarmaadiyo carrababa waxaan, bari u sii jeeday<br />
                Xagla jalaqle laafyaha waxaan, jagac ka siinaayey<br />
                Jiitada masaafada waxaan, jimiyey tooxeeda<br />
                Jildhiskeyga saydhuhu waxay, jac iga siineysey<br />
                Jiriiricada oogada waxaan, jararacoonaayey<br />
                Cagta jeerarkeediyo waxaan, boqonta jeeraarshay<br />
                Jalfiska iyo qonofkii waxaan, jag isa siinaayey<br />
                Jiljilladiyo seedaha waxaan, jaaifo u geystay<br />
                Jirridkii xabaallaa wuxuu, jebiyey suulkayga<br />
                Jirriqaa abeeriyo waxaan, gocondho jeexaayey<br />
                Janqaraaro socodkii waxaan, jaynaf macaluulay<br />
                Jidaashaan u yeellaa wuxuu, jiirku iga suumay<br />
                Jilbis balaqa iyo good waxaan, jaanta kala boodey<br />
                Wixii aan ku joogsaday abees, jalafle oo duuban<br />
                Maska jiririqleeyaa wuxuu, jiiris igu dhaafay<br />
                Jambareera dhiciddii waxaan, jiifka qabam waayey<br />
                Hadba jimicsi iyo taah waxaan, jalaqa soo laabay<br />
                Jidiindhowga qabatoon waxaan, jiilka rogi waayey<br />
                Waxaan jiidha waaberi kacoo, jalafsadoo luuday<br />
                Jurmaadada aroortii waxaan, juhul madoobaaday<br />
                Waxaan dhagaha jawgii ka baxay, jibindhow moodaayey<br />
                Wixii aan jaruur galay waxaan, jowray badankeyga<br />
                Rabbi baygu jeefagay waxaan, jululay ruuxayga<br />
                Jaldhanka baahida waxaan, jalaqa heemaarshay<br />
                Haddaan Boqor jawaab iiga iman, bad uma jeeleene<br />
                Jirku ima xanuuneen hadduu, jog I leeyahayee<br />
                Jeclaantaan u qabay baan u tagay, jaankii badihiiye<br />
                Jeer baa Ilaah ii qaddaray, jiirahaan maraye<br />
                Jiidaha in meel loogu wado, jaahil baan garane<br />
                Waxse igu jirrabay waa, ninkii jookha ii lulaye<br />
                Cayuun jalalowleyn iyo raggaan, jeer fardaha siiyey<br />
                Jaamus lo’aad iyo raggaan, jimir aruu dhiibay<br />
                Amaan lacag jiriidaa furoo, jeebka uga buuxshay<br />
                Waxaan gool jinaad weyn qaloo, joome uga gooyey<br />
                Xeeraha jiriidhaa waxaan, jaari ugu qaaday<br />
                Waxaan ramag jimiimici murkaha, uga jufsiinaayey<br />
                Waxaan ilaxir jeexya leh aroos, jalalamluu hooyey<br />
                Jirjir malaba iyo foon waxaan, jil uga yeelaayey<br />
                Waxaan jaawiduu shiday intaan, jalamadduu shaahshay<br />
                Nimankaan jalbeebtooda gole, jurux ka dhowraayey<br />
                Inay jarax abaala iiga dhigi, laabtu jirin meyne<br />
                Jisadeyda Eebbaan ka heli, talaba waa jeere.</p>
            <p>Waxaan ka qoray Cabdi Cali Guuleed, Cabdi-Yaar. Waxay isku ujeeddo
                yihiin gabayga 95aad.</p>
            <h3 id="koofil">Koofil</h3>
            <p>Markay taariikhdu ahayd 1913kii ayey Daraawiishi ku duushay Ingiriis
                iyo cawaankiis iyo kuwii miirida u ahaa. Weerar lixaadle ayey ku
                ballaariyeen degmo ku tiil Burco iyo agagaarkeeda. Maal waxay
                lahaayeenna gacantay ku dhigeen. Nimankii xoolahaa la dhacay lahaa iyo
                Ingiriis oo isa soo biirsaday ayaa raacdo u soo birmaday.</p>
            <p>Gaal la oron jiray Rijaad Koofil (<em>Richard Corfield</em>), oo ka
                mid ahaa madaxdii ciidamada Ingiriiska dalka Soomaaliya u fadhiday,
                madaxna ka ahaa rukuubleyda Ingiriis (<em>Camel Corps</em>),
                ciidankiisii iyo raggii xoolaha laga dhacay ayaa raacdo u soo gurmaday.
                Xoolihii oo galabtii “Beer” meel la yiraahdo maraya bay garab mareen oo
                waxay u fariisteen buurta “Dulmadoobe” salkeeda.</p>
            <p>Waagu hadduu dillaacay ayaa Daraawiishi xoolihii oo duuban caasha u
                soo saareen iyagoo aan caad iska saarayn. Markay kaabiga u jireen
                meeshii colka gaaladu joogey ayay xoolihii hojiyeen, dagaalna ugu hub
                qaadeen. Dhawr tacshiiradood haddii lays dhaafsaday Corfield, oo colka
                gaalada madax u ahaa baa la dilay, raggiisiina waa la jebiyey. Madaxii
                Koofil iyo Gacantiisii midig baa Taleex la keenay si loo rumaysto
                geerida gaalka. Waxaa la yaab leh nin la oran jirey Ina-Weesaxume oo aan
                Daraawiish ahayn ayaa Koofil xoolo ka dhacay, dadkiisiina si xun ayuu u
                galay dagaalkaas ka hor. Dabadeedna ninkaasi wuxuu tirshay gabay kuhaan
                ah oo uu Koofil ku habaarayo. Waxaa gabaygiisii ka mid ahaa:</p>
            <p>Sayidkoo wax galay raacdadoo, la isku soo gaaray<br />
                Adiga iyo qubniga aad waddaa, gobootaal noqo e<br />
                Ciirligaanku ka joogsay oo, guuxa kaa damiye<br />
                Ku googooste nimankii kufriga, gaajaduu qabaye<br />
                Afkuna gow ku yiri xaajadaad, gees u badisaaye<br />
                Guga ha gaarin adigaa tolkay, gaajadaas badaye.</p>
            <p>Dabadeed siduu ninkaasi Koofil u ya’day baa loo dilay.</p>
            <p>Jihaadkii markii laga soo noqday ayaa Sayid Maxamad ku yiri Ismaaciil
                Mire: Xarunta uga warran jihaadkii, ambabixiinnii, weerarkii, dagaalkii,
                gebagabadiinnii iyo xoolihii saamigaad ka heshay, dabadeedna Ismaaciil
                Mire wuxuu mariyey gabay, oo wuxuu yiri:</p>
            <ol start="24" type="A">
                <li></li>
            </ol>
            <p>Annagoo Taleex1 naal jahaad taladi soo qaadnay<br />
                Toddobaatan boqol oo Darwiish toogatay neefdoora<br />
                Sayidkeennu tii uu na yiri torog ku heensaynay<br />
                Shekadaa intuu noo tebbeday noogu tacab qeybi<br />
                Ilaahay ha tabantaabiyee ducada noo tuumi<br />
                Wareegada rag baa waxay tewali yaan wax kaa tegine<br />
                Annana towlka qaalmaha nin iyo tulud u soo saarray<br />
                Sibraar caana geel loo tabcaday talax ku sii maallay<br />
                Tiirkii Rasuulkiyo sharciga toog ku wada fuullay<br />
                Galabtaa taxaabiyo kadlaba toobiyaha raacnay<br />
                Habeenkii fardaha waw turaye taag ku sii mirannay<br />
                Tun biciida lagu qoofalyow xamashka loo taabey<br />
                Talaaduhu markii ay dheceen talalay oo reemay<br />
                Tixda gabay markii aan akhriyey toose niman jiifay<br />
                Tiraabkaygu meeshuu ka baxay la isku soo tuumi<br />
                Salaaddii markii aan tukaday yaarka kaga taagnay<br />
                Togga Ulasameed dooyadii horay u tuuryeynay<br />
                Intay timacad noo soo arkeen marada noo taage<br />
                Annaguna jahaad kama tagnee tiimbad ugu roorray<br />
                Sengeyaal tabaadiyo gool weerarka u tooxnay<br />
                Tiiraanyo ololkii dhulkii Taani naga qaadday<br />
                Tallaala’aydii qaylada Berbera tahan la weydaari<br />
                Taambuuglayaashiyo kuway tebeysey soo gaare<br />
                Teysaha gugii oo hanqaray tinigtii yeedhay<br />
                Talaxumada awrkuu u xiray baqe taraarsiinnay<br />
                Girligaanka meeshuu turqaday lagu tunsii geela<br />
                Tirsan maayo uunkii tirmiyo tulushle Iiddoore<br />
                Gaaladu waxay tacab lahayd taabnay galabtaase<br />
                Maadhiin turaabkaa ka badan tuurla kaga qaadnay<br />
                Tukihii intaan niman u waray tobanle soo qaatay<br />
                Gebagaba u tooxnoo kufriga maarre kaga teednay<br />
                Tafwareeman maynine intaan tubay ku aynshaaday<br />
                Galabtaa carraabaada ku timi turugga Buuhoodle<br />
                Habeenkaa ninkii tabar lahaa tarantarree gaarka<br />
                Habeen kalena tuuraha Cadduur toolin kaga maallay<br />
                Habeen kale Tagaabeeye iyo tu’innay Haylaawe<br />
                Habeen kale Dariiqada tubnoo toosan lagu qaybsay<br />
                Tobon gool tabaadiga dhigiyo tobon unuun gooyo<br />
                Iyo toban tiftii hore rimoo taani lagu qooqshay<br />
                Iyo toban abeer tawllanoo tixinka qaalmoodo<br />
                Iyo toban irmaanoo aniga la igu taageeray<br />
                Iyo taan eryoon jiray markay tubatahee joogto<br />
                Been laguma tookhiyo afaan taabud noqonayne<br />
                Intaa xarunta waa tubay xaq waa lagu tanaadaaye<br />
                Warka Tuurre2 waa laga hayaa tan iyo Iimeeye<br />
                Waa Xamar tarrara oo misana taab ku sii daraye<br />
                Taltallaabsigiyo kabtiga tabo kolow dheere<br />
                Anigana tis bay galay intaan col ugu taagnaaye<br />
                Tuludna uma godlaan reeruhu tawl ka saanyade<br />
                Tafantoofka gaalkuu u dilay waa tixgaliyaaye<br />
                Suldaan Ruunna loo tebi inuu tuuladii gubaye<br />
                Tima soohanloow Eebbahay kuma tabaaleeyo.</p>
            <p>Waxaan ka qoray Cabdi Cali Guulecd (Yaar)</p>
            <ol type="1">
                <li>Taleex: Waa xaruntii Daraawiisheed, waxayna ku taal bartamaha
                    Nugaalced, dhinaca waqooyi. Waxaa la dhisay 1909 ilaa 1910.</li>
                <li>Tuurre: Waa faras uu Ismaaciil Mire lahaa.</li>
            </ol>
            <p>Markaa ka dib Sayidka ayaa tiriyay gabayga soo socda oo uu Koofil ku
                hal qabsaday. Wuxuuna Sayidku yiri:</p>
            <p>Adaa Koofiloow1 jiitayaan, dunada joogayne<br />
                Adigaa jidkii lagugu wadi, jimic la’aaneede<br />
                Jahannama la geeyoow haddaad, aakhiruu jahato<br />
                Nimankii jannow kacay war hay, jirin inshaalleye<br />
                Jameecooyinkii iyo haddaad, jowhartii aragto<br />
                Sida Eebbahay kuu jirrabay, mari jawaabteeda<br />
                Daraawiish jikaar nagama deyn, tan iyo jeerkii dheh<br />
                Ingiriis jabyoo waxaa ku dhacay, jab iyo baaruud dheh<br />
                Waxay noo janjuunteenba waa, jibashadiinnii dheh<br />
                Jigta weerar bay goor barqaa, nagu jiteeyeen dheh<br />
                Anigana Jikrey2 ila helaan, shalay jihaadkii dheh<br />
                Jeeniga hortiisay rasaas, igaga joojeen dheh<br />
                Jiiraayaday ila dhacecn, jilic afkoodii dheh<br />
                Siday kuugu jeexeen magliga, jararacdii sheego<br />
                Billaawuhu siduu kuu jarjaray, jiirarka u muuji<br />
                Nafjecleysigii baan u iri, jaallow iga daa dheh<br />
                Jaljalleecadii baa wadnaha, jeeb ka soo ruqay dheh<br />
                Jeedaalladii baa indhuhu, kor u jillaadmeen dheh<br />
                Jimic kagama helin luugmadaan, jirixey ruuxuu dheh<br />
                Markaan juuq iraahdaba afkay, iga jifeeyeen dheh<br />
                Dhaaxaan jalaacaye dheg baan, jalaq la ii siin dheh<br />
                Goortaan jarreerana gefoo, nolol ka jaan qaaday<br />
                Sida janannadii horaa tashigu, igu jaguugnaa dheh<br />
                Taladii jinnigu ii hormaray, jaasadeed helay dheh<br />
                Jiidaha xanuunka leh markii, la igu jeeraarshay<br />
                Jibaadka iga soo baxay dadkii, jiifka qaban waa dheh<br />
                Markay, rubaddu jaw tiri or bay, iga ag jiibsheen dheh<br />
                Jidhkaygii bahal baa cunoo, jiitay hilibkii dheh<br />
                Jurmidiyo baruurtii dhurwaa, jugux ka siiyaa dheh<br />
                Jiljilladiyo seedaha tukay, igaga jaadeen dheh<br />
                Haddaan lays jikaarayn, tolkay laga jil roonaa dheh<br />
                Weligood waxaa lagu jaraa, jilibdhig duullaan dheh<br />
                Daraawiishi waa jibindhowga iyo, jowga soo bixi dheh.</p>
            <ol type="1">
                <li>Rijaad Koofil (<em>Richard Corfield</em>): Gaal ka mid ahaa madaxda
                    ciidamada Ingiriiska u fadhiyey dalka Soomaaliya. Waxaa laga soo
                    wareejiyey Naayjeeriya, wuxuuna madax u ahaa rukuubleyda (<em>Camel
                        Corps</em>). Koofil waxaa lagu dilay dagaalkii Ruuga (Dulmadoobe) ee
                    Ingiriiska iyo Daraawiishta dhex maray 1913kii.</li>
                <li>Waa qori faransiisku sameeyey oo Daraawiishu haysatay.</li>
            </ol>
            <h3 id="ilaaheennii-jaliilka-ahaa">Ilaaheennii Jaliilka Ahaa</h3>
            <p>Daraawiishi waxay ahaayeen habeen iyo maalin niman dagaal iyo jahaad
                u taagan oo qarfaafo iyo qalalaasana ku jira. Quraanka iyo caqiidada
                sida loo barto iyo dhigashadoodiina waxay u baahan tahay fadhi iyo
                degganaan, maxaa yeelay waxay ku qoran yihiin af carabi adag. Sidaas
                daraaddeed ayaa Sayidku caqiidadii af Soomaali ugu beddelay si ay dadka
                waxbarashadu ugu fududaato. Kolkaas caqiidadii oo af Soomaali ah oo lagu
                marinayo jiibka la yiraahdo jiifto waa tan, dadkiina si dhib yar ayuu u
                bartay. Wuxuu yiri:</p>
            <p>Ilaaheennii jaliilka ahaa labaatan sifaa, u waajibtayoo<br />
                Inuu jiro baa u waajibtayoo, hadduusan jirin ma joogneen<br />
                Hadduu ina joojiyaad aragtaan, inuusan jirin ma suurowdo<br />
                Inuu jiri jiraa u waajibtayoo, haddii kale yaa jirreysiiyoo<br />
                Inuu jiri doonaa u waajibtayoo, haddii kale yeyna jaaseynoo<br />
                Jinni iyo insiba waa khilaafsanyahoo, haddii kale waaba
                jayshkoodoo<br />
                Sidii dadka jiir iyo dhiig ma lehoo, sidii axad meel ma joogsado<br />
                Jinaad iyo feero dhinaciyo, calool iyo bariyo joof ma lahoo<br />
                Janbeyn iyo koriyo hoos ma lehoo, jaliil jaah horiyo dabi ma leh<br />
                Ilaah jismigeenna haw dayinoo, haddii kale laysku jaangooyoo<br />
                Jaliil kelinnimaa u waajibtey, ninkii jigtayow jaxiima galey<br />
                Ninkii laba jago jeclaysanayey, jifeeyaay waa junuun falan<br />
                Hadday jiniin wada abuurayaan, alley jilicanaa Ilaahyadu<br />
                Jamaalka Ilaah ninkii qaybshow, Allow jahanama ha kaa deyn<br />
                Ninkii bir jarbarid u waajibiyow jiriid kuus, jaawa geel waa
                waayoo<br />
                Jaahaa gubayey jalleeca xumow, allow yaa qool ku jiqilleyoo<br />
                Ninkii jaxarnimo sifuu baadiyow, jar dheer baa Eebbe kaa ridi<br />
                Nolol jiridaa inuu leeyahay, wallaahu waygu jaamaca<br />
                Haddii kale waa jamaad ruuxlee, nuxuu jilahoo cid tarayaa<br />
                Wuxuu jiriyo waa awoodaayoo, hadii kale yow jiriirixin<br />
                Ninkii jebin kara anow fasaxaye, ninnaa jeefaafo haw gelin<br />
                Ninkii xarbad jilibka ugu dhigayow, jiilaajilo badan usoo guro<br />
                Jaliil qudra ma leh jikraar weeyee, dadow jamacoo bal jiir uun<br />
                Haddaad jigateen jid roon qaadoo, jaahilyow Eebbahaa baro<br />
                Haddii kale anigu kaa jeestaye, baluun juuq gabana iga maqal<br />
                Jinnigii isha caddaa iyo, aabbow jifiliille kuu tali<br />
                llaaheen lama jikraarayoo, wuxuu doonuu jiteystaa<br />
                Haddaan xukunkiis sidii jibin dhicin, jabaabiraduusan laayeen<br />
                Waxaan jaad samayn Ilaahay ma amree, Allow aan helo na jeefagan<br />
                Haddii uu jirimo kula doonana, jidka rillo kuma ibaaxayn<br />
                Wixii uurka laga jeclaysanayiyo, llaah Jowrka waa arkaayaa<br />
                Wixii bad moolkeed ku juluq yiri iyo, wixii jiifa waa ogsoon yahay<br />
                Wixii jira waa arkaayaayoo, wixii joogana waa arkaayaa<br />
                Wixii jurmaliyo wixii sowd leba. jamiicinimo waw arkaayaa<br />
                Haddii kale jiita oo dhuuntoo, ku jawjawleeya Eebbehayoo<br />
                Wixii juuq yiri Ilaah maqalyoo, waxaan juuq oronna waa la midoo<br />
                Haddii aan jubuq Ilaah maqli karin, muxuu baryada uga jawaabaa?<br />
                Wixii dhulka hoose jeeb ku leh iyo, wixii jiriba waa ogsoon yahay<br />
                Haddaan been lagu jalbeebanahayn, waxaan jirinna waa ogsoon yahay<br />
                Ninkaan hadalkayga juqihaynow, haddaan lagu jirin ku jaangoosoo<br />
                Ninkii janna doonayow joogsoo, kalaakalkaygaa ha jaaxidin<br />
                Ninkii muuminnimo u jeelqabow, xayaadkayga u jimiimica<br />
                Sidii jaan karuur u fiiqsada oo, sidii ramag jaar ka buuxsada<br />
                Sidii jookhiyo xariir u jantoo, sidii jirka dhacay u jalalaba<br />
                Sidii jirka roob anow u da’yee, Allow yaa xamasha iga jaqa<br />
                Allow yaan gaal la jaal noqonoo, Allow yaan diin jaadixinoo<br />
                Allow kuwa nalalku soo jaadiyo, Allow jaajuuska yaa jara oo<br />
                Allow wixii lagu jihaadaayaba, Allow yaa jiira oo mara oo<br />
                Allow markii sumucu jow leeyahay, Allow baqe jaanta yaan warin<br />
                Allow girligaanku waa johorade, Allow yaa jiita oo hela oo<br />
                Allow jirrabbada adduunkaa iyo, Allow naar nooga jeer dhaafoo<br />
                Allow jid siraad na dhaafsiiyoo, Allow jaarkaaga naga yeel.</p>
            <p>Waxaan ka qoray Xaaji Jaamac Ismaaciil Dhoon.</p>
            <h3 id="xiin-finiin">Xiin Finiin</h3>
            <p>Nimanka taariikhda weriyaa say sheegeen Sayid Maxamad baa doonay
                Faaduma Islaan Aadan oo la dhalatay lslaan Faarax Islaan Aadan oo
                madaxda degmada Mudug ka mid ahaa. Sayidku xoolo badan oo geel iyo
                fardaba leh ayuu yarad uga bixiyey, xurmo iyo xididtinnimo wanaagsanna
                waa muujiyay. Hase yeeshee, dhugi geel dhaantay, dhex socotana dhul
                dhaantaye, hadallaa Sayidkii iyo Islaan Faarax loo kala geeyay.</p>
            <p>Xididtinnimadaas Sayidka wuxuu uga jeeday inuu garab iyo gaashaanba
                Islaan Faarax iyo dadkiisa uga helo, si uu jihaadku u sii xoogoobo. Sida
                xeerka Soomaalidu u badan yahay ninkii gabar laga guursadaa wuxuun buu
                cubtamaa, Sayidkuna wuxuu gabay ku yiri:</p>
            <p>Wax walba wow huraayaa ninkii ii walaal noqone.</p>
            <p>Dabadeed Islaan Faarax wuxuu Sayidkii weydiistay faraskii la oron
                jiray Xiin Finiin, xaashi arrintaas ku saabsanna wuxuu u sii dhiibay
                Faarax-dhabansenge.</p>
            <p>Daraawiishi farduhu qaali bay ku ahaayeen, gaar ahaan Xiin Faniin
                Sayidku aad buu u jeclaa, hase ahaatee. sidii loo yiri dhegtaa kaa war
                dheer, ishaaduna waa kula fil, xaashidii Islaanku soo diray hadday u
                tagtay Sayidka wuxuu guddoonsaday inuu faraska bixiyo si aan loo xaman.
                Dabadeedna isagoo xil iska reebaya, faraskana xarragadiisa u dhammeeyay.
                ayuu ninkii loo soo diray gacanta ka saaray, ka dib markii gabaygan soo
                socda la qabadsiiyey</p>
            <p>Xayow Faaraxow1 hadal rag waa, loo xutubiyaaye<br />
                Nin xishood leh baan ahay haddaan, lay xistiyahayne<br />
                Xabiib baan ahaa jeer kufriga, laygu xaasidaye<br />
                Adna xaashi baad iila timid, xaakin soo diraye<br />
                Xaddigii adduunyada, haddaad xoola iga dooni<br />
                Marna anigu kaama xistiyeen, xaalaad leedahaye<br />
                Inaan kuu xaf gooyaan jeclaa, geel xawaar badane<br />
                Kumanyaal xawaadaan lahaa, xawd u sii mariye<br />
                Markaad Xiin Finiin2 damacday baan, kaa xanuunsadaye<br />
                Walaalow xirgiga qaarkii waa, lagu xujoobaaye<br />
                Waxaan kugu xutubiyaaba waa, xuuradaan nahaye<br />
                Nin kalaan xafiidaba adaan, xaaydda kaa rogaye<br />
                Xigto iyo qaraabiyo hadduu, xidid i weydiisto<br />
                Xayow iyo Qayumay haddii, la igu xoodaansho<br />
                Xubbigayga kuma hayn inaan, xiisoow bixiyaaye<br />
                Xamar weeye oo midab fardood, kala xiriir roone<br />
                Xawaariyo kabtiyo raaxo iyo, xawli iyo jeefag<br />
                Xaggii loo eryaba waa, gammaan xulashadiisiye<br />
                Xubno toosanlow neefku waa, xaalad gooniya e<br />
                Goortaan xusuus ula noqdaa, xiiso ii qabane<br />
                Waxaan xarafka diimeed ahayn, igaga xeel dheere<br />
                Xarbaddiyo jihaadkaan lahaa, xoogsi ugu fuule<br />
                Usagaan xatooyada lahaa, xuurta ugu looge<br />
                Xiniinyaha ku goo baan lahaa, gaalka xaylka lehe<br />
                Xayskaa da’ayaan lahaa, Xalin ka doodeeye<br />
                Xaqaygii maqnaa baan lahaa, xag ugu raacdeeye<br />
                Meesha iyo xeebtaan lahaa, xiito ka eryoode<br />
                Xujeeyreebta reer Hagar anaan, xubashyadii ruubin<br />
                Xinjoortoda dhiigga leh haddaan, lagu xaraaraysan<br />
                Xaqaamaquuqiyo haddaan, xaaluf lagu yeelin<br />
                Xiddaysane ma dhiibeen anaan, xaaladday bogane<br />
                Xaaraami uun baa arlada, xula abiidkiise<br />
                Wuxuun bay xushleeyaan sidii, xabashi Iiddoore<br />
                Aniguna xogtaydaan ka baqi, inay xumeeyaane<br />
                Xaashaallillaahive nin goba, xamasho waw ceebe<br />
                Goorteer anoo xaajiyaan, xinif awoodayne<br />
                lntii aniga lay xaman lahaa, xil iga soo meerye<br />
                Aduu galabta kuu xoolo yahay, xamarkii dheeraaye<br />
                Waa Xiin Finiin neefka aad, xarigga haysaaye<br />
                Xayawaanka oo idil naftay, kala xeraadaane<br />
                Mar hadduu suldaan3 igu xil lihi, igaga xayddaantay<br />
                Xariggiisa qabo aadmi kale, kuma xurmeeyeene.</p>
            <p>Waxaan ka qoray Cabdi Cali Guuleed, Cabdi-Yaar, sannadkii
                1955kii.</p>
            <ol type="1">
                <li>Faarax: Faarax-dhabansenge, waa ninkii Xiin Finiin Sayidku Islaan
                    Faarax ugu sii dhiibay.</li>
                <li>Xiin Finiin: Waa faraskii Islaan Faarax Islaan Aadan, Sayidka
                    weydiistay, hooyadiisna waxaa la oron jiray Finiin.</li>
                <li>Suldaan: lslaan Faarax Islaan Aadan.</li>
            </ol>
            <h3 id="xay-guduudan-la-moodyow">Xay Guduudan la Moodyow</h3>
            <p>Guud ahaanba dadka Soomaalida farduhu waxay u lahaayeen qiimo weyn.
                Ninkii aan faras lahayni wuxuu ahaa nin aan tirsanayn. Gaar ahaan
                Daraawiishta waxayba la ahayd inay noloshooduba fardaha ku xiran
                tahay.</p>
            <p>Sidaas daraadeed waxay aad ugu dadaali jireen, fardaha heliddooda iyo
                dhaqaalahooda. Marka isweydiin meyno wixii la jecel yahayba ammaantooda
                in lagu xeel dheeraado. Sayidku gabay iyo geeraarba fardaha aad buu ugu
                ammaanay, waxaa ka mid ahaa geeraarkan soo socda oo Sayidku ku ammaanayo
                faras la oron jiray Calanside. Wuxuuna Sayidku yiri:</p>
            <p>Xay guduudan la moodyow, Xamar weeye korkiisu<br />
                Waa xiddaayad sideedee, ma xariir cusub baa?<br />
                Afku waa xolxolkaasoo, ilka loo xanafeeyuu<br />
                Xakamaa la dhacaayee, ma xandaad bir tumaa?<br />
                Bacaarka xolkiisiyo, sanka xiifta ka yeeri<br />
                Wiyil loo xanafeeyoo, xaryamaaya miyaa?<br />
                Hadduu qaylo xakaaraa, xaryankeeda dhegaysto<br />
                Dheguhuu xukinaayo, xawdh la taagay miyaa?<br />
                Surka xaafadda weynluu, xulkiyaa hojiyaa<br />
                Xaddii weeye dhexaade, xakab loola miyaa?<br />
                Geedku waa xaasoowgaasoo, waa xayaaba galbeedoo<br />
                Waa xareed midabkeede, xinni tay ah miyaa?<br />
                Dusha xaarad bannanoo, xasil loogu fariisto<br />
                Xagna looga dhacaynoo, xukumaysan miyaa?<br />
                Fanku waa xaraf weynoo, xawaal weeye korreysee<br />
                Gumburkii Xalimeed1 iyo, Xaaridheer2 miyaa?<br />
                Qanaantuu xarfinaayoo, xiisaddeeda lulaayo<br />
                Xin xabbaas ka karaayiyo, xusur dheehan miyaa?<br />
                Haddaan xeebta ka fuulo, Ximan3 reeraha yaal<br />
                Xigsintuu u tagaaye, xanfar duuli miyaa?<br />
                Anna lay xaradhaami, usna xerya ballaaran baa<br />
                Xariir loogu shubaaye, xilka-dhawrsi miyaa?<br />
                Haddaan qoofal xigoodaa, xaafidaad ugu dhaado<br />
                Xurguftuu dhutiyaayo, naafo xuurrin miyaa?<br />
                Haddii layga xubeero, xididdow bixin maayaan<br />
                Xabeebtiisa ku raagiye, xabbadkayga miyaa?<br />
                Xaya waaga salaadda, haddaan oodda ka xaydo<br />
                Xareedkuu gurxamaayo, ma Iiddoor xuja laa?<br />
                Haddaan guuro xabiirro, xawaadeenka dhacaayuu<br />
                Xijaab iiga dhigaaye, xuddur awdan miyaa?<br />
                Haddaan xuurto baqoollo, xor dallaala sideeduu<br />
                Xanfigiigga ceshaaye, xaaxi layra miyaa?<br />
                Xiito meelay ka fooftay, haddii weerar la xuubsho<br />
                Waa xufoo lama gaaree, ma dhashii Isxal4 baa?<br />
                Hadduu xoolo gelaayo, magaan waa xannibaado<br />
                Xarraan waa isxiraaye, xiddig duusha miyaa?<br />
                Taxaabaa ima xiisoo, dibna iima xabbaasoo<br />
                Horuu ii xorxoraayee, ma xayuunta baraa?<br />
                Goortuu soo xaryamaayo, xayigii daba jooguu<br />
                Xalqadeen ku dilaaye, ma wad loo xukumaa?<br />
                Hadduu soo xallinaayo, xiiso aan u qabnaa baan<br />
                Loogu xeebanayaaye, ma xays noo da’ay baa?</p>
            <p>Waxaan ka qoray Aw-Cabdille lbraahim.</p>
            <ol type="1">
                <li>Xalin: Waa ceel biya badan oo Taleex geesta bari ka xiga.</li>
                <li>Xeeridheere: Waa tog Xalin ka sarreeya oo buur dheer leh.</li>
                <li>Ximan: Waa ceelal xiriirsan oo u dhexeeya Dhuusamarreeb iyo
                    Gaalkacyo, waxaana ka mid ah: Cadaado, Mareergur, Gidhays iyo
                    Godin-labe.</li>
                <li>Isxal: Wuxuu ahaa faras qoor ah oo dhal wanaagsan, fardaha
                    Daraawiisheedna kudi jiray, geenyadii dhashayna waxaa la oron jiray
                    Boosakurus.</li>
            </ol>
            <h3 id="dacwad-baan-ka-leeyahay">Dacwad Baan ka Leeyahay</h3>
            <p>Heshiiskii Iligdaldala markuu dhacay ka dib ayaa gumaysigii
                Ingiriisku warqad u soo diray Daraawiish, wuxuuna ku yiri, “Mar haddii
                waanwaan iyo heshiis nabadeed ina dhex maray, taliska Ingiriisku wuxuu
                Daraawiish weydiisanayaa saddex hal:</p>
            <p>Midda koowaad geelii Daboolane ee Daraawiishi degmada Habaryoonis ka
                dhacday inaad wuxuun ka soo celisaan.</p>
            <p>Tan labaad nimanka dabatada ah, oo Nugaal sare fadhiya oo dad iyo
                duunyaba mahoobbiyey, col iyo gaaddeba inaad naga celisaan.</p>
            <p>Tan saddexaad, Warsangeli wacad iyo heshiis baa na dhex maray,
                waxayna doorteen raaciyadda Ingiriiska inay noqdaan, marka u yeeridda
                aad Daraawiish ugu yeeraysaan ka daaya.”</p>
            <p>Daraawiish markii hadalkaas loo keenay waxba kama gilgilan, danina
                waa seeto e, waxay yiraahdeen, “Ingiiriisow saddexda arrinba waan
                yeelaynaa, ee idinna laba hal noo yeela:</p>
            <p>Midda hore, xoolihii Daraawiish looga dhacay meesha la yiraahdo Caado
                ee dabadeedna Burco la keenay soo celiya.</p>
            <p>Midda labaad, doonnidii aannu dabka u dirsannay, Ciise Dhoollawaana
                rubbaanka u ahaa oo aad baddaas ka qafaalateen, iyadii iyo wixii
                saarnaaba noo soo celiya oo aan sidaas wax isku weydaarsanno.”</p>
            <p>Dooddaas Daraawiishi Ingiriisku waa ku gacan sayray, wuxuuna
                marmarsiinyo ka dhigtay: “Xoolihii Caado laga qaaday, Ogaadeen baa
                dhacay, Ogaadeenna waa haad Amxaaro. Doonnidana Talyaani baa qafaashay,
                Talyaanina qareen uma nihin.” Labadaa doodood ee dambe ee Ingiriisku soo
                jeediyay Daraawiishi ma garaysan, Sayidkuna masafo dheer oo uu ku
                caddeynayo in Ingiriisku musuqmaasuq wado ayuu mariyey. Wuxuuna
                yiri:</p>
            <p>Ogaadeen ha ii dirin, dacwad baan ka leeyahay<br />
                Duul haad Amxaaraa, kaa dooni maayee<br />
                Wuxuu aniga iga dilay, diyo ha iga siinnine<br />
                Doofaar inuu yahay, anigaa u diin lehe<br />
                Amba waan ku daba geli, dakanka iyo qaanke<br />
                Dirhan haddii aan kaga tago, anaa been dabaadehe<br />
                Waxaan kaa dalbahayaa, duunkaagu wuxuu qabo<br />
                Intaad dowladduu tahay, adigaw damiinehe<br />
                Ma waad diidi nimankaad, dumataye i soo dhacay<br />
                May kor u dabbaalaan, waxay naga dadduubeen?<br />
                May dowga Caadoodl, galbeed uga dareershaan?<br />
                Dalkaad adigu joogtiyo, Burca maxay ka dooneen?<br />
                Dar Alliyo heshiis iyo, ma daawad lahaydeen?<br />
                Mase waa dayoobeen, doqon baa habowdee?<br />
                Dabadeedna sow maalkii, dacalkaaga kuma shuban?<br />
                Sow daabacaagiyo, daftarkaaga kuma qoran?<br />
                Sow duhur dharaareed, dibnahaaga kama qiran?<br />
                Sow sida dameer raran, dusha kaama fuushana?<br />
                Miyaan duudsiyaayaa, kulaan Dabacayuun helo?<br />
                Haddaad daacad ii tahay, doodaye maxaad oran?<br />
                Dafir miyuu wax kuu tari, daliilkii ku siiyaye?<br />
                Doonnidii ma aan arag, dacwad baan ka leeyahay<br />
                War waxaad durduradiyo, dan la’aantaa ugu dhiman?<br />
                Hadal aan dawo lahayn, sow kama diqootaan?<br />
                Dakhalkiyo shiraaciyo, badda yaa u dowlada?<br />
                Talyan waa dadkaagiyo, daayiciin aad wadataa<br />
                Haddii aadan duqlaalayn, Dannood2 sooma aadeen<br />
                Diraac Doolo3 iyo Ciid4, duullan kuma yimmaadeen<br />
                Diingaanyo ciidana, darka nooma keeneen<br />
                Dildillaaca waaberi, weerar naguma daacsheen<br />
                Durqun nama dhexjoogine, adaa hiil ka daalibay<br />
                Adigaa durraamiyo, docogaysi ula tegey<br />
                Adaa yiri Daraawiish, dirirteeda ii raac<br />
                Asna diradirayntaadaa, iga deyso kuma oran<br />
                Intaad dacatiyeysana, sow kulama daalayn?<br />
                Sow dad iyo xooliyo, daabbad kuguma caawinin?<br />
                Sow daraaddii kuma iman, Hobyo5 wixii ka soo degay<br />
                Sow duubcaddeydii, raggii dooxay ma ahayn?<br />
                War nin shalay dammiinyahow, igu dilay daraaddaa<br />
                Berri haddaynu dirirrana, dusha iga wareentayn<br />
                Daawadayda maahayn, ma ku dayrsamaayaa?<br />
                Durrufleyda gaalaad, adaa daaqsanaayee<br />
                Miyaan kala deyaayaa, adiga iyo deriskaa<br />
                Warsangeli doc uga bayr, dacwad baan ka leeyahay<br />
                Mar hadday ku doortaan, isku dirad miihine<br />
                Dabcigaygu ma oggola, nin kuu daalisaayee<br />
                Daraawiish hadduu yahay, sidee doc uga leexdaa?<br />
                War Daarood Ismaaciil, dir miyaad wadaagtaan?<br />
                Durriyaddii adoogay miyaad, iigu duurxuli?<br />
                Sow deero iyo cawl, dorraad adigu kama dhigin?<br />
                Sow dukaamadoodii, daarahaaga kuma guran<br />
                Sow doonyahoodii, dookhaan naara kuma ridin?<br />
                Sow dooro weynow, ma deldelin raggoodii?<br />
                Inay kuu dudaayaan, sow maba dareensanid?<br />
                Inaadan dooc lillaynayn, diyaar kuu ogaadee<br />
                Dikrigiyo shareecada, labadaad ka duudiye!<br />
                Durdurkii firdowsiyo, jannadaad ka daahiye!<br />
                Durbaddii cadaabkiyo, dukhaankii baad ku tuuriye!<br />
                War inaad degaysana, sow dareemi maayaan?<br />
                Ma ku diimanayaan, deel qaafkan aad tiri?<br />
                Dumarkii ma furayaan, xilihii dalaaqee?<br />
                Geela soo dareerina, dowcad baan ka leeyahay<br />
                Anigiba dunqaariyo, ducataa i gaaraye<br />
                Dibirrootigaagaa, lawyaha i diiriye<br />
                Qayradii daruurrayd, adaa damug ka siiyaye<br />
                Dulbixii Gallaadiyo6, dudmaa ii horeysaye<br />
                Daa’imaan wa xagarannine, digniin iima laabnee<br />
                Dabarka Ciise7 lagu xiray, anaa laygu dooniye<br />
                Degdeg haddaan looga furin, dunidaa ifsaadiye<br />
                Dantay baan la yeeraye, yaan laygu diimine<br />
                Deeqi igama juustee, wax ma kala dillaallaa?<br />
                Oo wixii inoo dana, durba ma isu yaallaa?<br />
                Mase ways daboolnaa, nin dulmiyana Allaa oge?!<br />
                Dabatada aad sheegatana, dawcad baan ka leeyahay<br />
                Adigaa dulleeyoo, duunyada ka qadoo<br />
                Adaa degalladoodii, digaxaarka mariyoo<br />
                Adaa deeblahoodii, daabaqad ku jiidaye<br />
                Diinkiyo dugaaggiyo, adaa duufka siiyaye<br />
                Intaasoo darxumadaa, adigaa u diiqaye<br />
                Hadday daqaqaamaanoo, wuxuun ka danqaabaan<br />
                Oo waxaan dux gelinayn, duleeddada ka xaabaan<br />
                lyagaba dan gaajiyo, diihaal baa u geeye<br />
                Anna haygu diga gubin, adiguna dan haw gelin<br />
                Dayib haddaadan oranayn, dayuubtaan ku leeyahay<br />
                Oo daxorayaashiina, been kugu dakhaakhuli<br />
                Bal inaan dugsuu ahay, amaan idinku soo diray<br />
                Haddii aadan danbaabayn, daahir marag ah soo taag!</p>
            <p>Waxaan la qoray Ciise Fikad iyo Xaaji Jaamac Ismaaciil Dhoon,
                sannadkii 1955kii.</p>
            <ol type="1">
                <li>Caado: Balli ku sariiran Haraxagarrey.</li>
                <li>Dannood: Waa balli caan ah oo ka mid ah toddobada balli ee
                    Haraxagarrey oo kala ah Daratoole, Dannood, llig, Masaarte, Siraw, Caado
                    iyo Dhegxayacaddo.</li>
                <li>Doollo: Waa todobada ceel ee Wardheer, Walwaal, Waafdhuug,
                    Afyaraaddo, Uubataale, Garloogube iyo Yucub.</li>
                <li>Ciid: Waa dhulka ciidda guduudan leh ee oomanahana u badan.</li>
                <li>Hobyo: Waa magaalo ku taal xeebta Badweynta Hindiya oo Gaalkacyo
                    hilaadda 200 oo kiilomitir u jirta.</li>
                <li>Duubcad: Waa tilmaan Daraawiishi lahayd.</li>
                <li>Gallaaddi: Ceel ka mid ah ceelasha la yiraahdo Ceelcad oo Wardheer
                    40 kiilomitir u jira kana xiga dhinaca bari.</li>
                <li>Ciise Dhoollawaa: Wuxuu ahaa Daraawiish badmaax ah, wuxuuna qabay
                    Sayidka walaashii Rooxo Sheekh Cabdulle. Ciise isagoo doonni shixnadan
                    wata oo Daraawiish dab uga doonay dalalka Carabta ayaa Ingiriisku badda
                    ka qafaashay isaga iyo doonnidiiba. Dabadeed waxaa lagu xiray
                    Casab.</li>
            </ol>
            <h3 id="awel-maanso-waataan-dayacay">Awel Maanso Waataan Dayacay</h3>
            <p>Shirqoolkii Canjeel la baxay markuu dhacay, lagana digniin helay ayaa
                dad badani xaruntii ka yaacay, colal Daraawiisha ayaana dadkii ka daba
                tegay si loo soo celiyo. Dabadeed wax la dilay, wax fakaday iyo wax la
                qabtay ayey dadkaasi noqdeen. Gabaygakani soo socda wuxuu ku xiran yahay
                gabayga ka bilowda (War suudow sedkaa waa jannee, samac kalaankeyga),
                intiisii badnaydna way rnaqan tahay. meel laga helina Allaa og, waana
                raadinaynaa.</p>
            <p>Awel maanso waataan dayacay, dow aan mariyaaye<br />
                Warka xalayto dooxada Jednugul1, daan walba u raacay<br />
                Oo ay dabayluhu sideen, waa ku diirsadaye<br />
                Waa kii Darwiishkii kufriga, nooga soo digaye<br />
                Sidii geel darmeed bay farduhu, docadoceeyeene<br />
                Digdigtii rasaastii sidii, duur u ololeysey<br />
                Guga daatay reer Khalaf2 inuu, daaqo laga waaye<br />
                Danab baa ku dhacay reerihii, dayrta noo faqaye<br />
                Candhadogoble3 goortaan dillaa, roobkii noo da’aye<br />
                Waatay inay naga darmaan, damacsanaayeene<br />
                Dambarkeedii hele xaajaday, naga daboosheene<br />
                dukhuumada tashaday naarta waa, loo dawarayaaye<br />
                Dige-dheere iyo Jaamac ways, daba gelaayaane<br />
                Daa’imow Allahayow adaa, duulka naga saaray</p>
            <p>Waxaan ka qoray Maxamad Nuur Cali.</p>
            <ol type="1">
                <li>Jednugaal: Waa dooxo ka mid ah dooxooyinka Nugaal bari,. mar baa
                    waxaa degtay xarunta Daraawiisheed.</li>
                <li>Reer Khalaf: Khalaf Faarax Shirwac.</li>
                <li>Cali Barre Maxamad Xasan.</li>
            </ol>
            <h3 id="ma-duqaynay-reer-bari">Ma Duqaynay Reer Bari</h3>
            <p>Abbaaraha taariikhdu markay ahayd 1910kii ayaa Daraawiishi laba
                qalcadood ka dhisatay ceelka Buraan oo ah togga Jiidali daantiisa
                koonfureed. Hase yeeshee waxaa ka carooday Boqor Cismaan oo markaas u
                talinaayay gobolka Bari, iyo Garaad Maxamuud Cali Shire oo Daraawiish ka
                fallaagoobay, madaxna u noqday degmada Laasqoray, Ceelaayo iyo inta
                raacsan. Labadaa nin oo madaxda ah baa ku heshiiyay in Daraawiish laga
                kiciyo ceelkaas Buraan, waxayna marmarsiinyo ka dhigteen inay
                Daraawiishi nabaddooda halis gelineyso, dalkav fadhiyeenna daabkiisii
                qabsadeen.</p>
            <p>Boqorkii wuxuu soo dumay col tiradiisu tahay aayadaha quraanka
                cadadkooda (6666), Maxamuud Cali Shirena wuxuu soo dumay col aan waxba
                ka yarayn colka Boqorku soo diray. Madal waxaa noqotay Buraan. Halkaas
                80 nin oo Darwiish ah oo Maxamuud Feyte madax u yahay ayaa lagu qur
                jaray.</p>
            <p>Markii warkii soo gaaray xaruntii Daraawiishta oo ahayd Daarcad oo
                Taleex u dhaw, ayaa laba talo laysku qabtay:</p>
            <ol type="A">
                <li>In lagu duulo Buraan ciidanka qabsaday, si looga soo ceshado.<br />
                </li>
                <li>Iyo in la weeraro degmada Garaad Maxamuud Cali Shire oo Raacin
                    taal.</li>
            </ol>
            <p>Taladaan dambe ayaa loo guuxay, oo la guddoonsaday.</p>
            <p>Daraawiish oo lug iyo faras ah ayaa weerar ku ballaarisay degmada
                Maxamuud Cali Shire. Ruuxlihi, dad iyo duunya waxay degmadaasi lahaydna
                gacanta midig bay ku dhigeen.</p>
            <p>Maxamuud-Jaarig oo ahaa la taliyaha Garaad Maxamuud Cali Shire, ayaa
                fakaday isagoo ku jooga faras la yiraahdo Jiire oo qaylo kula dhex
                dhacay colkii qabsaday Buraan, wuxuu ku yiri: “Wax iga soo horreeyay ma
                aragteen?” Waxaa lagu yiri: “Maya.” Markaasuu yiri: “Wax iga dambeeyana
                arki maysaan”. Markaas ayaa colkii laba talo isku qabtay:</p>
            <ol type="1">
                <li>In ciidanka Daraawiishta laga hor tago, oo duunyada laga
                    dhacsado.</li>
                <li>Iyo in xarunta loo weydaarto inta ciidanku ka maqan yahay oo la
                    qabsado. Talada hore ayaa loo guuxay, laguna guddoonsaday.</li>
            </ol>
            <p>Iyagoo lug iyo faras ah, ayay weerar qabax ku siiyeen Daraawiish oo
                aan xoolihii weli gurya geyn, hase ahaatee halkaasaa lagu jebiyay colki
                isbahaystay. Dagaalkaas wuxuu ku caan baxay Habarhumbulle, waxaa laga
                mariyey dhowr gabay, oo uu ka mid yahay gabaygan soo socda:</p>
            <p>Nimanyahow dabuub gabay beryaa, uma dedaaleyne<br />
                Wax i daaray mooyiye xalaa, laygu soo degaye<br />
                Aan dabeebto gabaygu waa, dab iyo baaruude<br />
                Onkod dininiglayn baan ihiyo, dirirkii cawleede<br />
                Daad soo rogmaday baan ahoo, dooxadii yimiye<br />
                Aan durduro dabaal baan ku mari, dool la ii xiraye<br />
                Dayax iyo shamsaan ahay haddaan, la idafirahayne<br />
                Gudcur dama habeen dumay, cirkaan dacal ku nuuraynin<br />
                Ma diyado tillaabada ninikii, dowga marayaaye<br />
                Dugsi haddaan la helin, dhaxanta waa lagu daddoodaye<br />
                Dabaylihiyo fooraa la tegi, daar waxaan geline<br />
                Deyradhagafyadaan shidahayaa, dogobxo waaweyne<br />
                Dulbaax malaha xaajada middaan. diirka ka caddeyne<br />
                Diirfimo halkii aan lahayn, waa sidii danafe<br />
                Waxa dunida qaarkeed ka dhacay, dood aan ka iraahdo<br />
                Daayimow Allahayow adaan, dunina moogayne<br />
                Daandaansi ina-adanaa, loogu dawgalaye<br />
                Deyn nimaan ka qabin buu, nafluhu daba gelaayaaye<br />
                Haddii nalaku soo diray khalqiga, Dir iyo Daaroodba<br />
                Warsangeli haddii uu dunjigii, iyo diricyo soo qaatay<br />
                Dashiishiyo Majeerteen haddii, deexda laga keenay<br />
                Guutadii la soo dumay, haddii nalaku soo duushay<br />
                Wax la soo dandaanshaba, haddii nala dul gowdiidshay<br />
                Dildillaaca waaberi, haddii nalagu sii daayey<br />
                Annagaan digniin qabin haddii, nala dareensiiyo<br />
                Digta weerar qoobkii hadday, dinigtii yeedhay<br />
                Doonyada uluuftaa hadday, Daalo1 kor u dhaaftay<br />
                Qaylada dalluunta ah haddii, nala dareensiiyo<br />
                Degdeg inaan u soo roorro waa, daw lad alabkeede<br />
                Ma dul keennay kuman duub cadoo, wada Daraawiisha!<br />
                Dikri hadduu ku soo galay xarbiga, aniyo duulkaygu!<br />
                Dayaydii horteedaba baqay, dabada taageene!<br />
                Diigaanyo ciidana miyaan, daafta kala raacay!<br />
                Sidii aar daloombi markaan, ugu dinnahyeeyey<br />
                Dulihii shareerraa markuu, dibawga jiiraayey<br />
                Daanyeerku meeshuusan marin, dani ma jeexsiisay!<br />
                Danbi ma leh cadaawaha ninkii, deli ka xooraaye<br />
                Derajuu Ilaahiis ka heli, labada daaroode<br />
                Dabku iima naxo nimay, kufriga deris wadaagaane!<br />
                Ferenjiga direyska leh kuwii, diiradda u qaaday<br />
                Iyaguba dariiqada Alliyo, diinta caasiya e<br />
                Waxay noo duleedsheenba waa, door weynaha e<br />
                Dulmigaan bannaanayn kuwii, doofil ugu hiisha<br />
                Haddaan daayo waa aniga oo, daawadii furaye<br />
                Danabkii rasaaseed miyaan, diillin kaga yeelay?!<br />
                Dareemada ka badan meydka yaal, didbta buureede<br />
                Dhiiggoodu sida doogsin roob, wawsagii duxaye<br />
                Dugaaggii hilbaha quudan jiray, loo dayaafadiye<br />
                Nimanyahow af laba daan leh, baan muranka deyneyne<br />
                Daleelaha cidlaa lagama shubo, hadal daleeleede<br />
                Ma duqaynay reer Bari, wuxuu doonayuu helaye!<br />
                Aniguba dilkoodaan ku helay, libin daboollayde<br />
                Daa’irada Eebbiyo markii, deeqa nala siiyay<br />
                Ma dabbaaldeggiyo muufahaa, duhur la gaarsiiyay?!<br />
                Duca awliyaad buu qabaa, degaha Tuurwaaye<br />
                Waa nimanka gaalada deldela, doog iyo abaare<br />
                Waa nimanka doofaarradii, daariguu jaraye<br />
                Roobkiina waa kaa u da’ay, duraha jiilaale<br />
                Waa kaa dalkoodii ballidu, wada duraabtaaye<br />
                Waataa arladii daahirtee, diib ka soo kariye<br />
                Cawskii dumayoobey baa, doog ka soo baxaye<br />
                Dallaqyadiyo dooxooyinkiyo, diisha iyo qaare<br />
                Dunqaarihiyo xamashkaa sidii, diriq la moodaaye<br />
                Maalkii diraacdii dhalaa, doobte loo culanne<br />
                Duunyada wax laga maalayaa, daranii caanoode<br />
                Rabbigii dawaa’iga sidaa, deeqi noo ridaye<br />
                Afartaa dujaye balaan mid kale, deelka ka higaadsho<br />
                Aan dabeebto eeggana halakay, damacday laabtaydu<br />
                Dowcad kalena waa Ina-Mashire, hadal aan deeqsiiyay<br />
                Aday deyrshay maantaan ahaa, duri xigaalkaaye<br />
                Adigay dafiray sidii anoo, duul shisheeye ahe<br />
                Waataynu derisnaye adaa, daawadii furaye<br />
                Doolaalo adigowgu tegay, gaalka duufka lehe<br />
                Adigaa dariiqada Alliyo, diinka caasiyaye<br />
                Goortaan ku daayana adaa, diiday nabaddiiye<br />
                Wax dhaaxaan dedaalkaa u maray, deli ciriiryoone<br />
                Wax dhaaxaan dunqaaraha lahaa, dib uga soo jooge<br />
                Maantaa dubbii kugu dhacaye, duxi ha kaa raacdo!<br />
                Waadigaa degagaye sidii, dalow u meertayso!<br />
                Ama deyrka xiro waa taqaan, dabin ishaalleeya!<br />
                Ama doofil qabo cayri waa, diifta kugu taale!<br />
                Ama quud duleedaada ka xaab, dereg haddaad weydo!<br />
                Ama daaliboo bari inuu, kuu dawaro uunku!<br />
                Ama duunyaraac noqo cidlaa, kaaga sii darane!<br />
                Ama doonyihiyo Saaxil iyo, Cadan dillaaleyso!<br />
                Ama dooy u dhoofoo u carar, dalaan la gaareynin!<br />
                Ama sida dirkiinnii cashriga, dogobbaduu raaro!<br />
                Ama duurgal iyo tuugo iyo, dagati uun dhawro!<br />
                Ama dahada gaal baad tahaye, dacay ha kaa saarto!<br />
                Ama dooraweynow baqdaye, dirir u soo joogso!</p>
            <p>Waxaan ka qoray Ciise Faarax Fikad.</p>
            <ol type="1">
                <li>Daallo: Waa buur arag wanaagsan, dhir kala duwanina uka baxdo, oo
                    dadku waa u temeshle tago. Toban mayl bay u jirtaa magaalada Ceerigaabo
                    xagga waqooyi.</li>
            </ol>
            <h3 id="ararsame-dalkiisii-ka-carar">Ararsame Dalkiisii ka Carar</h3>
            <p>Waxaan meela kala duwan ku sheegnay in Daraawiish xan iyo bareerba
                lagu yidhi: Ciid, Nugaal iyo dhulkii dalsanka ahaa waa ka carareen
                markay degeen Ayl iyo Ilig, taasi waxay ahayd hadal aan sal lahayn,
                xeeladda Daraawiish iyo ujeeddadooduna waxay ahayd ildayasho, dabadeed
                maalintii dambe ayay caynka hoosta ka soo geliyeen oo Ciid iyo Nugaal
                shafka dhigeen, meel kasta oo lagama maarmaan ahna daar ka dhisteen.
                Kolkaasay dadkii aan Daraawiish oggolayni Nugaal ka carareen. Sayidku
                gabay ayuu mariyey oo wuxuu yiri:</p>
            <p>Ararsame dalkiisii ka carar, door ahaan jiraye<br />
                Deexdii Nugaaleed ka baqay, doora weynuhuye<br />
                Duuflaale goortii colaad, loola daaljiraye<br />
                Dul jooggii badnaa baa eryiyo, dooyadii farase<br />
                Diide oo fakade waa waxay, dir u lahaayeene<br />
                Kala dide finiinkii sidii, deero iyo cawle<br />
                Durdurka iyo darantii ma galo, deebluhuu dhaqaye<br />
                Daaraan ka simay ceelashii, dareyda weynaaye<br />
                Derbi baan ka riday fereenjigii, dooraduu dhigaye<br />
                Dabcigayga uun baan aqoon, duunka uu yahaye<br />
                Sidii dowra mudaha waxaan, dibedda meraayay<br />
                Dabaqaan la helay gaalo, waan damacsanaa show e<br />
                Dabool igama saarreyn inaan, degayo Ceelgaabe<br />
                Dib wuxuu ahaan laguma ogayn, deeqa Eebbahaye<br />
                Daliilkaa nin ragi waa ogaa, doqonna moogaaye<br />
                Dan-u-guurka maantaan arlada, shalay dawaafaayey<br />
                Dacwaddoodu waatay ahayd, durug wadaadkiiye<br />
                Dadow maqal waxaan soo dul furay, dararkii Caymeede.</p>
            <p>Waxaan ka qoray Caasha Shiikh Cabdulle.</p>
            <h3 id="wiilyahow-daloombiyi">Wiilyahow Daloombiyi</h3>
            <p>Guyaashii Daraawiishi calankeedu horay u socday, dadkuna si lixaad
                leh hiyiga ugu hayay inuu raaco, ayaa Maxamuud Cali Shire iyo
                degmadoodii oo dhami iyo madaxdoodii oo dhammi xarunta u soo guureen oo
                Daraawiish ka mid noqdeen.</p>
            <p>Si layaab leh oo aan cidna horay loogu samayn ayaa Sayidku u soo
                dhaweeyay, waana la xididay oo wuxuu guursaday Maxamuud Cali Shire
                walaashiis, Bullo Shubato. Dab iyo xoolo aan la qiyaasi karinna waa
                siiyay.</p>
            <p>Hase yeeshee, muddo ka dib baa dareen kala galay, dabadeed Maxamuud
                iyo degmadiisii habeen madow ayay xaruntii ka guureen oo waxay ka soo
                jeesteen Calmadow iyo guudkeeda.</p>
            <p>Sayidku taa waa garaysan waayay oo ergo sammaan doon ah ayuu u diray.
                Ergadii waxay war la soo noqotay gabay uu mariyay Daadeey Maxamuud
                Ismaaciil oo halkudheggiisu ahaa:</p>
            <p>Wadaadkii Ogaadecn mindhaa, uma wadiiqeeyo<br />
                Mar haddaan ka wabaxsaday mindha, weeye ma iraahdo.</p>
            <p>Sayidkii wuxuu u qaadan waayay nimankii uu wanaaggii la ogaa u hayay
                oo habeen madaw xaruntii ka guuray, ergadii loo dirayna tixgelin waayey,
                hanjabaad iyo baane iyo hadal xumana soo diraya.</p>
            <p>Isagoo Sayidku la hadlaya Maxamuud Cali Shire iyo dadka uu madaxa u
                ahaa, ayuu mariyay gabayga soo socda. Waxaan ka qoray oo aan kasoo
                guuriyay xaashiyo Sicid Maydh qoray oo aan ka helay Cabdullaahi Qarshe
                I957kii, wuxuuna Sayidku yidhi:</p>
            <p>Wiilyahow dalombiyahayaa, dood aan ku iraahdo<br />
                Nin iblays derderay baad tahaan, doocna garanayne<br />
                Dabuubtayda maqal waadigii, duuja soo naqaye</p>
            <p>Adoo cayr la dulguleyn haddaan, duunyo kugu miisay<br />
                Oo deebla geel iyo fardiyo, dahabkii kuu dhiibay<br />
                Ari daab masaalkiya haddaan, idin dabaalsiiyay</p>
            <p>Haddaan daabbaddii iyo hubkii, idinla daaweystay<br />
                Oo aan dunjiga Cali Garaad, duub cad wada saaray<br />
                Asaan dowlad kaa dhigay maxaad, duule igu maagtay?</p>
            <p>Derajiyo wanaag iyo waxaan, sedo ku deeqsiiyay<br />
                Adaan daalinoo socon waxaan, dacalka kuu dhaanshey<br />
                Deeqii aan kuu galay miyaad, dadduufyahow eedday?</p>
            <p>Daarood anaa kaaga roon, duri abiidkaaye<br />
                Wax ku dilaya mooyee ma jiro, axad ku daayaaye<br />
                lyaguba dulmay igu faleen, dereg la’aaneede</p>
            <p>Oo diifta igu taalli waa, dacatigoodiiye<br />
                Goortaan dareemaa qalbigu, ila dawaafaaye<br />
                Maxaa dabada kuu suray, nimaan dirirrayoo gaala?!</p>
            <p>Afartaa dabraye balaan mid kale, doqonka gaarsiiyo<br />
                Bal haddaanu diinkiyo sharciga, dooc ka garanaynin<br />
                Oo uu dammiin yahay bal muu, daacufluhu joogo!<br />
                Mar hadduuse duullaan gabee, igu dabbaalaynin<br />
                Deelqaafka uun buu u xilan, dururuqdiisiiye<br />
                Wuxuu dooni inaan ceel dad liqa, dalam ku siiyaaye!</p>
            <p>In dawaarku mari waa hubaa, duhur dharaareede<br />
                Nin deebaani baaruud situu, daalibahayaaye<br />
                Aar diririglayn iyo wed buu, dibad u joogaaye</p>
            <p>Mowjada duryami buu galiyo, dirir colaadeede<br />
                Duufanka Xiis baa la tegi, dooraweynaha e<br />
                Dabaylihiyo foorahana sow, kuma daliil qaato?!</p>
            <p>Mar haddaan dagaalamo facay, duudsi ma aqaane<br />
                Ingiriisba dibbirooti baa, diiray lowyaha e<br />
                Dangaraadyadii buu kufrigu, dalan kacaayaaye</p>
            <p>Daandaansi ina-Aadanaa, loogu dowgalaye<br />
                Dambaaburo kolkay taabataa, duurku ololaaye<br />
                Duulkoodu muu naga ceshado, daaca-qurunkiisa!</p>
            <p>Dusha inaan ka rari waa la hubaa, sida dameereede<br />
                Hadhow bay sida dayrdhal geel, soo dunuunuciye<br />
                Allow yaan intaan danab ku dhicin, daaddufka u sheega!</p>
            <p>Waxaan helay isagoo la qoray 65 sano ka hor.</p>
            <h3 id="wiilyahow-dammiin-baad-tahay">Wiilyahow Dammiin Baad Tahay</h3>
            <p>Mar labaad ayaa Sayidka iyo Maxamuud Cali Shire dagaal dhex maray oo
                Daraawishi xoolo badan ka soo qaadday, markaasaa Sayidkuna gabay yar oo
                digasho ah ku yiri.</p>
            <p>Wilyahow dammiin baad tahaan, doocna garanayne<br />
                Dubaaqaa ku awdane sidaa, uma dufowdeene<br />
                Doqonniina keliyaad ku lumi, daayinkay magane!</p>
            <p>Dadka nimaadan gaaraynin baad, daalib leedahaye<br />
                Daruuraha cishriga waxaad qabtaa, inaad ku duushaaye<br />
                Waxse diiday saad damacsanayd, dan iyo taagtaaye</p>
            <p>Dacartii aan kuu qooshay baa, duufka kaa qubaye<br />
                Waxa diifka kuu yeelay waa, daayicii shalaye<br />
                Daalkii manjaha kaa qabtaa, diiray boqontiiye</p>
            <p>Mar haddaanad dirir soo gelayn, adiyo duunkaagu<br />
                Dudmadaaba kaa roon sidii, dumar haweeneede<br />
                Duri midaan tarayn baad tahaye, duulahayow joogso!</p>
            <h3 id="nimanyahow-dembow-lama-hadlo">Nimanyahow Dembow Lama Hadlo</h3>
            <p>Sayidka siyaasaddiisu waxay ku dhisnayd, ninkuu doonaayo inuu soo
                dhaweeyo ama soo xero geliyo ama xiriir la yeesho, iyo dadkuu jeclaado
                inay Daraawiish ku soo biiraan ama reerkii qabno iyo qooro mid kastaaba
                ha ahaatee qarannimo iyo waxtar lagu ogaado, inuu gabdho wacan u dhiso
                xoolo iyo xarragana ugu daro, ama isaga iyo madaxda Daraawiisheed ka
                guursadaan. Ujeeddadu waxay ahayd si labadaa dhinac xiriiku u fiicnaado,
                kadibna laysu afgarto oo wax loo wada qabsado, maxaa yeelay waayadaas
                iyo ka horba Soomaalida guurku qaayo iyo qiimo weyn buu la lahaa. Sidaas
                daraadeed ayaa Sayidku saddex gabdhood oo walaalihiisa ah u kala dhisay
                saddex nin. Kan u horreeya waxaa la oron jiray Ciise Dhoollawaa, wuxuu
                ka dhashay guriga reer boqor (Maxamuud Yuusuf), waxaana loo dhisay Rooxo
                Shiikh Cabdille, ninka labaad wuxuu ahaa Shiikh Ismaaciil oo ahaa nin
                buuni ah oo cilmi badan, waxaana loo dhisay Jamaad Shiikh Cabdille. Kan
                saddexaadna waxaa la oron jiray Nuurxaashi Cali lbraahin, oo ka dhashay
                guriga Reer Garaad, wuxuu u dhisay Cambaro Shiikh Cabdille.</p>
            <p>Haddaba, horaa waxaa loo yiri: “Fiqi bahdii kama janno tago e,
                Sayidku markuu nimankaa ka waayay siduu ka doonayay, ayuu gabaygan
                calaacalka ah mariyay, oo wuxuu yiri:</p>
            <p>Nimanyahow dembow lama hadlee, daa’imaan ahaye<br />
                Doqonniimo kaliyaan u mari, dabin ciriiryoone<br />
                Haddii aan digatoonahay, sidaa uma dufoobeene</p>
            <p>Dubaaqii waxaa igala tegay, daqarradii show e<br />
                Nin i dagaya doog iyo abaar, deris ma moodeene<br />
                Darajooyin kama buuxiyeen, daallin ii cola e</p>
            <p>Dugaye Rooxa1 deeq uma baxsheen, dahab la mooddiiye<br />
                Deynqaad Jamaad2 uma dhiseen, dakhalkii dheerayde<br />
                Daan yacay ma siiyeen Cambaro3, daadduf reer Bariye</p>
            <p>Daaldaaladkii guri markay, dan u dhaqaaqayso<br />
                Xubna daaci goortay sidii, dani u laafyooto<br />
                Cagta debec leh daandaansintiyo, dininix yeeraysa</p>
            <p>Dad kale daleel kagama tago, durriyaddiisiiye<br />
                Daayacaadda anigaa ku falay, dawladdii Nebiye<br />
                Dulbaaxdii nin raga loo ogaa, daaddufyaa helaye</p>
            <p>Bal haddaanan duunyo ugu xilan, dabadyadaan siiyay<br />
                Oo ayan dirir ii galayn, diinna garanaynin<br />
                Goortii la dahay maa dhurwaa, dalandalkii qaato!</p>
            <p>Gabaygan waxaannu helnay isagoo la qoray 1329 Hijriyad.</p>
            <ol type="1">
                <li>Rooxo: Rooxo Sheekh Cabdille.</li>
                <li>Jamaad Jamaad Sheekh Cabdille.</li>
                <li>Cambaro: Cambaro Sheekh Cabdille.</li>
            </ol>
            <h3 id="calanside">Calanside</h3>
            <p>Iyadoo Taleex la yaal, ammintuna barwaaqo tahay, ayaa Daraawiishtu
                waxay is dhex mariyeen faraska Muuse Shiikh Cabdille oo la oron jiray
                Saa’ildoon, inuu ka dheereeyo faras markaa Sayidku lahaa oo la oron
                jiray Bood-dhegayseed.</p>
            <p>Sayidkii xantaas hadduu maqlay waa u qaadan waayay, maantii dambe
                ayaa labadii faras waxaa loo saaray tartan iyo bedertan. Dooxda Guryasan
                oo ceelka Taleex dhinaca waqooyi-bari ka xigta ayaa lagu bedray, saddcx
                goor haddii laysku ceshayna faraskii Sayidka ayaa orod badiyay, duub cad
                baana qoorta loogu xiray. Maantaas dabadeed, faraskii wuxuu la baxay
                Calanside, Sayidkuna wuxuu u mariyay gabaygan:</p>
            <p>Ninkii door ahaan jiray, hadduu dirir ka waayeelo<br />
                Hadduu daabacaadyada meel dhigtoo, daacadda u jeesto<br />
                Doqonkiyo haweenkaa u fila, daaldhe caalle ahe</p>
            <p>Sange door ah oo laga yiqiin, dunida guudkeeda<br />
                Dooyada haddii laba sabeen, laga daddaabyeeyo<br />
                Darmaan haatan kacay baa la oron, kanaa ka door roone</p>
            <p>Calanside1 haddii lagu danniyey, daalis iyo gaabin<br />
                Daraawiishta oo idil hadday, daabbadda u fuushay<br />
                Dalaad dheer haddii lala tagee, la isku soo daayey</p>
            <p>Libaax kama digsiiyow qalbigu. waygu diirsadaye<br />
                Dayaydii horeetaba miyuu, daafta sare meeray</p>
            <p>Dadku wuxuu ku faanaa waxaan, duxi ka raacayne<br />
                Sidii doxorka Iiddoor bay, dururuqleeyaane<br />
                Duhur bay ahayd maalintii. duubka loo xiraye</p>
            <p>Dacwadaasna waa la og yahay, Dir iyo Daaroode<br />
                Daandaansi wiil ka yar waa, laga diqoodaaye<br />
                Goortaad dagaal ula tagtuu, dib isu laabaaye</p>
            <p>Duqii Muuse1 koolkoolin jiray, deex ma kaga rooray?<br />
                Goortuu u dooddiyay miyuu, dalalagluu rooray?<br />
                Allaylahay dambow lama hadlee, dawlad fasakaa ah!</p>
            <p>Waxaan ka qoray Xaaji Jaamac Ismaaciil Dhoon 1957kii.</p>
            <ol type="1">
                <li>Calanside: Wuxuu ahaa faras caan ah oo ka mid ah fardaha Sayidka u
                    gaarka ah.</li>
                <li>Muuse Shiikh Cabdille Xasan.</li>
            </ol>
            <h3 id="doodna-waxaan-u-leeyahay">Doodna Waxaan u Leeyahay</h3>
            <p>Guyaashii Daraawiishi calan walleyneysay ayaa xaruntii col lixaad leh
                laga dumay. Hase yeeshee ninna kama war qabin, mana garanayn colkaas
                meesha lagu duulin doono, niman yar oo madax ah maahee. Xaaji Suudi
                Shabeelle oo qusuusida Daraawiishecd ka mid ahaa, Sayidkana afhayeen u
                ahaa ayaa jeclaystay inuu ogaado colkaasi meesha uu ku duulaayo. Markaa
                Sayidkii buu ku yiri: “Sayiddii aan colka Isaaq ku duulinno, siiba
                Habaryoonis.” Hadalkaas Sayidku wuxuu u qaatay digniin baxday. Isagoo
                canaan iyo guubaabo ugajeeda, dadkana qayb walba gaar ahaan ula
                hadlaaya, wadaaddada, maatada iyo dadoo idilba, ayuu wuxuu mariyay
                masaafo. Waana maanso jiifta ah tan ugu dheer. Wuxuu yiri:</p>
            <p>War Suudoow1 dagaalkaba, anigu dooni maayee<br />
                Dunjigiisha Iiddoor, duudsi baan ka yeeloo<br />
                Dibindaabyo Habaryoonis, dacwigu iima qabanoo<br />
                Dagaal Sugle Caynaanshe, durqunkiis ka dhaartoo<br />
                Danabbada Ammaan2 dhalay, daawaa naga dhaxaysoo<br />
                Dabar hadduu ka baylaho, dubkaa ii xanuunoo<br />
                Denbi igama raacoo. daacad weeye saasoo<br />
                Darwiishkii Suldaan-Nuur, duudkooduu ka beermoo<br />
                Ciidagale ma dooraa, an danqaabi maayoo<br />
                Duubigay calaamayn, Diiriyaannu3 xididnoo<br />
                Dayax-weerar4 jeer hore, rag baa igu dukhuuloo<br />
                Dadka Nuux Ismaaciil, dudmo igama haysoo<br />
                Reer Yoonis dayr hore, waa tuu diiday gaalkoo<br />
                Markuu uunku dabagalay, waakii doc uga leexdoo<br />
                Wax kastoo loogu dowgalay. waataan la deynoo<br />
                Hiigaanyo xoola ah, waatii laga dareershoo<br />
                Deyn iyo dulsaar badan, waatii laga dadduucoo<br />
                Awgey danafka baas daa, diradiro ma fiicnee<br />
                Nin duqaan ku moodaayaye, daa’imo miyaad tahay?<br />
                Dacwigaan bannaanayn, maxaad uga dan leedahay?<br />
                Ina-Shixiri5 baa dilay, danyadiyo islaaxoo<br />
                Ragguu dahabka dhaafsaday, caraa wada dig-siisoo<br />
                Door buu is moodaayey, waase doora waynee<br />
                Ma ku dayatay waadigaa, wax duqlaalinaayee<br />
                Maxaad uga dan leedahay, duullaanka aad humi<br />
                Dawo lagama helayoo, dur baa lagu halaagmiye<br />
                Ninna duuli maayo, cirka uma dafaayee<br />
                Waxa dunida joogaba, dookhaan laguma ridayee<br />
                Degmo haatan dhaqan baan, duug laga arkaynoo<br />
                Reero duunyo haystaa, cayr dulugle noqonoo<br />
                Dagaaggaa wuxuu tegi, dekeddii Cadmeedoo<br />
                Wiilal deeb marsaday baa, waraabuhu duddubinoo<br />
                Meyd dogob la moodaa, dugsiyada warnaanoo<br />
                Wax la dooxo mooyee, dar kalaan jireynoo<br />
                Lag duub leh oo dab weyn sida, daaqad looma helayee<br />
                Deebaani baaruudda, dalkuba waa ku ololiye<br />
                Fardaha dininigtoodaa, doy looga qixiyoo<br />
                Doonyadaa waxay tegi, Adari daafaheedoo<br />
                Wixii deebla geelaba, duhur baa la qabanoo<br />
                Maqribkaa hadduu dumo, dalaad lagu arrumiyoo<br />
                Iyadoo daruur u eg, ama daad masaalkiya<br />
                Markii waagu daalaco, Derbi waa la kicinoo<br />
                Senga duubi weyn baa, hadba doca ka geliyoo<br />
                Daliilkii Ilaahiyo, dikraa lagu kaxaynoo<br />
                Dugul maraqa ay luli, dabada loogu xiriyoo<br />
                Debeq lama uleeyee, daaqsin bay u soconoo<br />
                Kuwii deero foofsaday, dugaaggaa la siiyoo<br />
                Daabbaddiyo hubkoodii, dorraataa la helayoo<br />
                Dayayadii horeetaa, rasaas lagu digsiiyoo<br />
                Dawanka iyo sowdkaa, dilalyada ka kicinoo<br />
                Inay soo digigixi, dibaey lagama yaaboo<br />
                Ninkii deys ahaa baa, boqol loo dawariyoo<br />
                War Daarood libtuu helay, dayib iima aha oo<br />
                Anigoo Dariiqaa6, asagay dulmiyayoo<br />
                Raggii daahirka ahaa, asagaa dulleeyoo<br />
                Nasaarada dirayska leh, asageygu diraayoo<br />
                Markaan diirtay ferenjiga, iyagay duleedshoo<br />
                Maandhoow kuu duceeyaye, dabuubtayda maqaloo<br />
                Ma duuloow wixii lumay, maanta haw daliil noqon<br />
                Afartaa dubbeeyaye, ma daabacay sidaydii<br />
                Ma daleeyay maansada, dammiin baan aqoonine<br />
                Hadal diirsimaad gala, duri waa u oron jiray<br />
                Doodna waxaan u leeyahay, kuwii diinta caasiyay<br />
                War haddii laga diday, sida deero iyo cawl<br />
                Rabbi nama dulleeyee, Cawar maxawla deristeen?<br />
                Eygi doofisha lahaa, daaha maxawgu rogateen?<br />
                Dumarkii idiin dhaxay, dala maxawga yeesheen?<br />
                Doofaarkaad qalaysaan, sow kama diqootaan?<br />
                Dulligiyo cadaabkii, maxaa kiin isugu daray?<br />
                Durriyaddii iblays iyo maxaa, daadduf idin qoray?<br />
                Dariiqii rasuulkiyo, dawgii maxawga bayrteen?<br />
                Xaqa aan daboollayn, maxaa idinka soo deday?<br />
                War sow derajo aakhiro, rabbi kama damcaysaan?<br />
                Xuuralciinta diibka leh, war maxow dalaaqdeen?<br />
                Durdurkii fardowsana, dacni maxawga yeesheen?<br />
                Dibjiryadiyo guuraha, dafdaf maa u roortaan?<br />
                Dacas lama jiifee, xaqa maw dedaashaan?<br />
                War hooy deeqa Eebbiyo, janno maa u dirirtaan?<br />
                Daqarkiyo dubaaqada, dacar haddow malayseen?<br />
                Dumbuq ninkii aan lagu ridin, dan la’aanba waw dhiman<br />
                In kastaad dedaashaan, ma naf baad damcaysaan<br />
                Haddaan dunidu waarayn, miyaad daa’imaysaan?<br />
                Duqyaankii Fircoon iyo, aaway daarihii Caad?<br />
                Qaaruun dad iyo maal, damug baa la siiyoo<br />
                Tacaddiguu Samuud falay, faddamdama ku noqayoo<br />
                Waxaa loogu daw galay, Daaq iyo Gureeyoo<br />
                Nebi Nuux kuwii dagay, duufaan baa la tegayoo<br />
                Dooniduu samaystiyo, dooshi buu ka korayoo<br />
                Docogaysigii Luud, doogtiisii la aragyoo<br />
                Nimankii darribi jiray, Rabbi waw darraadoo<br />
                lyagaan digniin qabin, malaa’iguu u dirayoo<br />
                Dambasyaalla culus baa, dusha lagaga ridayoo<br />
                Nin kastoo digniin qaba, maruun baa la dagiyoo<br />
                Dooxanaha mowdka ah, diric kama geleysaan<br />
                Haddaan beendabaad ahay, aaway dowladdii Iram?<br />
                Aaway doorarkiinii, danlahelayda qabi jiray?<br />
                Ma daleelay maansada, dammiin baan oqoonnine<br />
                Afartaa dubbeeyaye, ma daabacay sidaydii<br />
                Hadal diirsimaad gala, duri waa u oron jiray<br />
                Doodna waxaan u leeyahay, culimada dafaarka ah<br />
                War an idinma doocine, idinkaygu diimee<br />
                Dalkaad iibiseen baa, dacarta igu kiciyaye<br />
                Shan haloo idiin daran, dannigiin ka fiirsada<br />
                War waa inaad dayowdeen, diirad haddaydin qabateen<br />
                Dadka aydin raacdeen, isna waydin diga gubi<br />
                Dillaalkii la siiyana, dunna kama helaysaan<br />
                Ninkii idin darraabana, ajri iyo ducuu heli<br />
                Dibna deeqa Eebbahay, dibinta saari maysaan<br />
                Diin niman lahayni, dameer caynsan weeye e<br />
                War maxaa dufulayahay, cadaawe ugu daranteen?<br />
                Wanka doosha weyn iyo, ma dagadaad u xilateen?<br />
                Qandiga mayska duubtaan, dawarsigu ma fiicnee!<br />
                Awyaalow ma diiddeen jahaadka maw dareertaan?<br />
                Warma danana iyo seef, degta maad ku qaaddaan?<br />
                Darmaan haad la qooqdiyo, Doolaab maa u fuushaan!<br />
                Wiyilka diirkaqaadkaa. bidixda mawgu dadabtaan<br />
                Doobbiga xammalkaa, dakarka maa ka goysaan<br />
                Daacufleyda madidaa, degdeg maw xabbaadhaan<br />
                Idinkaa dalkaba lehee, dowlad maw ahaataan<br />
                Illeyn doqoni calaf ma leh, dulbaax maxaa ka baylahay!</p>
            <p>Afartaa dubbeeyaye, ma daabacay sidaydii<br />
                Ma daleeyey maansada, dammiin baan aqoone<br />
                Hadal diirsimaad gala, duri waa u oron jiray<br />
                Doodna waxaan u leeyahay, da’ kastaba ha noqotee<br />
                Kuwii diinta qariyow, idinkays dilaayoo<br />
                Nin dalkiisii iibsaday, dulli buu ku waariye<br />
                Ninkii gaalka daba gala, darxumow dambaynoo<br />
                Naftu hadday ka duushana, dalku waysu diidiye<br />
                Inuu haadku diirdiiri, waa sida daruurtoo<br />
                Dulbaaxiisa feeraha, dab baa lagaga shidiyoo<br />
                Hadduu waayo darib cuno, waa laga dambaynoo<br />
                Ninkiise dawga dhaafaaya, dawo looma helayee<br />
                Digtoonaada weligiin, dunidu waari maysee</p>
            <p>Doodna waxaan u leeyahay, dumarkiyo carruurtoo<br />
                Dadkii idinka weynaa, hadday idin dulleeyeen<br />
                Danbi kama ay yaabine, cuntay idinka doorteen<br />
                Duunyaa la dhaafsaday, dugsigaad geleyseen<br />
                Dameerkuna ma yeeleen, halkay talo ku daysteen<br />
                Dab intay shideen bay, dalaq idinku siiyeen<br />
                Doox intay qodeen bay, ciid idinku daadsheen<br />
                Nin idiin damqanayaa, idin kama dambeeyoo<br />
                Haddaydaan digtoonaan, daad baydin qaadiye<br />
                Duleeddada kufaartaa, dacas idinku laynoo<br />
                Naf dalkaaga doonaysa, firaash looma daadshoo<br />
                Dabkan aan shidayaa, dawadiinna weeyee<br />
                Dariiqii Rasuulkiyo, dawga ha ka bayrina</p>
            <p>Dood kalena waa anigiyo dan iska sheeggay<br />
                Xalay sida digaaggaan, dar Alluun isaga ciyay<br />
                Habeenkoo dalool tegay, dibeddaan isaga baxay<br />
                Dermadiyo furaashkii, dugsigiinna kuma ledin<br />
                Dhaxantiyo dabayshii, daleel baan u kuududay<br />
                Dowliilkaa ii joogaye, qalbigu way dawaafsamay<br />
                Dalal iyo Subayr baan, Daratoole7 ugu tegay<br />
                Aararsame wuxuu degay, Dooxiyo8 mareerkii<br />
                Maalkay inaka deebsheen, dareemada ka badan<br />
                Doogna waa cunaayeen, danaagna wawgu leeyahay<br />
                Waana durbaansanaayeen, waana dabbaaldegaayeen<br />
                Duujo iyo cay iyo, durruqaan waa shubaayeen<br />
                Anaa Doollo weeraray, anaa deeradii helay<br />
                Dibtaa geesiyaan ahay, daaxuurradaan gani<br />
                Daraawiish anaa helay, dumarku wawgu heesaan<br />
                Waxnay igu danqaabeen, Rabbi haw darraadee<br />
                Annagaa sidii dogob, duur idinku hurinoo<br />
                Annagaa nooga durugteen, dagalkiyo ruktiinnii<br />
                Waxnay igu dardaareen, Rabbi haw darraadee<br />
                Ama dalawi naga hele, ama dabata qaayiba<br />
                Ama digada naga gura, ama dirir u joogsada.</p>
            <p>Waxaan ka qoray Xaaji Jaamac Ismaaciil Dhoon, 1967kii.</p>
            <ol type="1">
                <li>Suudi: Xaaji Suudi Shabeelle. Wuxuu ka mid ahaa qusuusida
                    Daraawiishta, wuxuu kaloo ahaa afhayeenka Sayidka, waxaa lagu diley
                    Bixin iyo Waw (Garoowe) 1919kii, waxaana diley ciidamadii
                    Ingiriiska.</li>
                <li>Ammaan: Ammaan Suldaan Diiriye Sugulle, danabbaduu dhalayna waxay
                    ahaayeen sagaal.</li>
                <li>Diiriye: Suldaan Diiriye Suldaan Xasan.</li>
                <li>Dayax-weerar: Waa duullaan Daraawiishi dcgmooyinka galbeed ku
                    gashay.</li>
                <li>Ina-Shixiri: Waa Cabdalle Shixiri. Wuxuu ahaa xoghayaha dibadda
                    Daraawiishta uga dooda. Gadaalkiise waa ku ballan furay oo wuxuu raacay
                    Ingiriis mar xoolo badan lagu bantookhay.</li>
                <li>Dariiqo: Waa magac labaad ee xarunta Daraawiisheed la oron
                    jiray.</li>
                <li>Daratoole: Waa balli ka mid ah todobada balli ee loo yaqaan
                    Haraxodayood. Waxaa ka dhacay goob xun oo dhex martay Daraawiish iyo
                    Ingiriis 1902.</li>
                <li>Doox: Waa doh Hawd dhex marta oo mareer badan, geeluna ku
                    naaxo.</li>
            </ol>
            <h3 id="daraawiishta-saalixiya">Daraawiishta Saalixiya</h3>
            <p>Raggii taariikhda Daraawiisheed aqoonta dheer u lahaa waxay wariyeen
                in boqol nin oo Daraawiish ah ayaa ilaalo ama korjooge loogu diray
                Galbeed. Degmo degmooyinkaa Galbeed ka mid ah oo geel ka soo dhaceen,
                iyagoo ugu marmarsiiyoonaya inay haray Daraawiishta geel uga
                dhaceen.</p>
            <p>Boqolkii nin oo geelii wata, waddadana soo haya ayaa Reer Dalal
                helay. Kolkaasay nimankii qoorta ka gureen, meydkoodiina waxay ku gureen
                ceel la yiraahdo Af Yaraaaddo. Sayidkii haddii loo sheegay raggii in la
                laayay, isagoo Daraawiish ku guubaabinaya inay duullaan lixaad leh u
                humaan, doonaayana dagaal wacan inay ka geystaan oo nimanka raggoodii
                laayay ka xarrago qaataan, ayuu wuxuu yidhi:</p>
            <p>Daraawiishta Saalixiya ey, dood aan ku iraahdo<br />
                Dammiin baan aqoon meelihii, loogu duurxuliye<br />
                Dacwad gabana yaa iga maqloo, duco san loo yeelay</p>
            <p>Kuwii dahabka idin dhaafsadee, dabaqa loo buuxshey<br />
                Oo daarihii Saaxil iyo, Cadan u duumaysan<br />
                Aan kula dadba ahayn waryaan, deris xigaal moodin</p>
            <p>Dabatoobka Iiddoori waa, idin dagaayaaye<br />
                Waa daallin Ina-Shixirrigii1 daamanka xumaaye<br />
                Ninkii gaal la daawa leh war hooy, diida taladiisa</p>
            <p>Daryaankii rasaastii markay, dininigtii yeedhay<br />
                Ninkii lagu dareensaday inuu, idinka duuflaali<br />
                Dabbaraare weeyee war yuu, dabin idiin qoolin</p>
            <p>Dabci lagama guuroo berrey, didi sidoodiiyee<br />
                Dooggaa inuu sabbahayiyo, doonahayaa yimiye<br />
                Dufulahaa arkaysaan war maa, laga digtoonaado</p>
            <p>Dabatada inoo timi hadday, derajo soo weydey<br />
                Deeqaynu siinnaaba waa, ina dambaabsiine<br />
                War yaan loo dawarin wayagaa, doortay gaalada e</p>
            <p>Dagaalkii nasaarada kuwaa, daabaca u qaaday<br />
                Ee ina duleedshee lahaa, Dir iyo Daaroodba<br />
                Intaad dunida joogtaan war, yaan duudsi laga yeelin</p>
            <p>War yaa duubcaddii2 garanhayoo, dib u qammuunyaysan<br />
                War yaa daabbadduu fuuli jirey, darabka saaraaya<br />
                War yaa duhurka maantaa tolow, ila dareeraaya</p>
            <p>Reer Dalal war yaa doonaayoo, duullan bixinaaya<br />
                Dad iyo duunyo yaa reer Subayr, damug ka siinaaya<br />
                Yaa diinta Eebbiyo sharciga, diriray oo raacay</p>
            <p>Dakankii maqnaa yaa lahaa, sow la deyi maayo?<br />
                Sow danabbaddeennii la dilay, loo dub nixi maayo?<br />
                Ma dameer la raray baynu nahay, didiba sow mahayno?</p>
            <p>Yey dani ka haysaa raggii, Doollo3 lagu laayay?<br />
                Nimankii deldelay waafir, sow loogu dudi maayo<br />
                Duddihii Xirsiyahaa4, ma waan loo danqanahaynin?</p>
            <p>Sow degaha Haaruun ma degin, ceelkii Daratoole5?<br />
                Dannood sow Guurraasiyo6 Iljeex7, deero kuma foofin?<br />
                Sow daahirkii Aw-Cabbaas8, deyn ku maqan maaha?</p>
            <p>Dayrtiyo diraacdaba ma waan, la is dul tagaynin<br />
                Dunjigiis Ogaadeen ma waan, diiq la gelinaynin<br />
                Dooyada ma waan lagu simayn, Adari daanteeda</p>
            <p>Dooxanaha tiirka leh ma waan, dhiig ka da’ahaynin<br />
                Waraabaha dalombiyi ma waan, darib la siinaynin<br />
                Ma waan lagu dabraynayn, rag waa kii dedaal badane</p>
            <p>Maxaa loo dingiigaa, maxaa dadabta loo seexan?<br />
                Dugsiyada maxaa loo hurdaa, dacas ka qaadooyin?<br />
                Sow kuma deddootaan ilmada, dilliqlaynaysa?</p>
            <p>War yaa dumarka aad guursateen, sow dumaal ma aha<br />
                Daa’iman agoomeedna sow, daaha kama buuxdo?<br />
                Sow kuma deddootaan ilmada, dilliqnaynaysa?</p>
            <p>Duujada la soo naqahayiyo, danaf naloo keenay<br />
                Iyagaaba diifta aan qabo, iiga sii darane<br />
                War yaa sow dubaaqadda galbeed, idin ma doogayso</p>
            <p>War yaa sow dariiqada run iyo, daacad uma joogno?<br />
                Sow derajo aakhiro waxaa, loo digriyi maaha?<br />
                War yaa inaa dareentaan Ilaah, deeqii waa badane?</p>
            <p>War yaan sida dugaaggii Eebbahay, doorin dhogortiine?<br />
                Daanyeer sidiis yaan Ilaah, idin daldaalyeyne<br />
                War yaa maa is dooxdaan caraa, lala dillaacaaye?!</p>
            <p>Gabaygan waxaan ka soo guurinnay Cabdi Cali Guuleed (Yaar), Xaaji
                Jaamac Ismaaciil Dhoon iyo Abokor Seed.</p>
            <ol type="1">
                <li>Ina-Shixiri: Cabdulle Shixiri wuxuu ahaa xoghayaha dibadda
                    Daraawiish uga dooda, gadaalkiisii wuu ku ballan furay oo wuxuu raacay
                    Ingiriis oo xoolo badan ku bantookhay.</li>
                <li>Duubcad: Tilmaan ciidamada Daraawiishtu lahayd.</li>
                <li>Doollo: Waa todobada ceel ee Wardheer, Walwaal, Waafdhug,
                    Afyaraaddo, Uubataale, Garloogube iyo Yucub.</li>
                <li>Xirsi: Xirsi Cabdulle Khalaf (Xirsi-Akaal).</li>
                <li>Daratoole: Waa balli ka mid ah todabada balli ee loo yaqaanno
                    Haraxodayood. Waxaa halkaa ka dhacay goob xun oo dhex martay Daraawiish
                    iyo Ingiriis 1902dii.</li>
                <li>Gurraase: Gurraase Xaaji Cali, wuxuu ka mid ahaa raggii shirqoolkii
                    Gurdami abaabulay.</li>
                <li>Iljeex: Xuseen Xirsi, wuxuu ka mid ahaa shirqoolkii Gurdami raggii
                    abaabulay.</li>
                <li>Aw-Cabbaas Aw-Xuseen Muuse: Waxaa lagu dilay shirqoolkii
                    Gurdami.</li>
            </ol>
            <h3 id="doqon-baan-ogayn-suudiyow">Doqon Baan Ogayn Suudiyow</h3>
            <p>Dagaalkii Daraawiisheed ee gumaysiga ku jeeday markii uu billowday,
                iyo markuu dalka Soomaliya aad uga fidayba, Sayidku wuxuu ku dadaalay
                inuu dalka qayladhaan gaarsiiyo si gumaysiga looga hortago, gaar ahaanna
                wuxuu warqado u diray culimada diinta. Shiikh Uways wuxuu ka mid ahaa
                ragga buuniyada ahaa oo laga filaayay inay jihaadka wax ka galaan, hase
                yeeshee ma yeelin. Yeelid la’aantaas Daraawiishi waa ku colaadisay,
                waxayna ku tilmaameen inuu Talyaaniga la jiro, dabadeedna waa dileen.
                Sayidku gabay yar buu arrintaas ka mariyay, in kastoo laga yaabo inuu
                badnaa, wuxuuna Sayidku yiri:</p>
            <p>Doqon baan ogayn Suudiyow1 dahaya naareede<br />
                Wuxuu dookhaneeyo xumaan deli la meeraaba<br />
                Dambiguu falaayaa Uweys2 loogu dowgalaye<br />
                Candho dogoble goortaan dillaa roobku noo da’aye<br />
                Dabkuu shidayay Aw-Aaden3 waa diinta Nebigiiyee<br />
                Dambaahurada lahabkii miyuu naxarka deebeeyay<br />
                Daraawiishta Saalixiya waa oog aan damihayne<br />
                Dikrigiyo Ikhwaankii miyaa Eebbe derejeeyay.</p>
            <p>Waxaan ka soo guuriyay Aw-Daahir Afqarshe.</p>
            <ol type="1">
                <li>Xaaji Suudi Shabeelle.</li>
                <li>Uweys: Shiikh Uweys Dheere.</li>
                <li>Aw-Aaden: Wax noo sheega ma arag.</li>
            </ol>
            <h3 id="daawad">Daawad</h3>
            <p>Daraawiish alabkeedu wuxuu ahaa meeshii lagama marmaan ah, oo xoolaha
                u fiican ama oof ah oo cadow ka soo geli karin inay qalcad ka dhisaan,
                ciidan xoog lehna lagu jaado. Qalcaddii Daawad oo Ayl ka dhisnayd,
                Daraawiishina si gaara u fiirin jirtay. ayaa waxaa madax looga dhigay
                Darwiishka la oron jiray Dhowre. Haddaba nin madax ah oo ciidan wata
                ayaa qalcadaha loo diri jiray si uu u soo eego waxay ku sugan yihiin,
                ololoheeda iyo feejignaantooda.</p>
            <p>Ismaaciil Mire oo rag wata ayaa Sayidku jeer u diray qalcaddii
                Daawad. Hadduu tegay oo indha-indheeyay meeshii waa uu u bogi waayay,
                wuxuuna arkay ceelkii qalcadda ku yaallay oo aan hagaagsanayn, xaabada
                habeenkii la shito oo aan badnayn iyo xoolihii oo aan deyrku u adkayn.
                Dhowre wuxuu ka baqay inuu Ismaaciil Mire war xun ka geeyo oo dabadeed
                la xujeeyo, markaasuu Ismaaciil gabaygan sii faray oo wuxuu yiri:</p>
            <ol start="4" type="A">
                <li>Ismaaciil1 adaan daayinkaa, diinta laayicine<br />
                    Markuu waagu daalaco adaa, dowga sii mariye<br />
                    Dacwaddaan ku faro iiga gee, daahirkii weliga<br />
                    Ha daayicin walaalow adaa, kheyrku kuu duxiye<br />
                    Daraawiishta qeybsii intaad, daacad ugu sheegto<br />
                    Duca waalid waa qabi jirtee, dalidhac haw yeelin<br />
                    Daar nimaan lahayn baa digniin, dani ka haysaaye<br />
                    Darajaale aabbahay haduu, Daawad2 nagu jaaday<br />
                    Dooyada intaan galay miyaan, libin ku daanshooday<br />
                    Hadduu dooraneynoow kufrigu, duullan soo bixiyo<br />
                    Oo daarta Ayl yimi haddaan, haad ku dulufaaqin<br />
                    Allaylahe afkaan soo dirsaday, waa daleel maran dheh!</li>
            </ol>
            <p>Markii Sayidku Ismaaciil gabaygaa u kecnay. ayuu Sayidkuna isagoo
                Dhawre la hadlaaya wuxuu yiri:</p>
            <p>Dhowroow dabuubtii aad tiri, duca qab ii keenye<br />
                Darwiishkina sheegyoo, ma qarin dacwaddaadiiyee<br />
                Hadalkii uu kaasoo damminay, diirka ka caddeeye</p>
            <p>Dadku maqal dibnaa inaad ka liri, gaal cad baan diliye<br />
                Anna waan ku diirsaday Ilaah, derajo siiyoow e<br />
                Maandhoow dedaal yaadan noqon, daaduf been badane</p>
            <p>Hadduu dooraweynoow kufrigu, duullan soo bixiyo<br />
                Oo soo dareersho wixii, Dir iyo Daarooda<br />
                Maandhoow dan haw gelin, fulaa sii dabayshada e</p>
            <p>Dogobta iyo xaabadana guro, duquskanuu dhaanso<br />
                Durdurkana ha xaalaysanine, dararso laaskaaga<br />
                Duunyadana deyr adag u dhigo, yaanay kaa didine</p>
            <p>Maandhoow ninkii dowladaa, kuu dagaallama e<br />
                Kuwii dumiyay Ilig waa, waxaan daahir loo dhaline<br />
                Maandhoow Daawad yuu inaka gelin, cadaw ku soo doontay</p>
            <p>Maandhoow derbaan kuu dhisaye, dibedda haw boodin<br />
                Dabka hayska lumin, dowyo kaa ridine<br />
                Daartana ha bixin daaynkaa, duni intaad joogto.</p>
            <p>Waxaan ka soo qoray Daraawiish kala duwan</p>
            <ol type="1">
                <li>Ismaaciil: Waa Darwiishkii Ismaaciil Mire.</li>
                <li>Daawad: Waa qalcad degaan ah oo Daraawiishi ka dhistay Ayl,
                    1904tii-1905tii.</li>
            </ol>
            <h3 id="dacayow-daallinkiiyow">Dacayow Daallinkiiyow</h3>
            <p>Faarax Maxamuud</p>
            <p>Caamir Sheekh Xasan oo Sayidka adeerkii ahaa, qusuusida
                Daraawiisheedna ka mid ahaa, ayaa ka tegay xaruntii Taleex oo wuxuu u
                kacay dariiqaddii Khaliif Shiikh Cabdille madaxa ka ahaa oo tiil
                agagaarka webi Shabeelle. Muddo dheer hadduu maqnaa oo la waayay ayaa
                Sayidku koox Daraawiish ah u diray, warqadna waa uu ugu sii dhiibay.
                Hase ahaatee. markay xaruntii dibedda uga baxeen bay is weydiiyeen
                Sayidku ma wuxuu ina yiri Caamir soo kaxeeya, mise wuxuu ina yiri
                warqadda uun u geeya oo ka kaalaya? Markay labadaas kala saari waayeen
                bay dib u noqdeen oo Sayidkii u yimaadeen. Dabadeed Sayidkii intuu soo
                raacay ayuu wuxuu ku yiri Caamir warqadda u geeya kana soo noqda. Waa
                iyaga iyo ku Allahoode, kuwi taariikhda wariyey waxay yiraahdeen,
                Sayidku xantooba ciid ah intuu dhulka ka qaaday oo nin walba marada
                dacalkeeda xoogaa ugu shubay ayuu ku yiri:</p>
            <p>Dacayow1 daallinkiiyow, dacayow daadufkiiyow<br />
                Haddaad diiney tiraahdo, waryaa Eebbahay ka daahyow<br />
                Haddaad duunyoy tiraahdo, dameer Eebbahay ma siiyoow<br />
                Haddaad diriray tiraahdo, …<br />
                Haddaad dooyoy tiraahdo, lugaa Eebhahay ka dabaryow.</p>
            <p>Ninkaas uu Sayidku habaarayo ama uu yu’anayo waa Faarax Maxamuud
                Sugulle, oo loo yiqiin Faarax-Dacay ama Kaligiimaadhle, kana mid ahaa
                qusuusida Daraawiishta. Wuxuu ka baxsaday shirqoolkii Canjeel,
                dabadeedna Ingiriis buu u galay. Markay nimankii warqaddii Caamir
                gaarsiiyeen baa waxay ku tashadeen waddada Wardheer ka baxda oo Dannood
                marta, Buuhoodlena gasha inay maraan si ay u ilaaliyeen wax gaalo iyo
                cawaankeed arlada ka soo dhawaaday.</p>
            <p>Waxay dhul Ilaahay soo maraanba iyagoo ceelka Wirwir la yiraahdo
                fardihii ka waraabsaday, Nugaalna afka ku haya ayay waxay helaan inan
                geel hallow ah raadinaya, markay waraysteenna, wuxuu u sheegay in Faarax
                Maxamuud Sugulle oo askar Ingiriisa wataa uu degay Laasadaar.</p>
            <p>Waa niman dhulka aad u yaqaannee, intay fardihii wegeredka u
                adkeeyeen bay boholaha Laasdaar hoos u qaadeen, dabadeedna Faarax-Dacay
                oo hurda geed higlo ah oo bohosha madaxeeda balbalo uga dhisan tahay,
                ciidankiina ka kala maqan yahay bay arkeen. Faarax wuxuu ahaa nin
                dheereeya oo aanay farduhuna gaarin, Daraawiishna aqoon u leh. Hase
                yeeshee markuu gartay oo booday ayaa duubkiisii Ilaahay lugaha kaga
                dabray. Dhowr xabbadood intay raacsiiyeen, duubkiina ka qaateen, bay
                horay u jeedladeen. Markay dariiqaddii tageen ayay duubkii Faarax,
                Sayidka hor dhigeen.</p>
            <p>Sayidkii markaasuu gabay mariyey oo wuxuu yiri:</p>
            <p>Nin daroofle aqal daahya weyn, dadab la heedaamay<br />
                Darmo iyo firaash lagu gam’iyo, doonyo iyo raaxo<br />
                Dabaq timira doocaanni iyo, malab dul guuraaya<br />
                Dulbax kurus dayaafad iyo gool, daalam iyo googo<br />
                Dambar ramaga doobbiga la shubi, duraha jiilaalka<br />
                Duub wada xariiriyo dab iyo, daabbad iyo xoolo<br />
                Gabdho dahab la saariyo shunuuf, dananaglaynaysa<br />
                Danutacabka raalliga dabciga, dirashadii qoyska<br />
                Dab u shididda daregyeelka kale, duugmadiyo iyo gaashka<br />
                Durdur ceel sidiis waxaan halqiga, sedo dabaalsiiyay<br />
                Derajo iyo wanaaggii hadduu, duri lillayn waayey<br />
                Dul wada qaraabiyo tolnimo, duf hadday noqotay<br />
                Diin iyo Daraawiishnimo haddii, laysku deyn waayey<br />
                Dariiqii Rasuulkii hadii, la iska diidaayo<br />
                Asuu dudi shareecada ninkaad, daahir ugu sheegto<br />
                Hadday seeddinnimo door ahayd, Dacay nijaaseeye<br />
                Ha lays dilo dagaal waxaan ahayn, daawo lagu waaye.</p>
            <p>Waxaan ka qoray Ciise Faarax, Fikad.</p>
            <ol type="1">
                <li>Dacay: Waxaa lagu naynaasi jiray Faarax Maxamuud Sugulle.</li>
            </ol>
            <h3 id="naagaba-dumaashaan-ka-nacay">Naagaba Dumaashaan ka Nacay</h3>
            <p>Gabaygan ujeeddadii laga lahaa iyo sababtii loo mariyay midna lama
                hayo. Axmad Xaaji Boqor oo ka soo qoray Darwiishkii caanka ahaa la oron
                jiray Xaaji Maxamad Cawl Ileeye, Eebbe ha u naxariistee, gabayga
                ujeeddadiisii kama soo guurin. Sidaas daraadeed war kutiri-kuteen ah
                waxaannu ku maqalnay in afo u dhaxday Sayidka walaalkii Muuse Shiikh
                Cabdulle, ay martisoor u keentay Sayidka iyo rag la fadhiyay, hase
                ahaatee soortii waa la ceshay markii loo bogi waayey, dabadeed afadii
                baa ka xumaatay, hadalna waa laga maqlay, kolkaasuu Sayidku mariyay
                gabay. Sidaan kor ku sheegnay ujeedada gabayga waa arrin baaris u furan.
                Wuxuuna Sayidku yiri:</p>
            <p>Dumbul reer la joogtiyo waxaan daallin soo ururshay<br />
                Waxaan duunyo iyo xoolo iyo duni ka dhiibaayay<br />
                Waxaan deeblc geel iyo dabiyo daabbad bixinaayay<br />
                Aqal daahya weyn iyo waxaan min u daroofaayay<br />
                Dacaamka iyo dhuuniga waxaan daara uga buuxshay<br />
                Caanaha dabaasha ah waxaan deeqa uga yeelay<br />
                Dareyhimi xiriir iyo waxaan dacal madow siiyay<br />
                Waxaan boqor daliigya leh jilbaha dacalladow saaray<br />
                Jilbad dalalamlayn iyo waxaan dahab ka laalaadshay<br />
                Naagaha dumaashaan ka nacay dabin Alluu qoolye<br />
                Waa waxaan dadkeenniyo ahayn dowladdii Nebiye<br />
                Waa cadow dagaalamahayiyo duul shisheeye ahe<br />
                Waa doxorayaal aan xishood dooc ka garanayne<br />
                Waa waxaa kobtii diiqa iyo dowyadaas marine<br />
                Waa waxaa dallaaddahaa bannaan lagu dukhuulaaye<br />
                Waa wada dabrima diisan iyo dalab-sikiireeye<br />
                Waa wada dahaar siiban iyo daba dhurwaalay e<br />
                Waa wada dumbulo foolxun iyo madax danduulley e<br />
                Waa wada dameer gaaban iyo daaman baqalley e<br />
                Waa wada calool daas iyo dacay gafuur weyne<br />
                Mindi daab xun iyo toorray hay dabada haystaane<br />
                Wixii ay dareemaanba waa dooxanahayaane<br />
                Dareemmada cagaarka leh ka badan dayrdhalkay qalane<br />
                Lag dulbaax leh iyo Awlal bay damug ka siiyaane<br />
                Inkastay durduurlaan nacliga kama dafaayaane<br />
                Diihaal hunguri waa wuxuu doy ka dhaadhicine<br />
                Waa wada dunuunici sidii nirig diraaceedee<br />
                Wuxuun bay duqlaalinahayaan doog iyo abaare<br />
                Reeraha la soo degahayana deris ma moodaane<br />
                Daraawiishta oo idil ka neceb doofillaha gaala e<br />
                Inaan diintu sii waarin bay dacwadeysteene<br />
                Nin dillaal ku koray waa wixii dacasha dheeraaye<br />
                Deynqaadyadii baa i helay daaddufka ahaaye<br />
                Doqoniimadii buu la ciyay duhur dharaareede.</p>
            <p>Waxaan ka qoray Xaaji Maxamed Cawl.</p>
            <h3 id="xirsiyow-dadkii-waxaan-ku-nacay">Xirsiyow Dadkii Waxaan ku
                Nacay</h3>
            <p>Gabaygan ujeeddadiisa iyo sababta loo mariyay wax inooga warrama lama
                arag. Darwiishkii laga qorayna nasiibdarro maannu haleelin inaannu ka
                warraysanno, sidaa daraaddeed sababtii loo mariyey weli lama hubo.
                Sayidku wuxuu ku halqabsaday Darwiishkii la oron jiray Xirsi Diihaal
                Halanje. Waxaa gabayga ka muuqata canaan waayeel eedsheegash iyo
                hanjabaad. Intaas ayaana nagu filan. Wuxuuna Sayidku yiri:</p>
            <p>Xirsiyow1 dadkii waxaan ku nacay, waa dammiinimo e<br />
                Wuxuba waa dufulo waalan aan, doocna garanayne<br />
                Dawadooda meeshay ka heli, deyiba maayaane</p>
            <p>Doqonniino kaliyey u lumi, nimankii Daaroode<br />
                Waa niman iblays duufsade, dow ka dhaadhiciye<br />
                Waa niman Ilaahay ka deday, labada daaroode</p>
            <p>Waa niman dariiqada Alliy o, diinta caasiyaye<br />
                Waa niman shareecada dulmiyay, iyo Daraawiishe<br />
                Waa niman digniin aan ka qabin, dabaqi naareede</p>
            <p>Waa niman darxumo kaaga iman, deeqii loo galo e<br />
                Waa niman dalaadaha ku qubi, darajadoodiiye<br />
                Waa niman dad kale raacayoo, deyr ka dhaadhiciye</p>
            <p>Waa nimanka dibadduu bexee, sii dabeyshadaye<br />
                Waa niman canjeelkii dorraad, daawadii furaye<br />
                Waa niman qalbigu diiq yehee, doorsaanoo falane</p>
            <p>Waa niman dubaaqoodu yahay, inay dareeraane<br />
                Waa niman dagaalkii kufriga, iigu duurxuliye<br />
                Waa niman aan lala doonahayn, dux iyo liibaane</p>
            <p>Waa niman habaar loo dujee, duco ka beydhaaye<br />
                Waa daalimiin lagu hurshaa, dab iyo baaruude<br />
                Waa niman dad iyo maal Ilaah, damug ka siiyaaye</p>
            <p>Waa nimanka dacaygii ku jaray, daaldhaha ahaaye<br />
                Waa nimanka deylkii hormaray, dabada dhuubnaaye</p>
            <p>Waa niman sidii dumar haween, laga danaystaaye<br />
                Waa nimanka doobbiga noqdee, duud xammaalka ahe<br />
                Waa nimanka doofaarka qalan, doog iyo abaare</p>
            <p>Waa niman digniin aan ka qabo, duq iyo waayeele<br />
                Waa niman dareen iga galaan, deyrka meersadaye<br />
                Waa nimanka daacuun jaryow, dilay ikhwaankiiye</p>
            <p>Waa niman aan dib u fiirinayn, duug waxay noqone<br />
                Waa niman dambaabaan waqood, daahir noqonayne<br />
                Waa niman dafiray oo ka tegay, daacadda Ilaahaye</p>
            <p>Waa niman dillaalkay cuneen, deyn ka buuxsamaye<br />
                Dibindaabyo waa niman wax badan, ila dul jeerraaye<br />
                Waa niman dakaanadaydii qabaan, duudsi noqonayne</p>
            <p>Maandhoow nin ciil dilahayoo, duuban baan ahaye<br />
                Dadabtii la ii dhigay ma galo, toban diraacoode<br />
                Waxa diifka ii yeelay waa, caro daraaddeede</p>
            <p>Haddii doobka caano ah, iyo karuur dacalka lay saaro<br />
                Haddii darab la ii soo dhigiyo, duqus la geedeeyey<br />
                Dibnahayga soor uma furoo, waa diqaysnahaye<br />
                Soomaalidii baan u dudi, daadufka ahayde</p>
            <p>Waxaan daabacuu rabinayaa, dabadka Iiddoore<br />
                Dul ku neefle oo idilu, way daalibahayaane<br />
                Ha yeeshee dubbaha waxaan laga sugi, Doofil iyo Giibe</p>
            <p>Waxaan duullankuu bixinayaa, duulka reer Dalale<br />
                Daa’irasan baan sugahayaa, deyrtaan dabadeede.</p>
            <p>Waxaan ka qoray Saliid Baynax Aaden.</p>
            <ol type="1">
                <li>Xirsi: Xirsi Diihaal Halanje</li>
            </ol>
            <h3 id="diiriye-abuu-jahal">Diiriye Abuu-Jahal</h3>
            <p>Inkastoo aannu wax badan ku dedaalnay gabayada ujeeddadii loo tiriyey
                iyo danta laga lahaa inaanu helno, haddanna waxaa jiray gabayo iyagoo
                qoran aannu helnay, dabadeedna meel loo raaco la waayay, welina sababtii
                loo mariyey la baadi goobaayo. Waxaa ka mid ah gabaygan soo socda.</p>
            <p>Diiriye Abuujahal hadduu diiday Nabigiisa<br />
                Oo duubkii xoorooy kufrigana diiradda u qaaday<br />
                Bal muxuu dariiqada la yimi daba xabuurraaye<br />
                Awalba waw u dareen qabay inaan daahir loo dhaline<br />
                Daaxuurka feeraha xumi ma aha Daaroode<br />
                Daanweynihii baa u wal qalay dabinta buurnaaye<br />
                Daaraha jannada inuu askumo diinta laga waaye<br />
                Doofaarka iyo eygu waa derajo dhaamaane<br />
                Denbi igama raacsana inuu yahay dirkii Koofil<br />
                Haddaan dayo dugaaggaa indhuhu waa ka didaayaane<br />
                Dubku kuuma qaban karo nimaan kuu dadba ahayne<br />
                Dabatoobku wuxuu igu cillayn dirirtii jecrkiiye<br />
                Dagaalkii ninkii ferenji buu iigu duurxuliye<br />
                Wuxuu iigu dudayaaba waa daallinkii lumaye<br />
                Wuxuu dooni inaan Eebbehay deeqi ii imane<br />
                Anna diifta igu taalli waa dacatigoodiiye<br />
                Daqar iyo dubaaqiyo diliyo daabbad iyo duunyo<br />
                Dakankeyga maqan baa ka badan digada xoolaade<br />
                Cali-Gerina waa doorrannaa duunka ka horow e<br />
                Dayax buu ahaa iyo shamsada mari dusheennaase<br />
                Waa dowlad nimankuu Hindigu daabka ku ulayne<br />
                Waa dabato nimankii lahaa deero iyo cawle<br />
                Dawar looma shubo wiilashii damaca waallaaye<br />
                Daahiyad xun baa lagu jirrabay doog iyo abaare<br />
                Adigoo daliilkaas qaboo ciil la duluglaynin<br />
                Asaanad guuto dabablay ah iyo duullan bixinaynin<br />
                Miyaa lay dalbaday maaggu waa dowgalkii hore e<br />
                Dumarkii Cadmecd buu yiqiin inuu dukhuulaaye<br />
                Dabar baa Ilaahay ku xiray darab la’aaneedee<br />
                Doorada ha qubo waa wuxuu doonayuu helaye.</p>
            <p>Waxaan ka qoray Axmed Cali Abokor, Darwiishkuu ka soo qorayna lama
                yaqaan.</p>
            <h3 id="xirsiyow-dabuub-gabay">Xirsiyow Dabuub Gabay</h3>
            <p>Darwiishka la oron jiray Xirsi Diihaal Halanje, ayaa Sayidka dhowr
                gabay oo kala duwan u mariyey, kuwaasoo uu ku leeyahay Daraawiish
                goobtii Jidbaalle ayaa lagu jaray (Jidbaallena wuxuu ahaaa goobta keliya
                ee Daraawiishta lagu jebiyay, tii diyaaradaha maahee). Ninkani Sayidku
                wuxuu ka doonaayey in duullaan la wado oo Daraawiish dagaal gasho,
                raggii la laayeyna loo aaro. Wuxuu kaloo Sayidku weydiisanaayay xoolihii
                baa jiilaalka dhaafiyaye in wax loo taro, gabayaduu mariyay waxaa ka mid
                ahaa kuwa halkudheggoodu yahay:</p>
            <p>Sambab bayga dhacay giir yartii, sixinka weyneyde<br />
                Saddex neef kolay tahay wuxuun, sacabka ii saara<br />
                Mase waa samraa waa adduun, suu ahaan jiraye<br />
                Dalaqyadii jidbaalaa indhuhu, iga didaayaane<br />
                Lafta diiran goortaan arkaa, la i diilaacshaaye<br />
                Aabbaw ha diidine ciyoon, Delob u heensayso<br />
                Duufaan hadduu ila tagoo, ila dawaareeyey<br />
                Deyl iyo haddii laygu daray, odayga Diibaala<br />
                Inaan daaluqso maxaa, dana oo ii dhaama?</p>
            <p>Sayidku wuxuu qaadan waayey saddexda tubuc ee hore hadalka u
                dambeeya, wuxuuna yiri: “War ma anigaa dagaal diiday?” Wuxuu intaa ku
                daray: “War qayladaan aad waddaa cadowgay u digaysaaye jooji.” Xirsi
                wuxuu sidaas u qaatay inaanu Sayidku dagaalkaba dan iyo daarad ka
                lahayn. Kolkaasuu Xirsi hadalkii meel aan lala rabin gaarsiiyay,
                dabadeed Sayidka ayaa mariyay gabaygan soo socda oo wuxuu yiri:</p>
            <p>Xirsiyoow dubuub gabay ninkii, dabacaan ahaye<br />
                Ninkastoo dabeebtaba anaa, duray halkiisiiye<br />
                Macnihii daboolnaa ninkii, daalacshaan ahaye<br />
                Dulkuneefle oo idil wixii, Dir iyo Daarooda<br />
                Dadku waa ogyahay inaan nafluhu, igu dabbaalayne<br />
                Ninkii daawadiis ila dhigtaa, talo ka diimoone<br />
                Durdur aan go’ayn lama yiraah, waa darfiyayaaye<br />
                Badda diiqalyeyn laguma shubo, dowlis iyo yeele<br />
                Waxse daal u go’a waa ninkii, dara wadaamaaye<br />
                Dayixiyo dujuumaadka layl, waa sidii danafe<br />
                Deyrdeyrka hore yaa arlada, lagu dayoobaaye<br />
                Goortii shamsadu daahirtay, dunidu nuurtaaye<br />
                Iskuduubka hore waa gammaan, daabbaddoo idile<br />
                Ha yeeshee dameer iyo farduhu, waa da’ kala weyne<br />
                Dooyada waxaa lagu galaa, dooddiyow Xamare<br />
                Wax dagaal la geeyaa ninkaan, deyrka jebineyne<br />
                Dudda geesiyaan nixin markay, dilaydu yeedhaaye<br />
                Goortuu dinaahshuu fuluhu, dib isu laabaaye<br />
                Doqon iyo nin raga looma simo, deeqi loo gato e<br />
                Ninkii daacaddaa talin hayaa, dahab la siiyaaye<br />
                Mar hadduu abaaldooris yahay, daafta laga raacye<br />
                Danni iyo yiqiinaad hubtaa, kala dubaax roone<br />
                Dululaati maran bay indhuhu, dar u malccyaane<br />
                Daa’imo harkii bay dedbuhu, daad u noqotaaye<br />
                Afartaa intaan soo dewaray, deel ma ka higaadshay<br />
                Doollaab xiireed sideed, diillin maw mariyey<br />
                Dawcad kalena waa anigiyo, dan iska sheeggeeye<br />
                Wiilyahow dubuubtaad i tiri, laygu dacareeye<br />
                Kufraad derajedeynaysaa waa, dururudiinniiye<br />
                Dar Alleynu leennahay haddaad, igu dambowdaane<br />
                Duunkayga keliyaa la cola, duufillaha geele<br />
                Duullanka goortaan wacaan, iga digaysaane<br />
                Goortaan idin dareensadana waad, iga dideysaane<br />
                Sidii deero yaacdaa kurtiin, sii durdurisaane<br />
                Wiilyahow dadkii aad ahayd, nagu dafaarowye<br />
                Dekeddii Cadmeed bay tageen, duulkii reer Gorode<br />
                Guuleedna doon baa hariyo, duqa Ileeyaaye1<br />
                Warfaa Cali siduu doox u yiil, deexda laga waaye<br />
                Dunjiguu ahaa reer Yaryare, waysagii didaye<br />
                Deyl iyo waxaa idin hor maray, odaygii Diihaale<br />
                Adna waxaad la dabandeebi waa, daallinnimadiiye<br />
                Waxaan idin dabaalsiin jiraad, dararinaysaaye<br />
                Waxaad iga dalbaysaa inaan, kuu dayaafado e<br />
                Dowgii adoogaa maraad, dabagalaysaaye<br />
                Asaguba wuxuu doy u kacay, deyrihii hore e<br />
                Haddeeruu dillaallanahayaa, dalaski dheeraaye<br />
                Dani nimay waddaa baa tahaan, duunyo badan hayne<br />
                Waxa kaa dunuunicinna waa, duraha jiilaale<br />
                Arigiinna waa ka dalmoo, kaa diraacsadaye<br />
                Anna daayinkey iguma qadin, daalib ii yimi e<br />
                Dacaam siiyayaa iyo wan weyn, ugu digsiiyaaba<br />
                Duleedkayga niman soo martiya, dib uma gaajoone<br />
                Markaan dirirray gaalada ninki, doofil iga raacay<br />
                Sidii duul shisheeye ah ninkii, deero iga yeelay<br />
                Dugsigiyo gabbaadkli ninkii, igu dabayleeyay<br />
                Ninkii diinka caasiyay markii, lagu dadaalaayay<br />
                Duullaan ninkii igu nacay markaan, Deleb u heenseeyey<br />
                Ninkii igu dulaaqsaday maalintaan, anigu doonaayay<br />
                Daawada ninkii igu furee, igu dugaagoobay<br />
                Ninkii duunyadoodii ka tegay, duraha jiilaalka<br />
                Degmadooda oo dhaqan ninkii, dalasluhuu meeray<br />
                Adiguba danwaa u tiri, hadal daleeleede<br />
                Dooc waxaan kuu gelinayn, haad daalib leedahaye<br />
                Maandhow maxaa kugu dirqiyay, duujadiyo ceebta?<br />
                Deelqaafka xumi waa waxaad, dir u lahaydeene<br />
                Hadalkaan daliil loo helayn, waa duf iyo beene<br />
                Duuflaal inaad tahay, maxaad aniga ii daartay?<br />
                Abidkaa dariiqada Allaa, diradiraysaaye<br />
                Ragga diinta saalixiyadaa, dira tiraahdaaye<br />
                Daa’irada baas iyo billay, dooshu kula meertay?<br />
                Doqonyahow ninkii kaa fiican waa, laga dambeeyaaye<br />
                Deli laguma dhaco oo ninkii raga, looma duur xulo e<br />
                Goortuu dabbaaraha shidaan, daaqad loo heline<br />
                Dalaqyadii Jidbaalle iyo halkaad, igula daalayso<br />
                Dani kaama haysee, anaad igu danqaysaaye<br />
                Alla dugay! iyo weyda waad, igu dagaysaaye<br />
                Yaa duhurka maanta ah tolow, ila dareeraaya<br />
                Raggii idinku docogaysan jiray, duray ma siicaane<br />
                Adinkay dalleenshaye miyaan, ferenjigii daayay<br />
                Wiilyahow dakaanadayda maqan, daara haw geline<br />
                Daraawiish kuwii jaray adaa, iiga sii darane<br />
                Waxba hay danqine waa qabaa, deyro iyo ciile<br />
                Dalka waxaad ku joogtaa intaan, kuu debcahayaaye<br />
                Mar haddii dareenkaa i galo, daar kalaa xigiye<br />
                Waxaan kuu dawaafinahayaa, daaqatiyo faafe</p>
            <p>Waxaan ka qoray Ciise Faarax Fikad iyo Bile Ciise.</p>
            <ol type="1">
                <li>Ileeye: Ileeye Maxamad Diiriye Cali, wuxuu ahaa oday talaggal
                    ah.</li>
            </ol>
            <h3 id="ninkii-diday-ayaantii">Ninkii Diday Ayaantii</h3>
            <p>Gabaygan soo socda ninkii loo mariyey ama loola jeeday ina ayihiisii
                iyo sababtii loo mariyey wax inoo caddeeya lama arag, wax aannaan hubin
                inaan sheegnana madmadow baa naga galay, wuxuuna Sayidku yiri:</p>
            <p>Ninkii diday ayaantii, sidii deeradiyo cawsha<br />
                Oo dabataduu kacay intuu, dabinka qoolaabtay<br />
                Dunidoo barwaaqa ah ninkii, duufka qalanaayay<br />
                Alla doori waa xaasidkii, dacayda dheeraaye<br />
                Doqonniimadii buu la tegey, Doh iyo Ceelgaabe<br />
                Sidii dowre muuda ah wuxuu, dibedda meeraaba<br />
                Dadoo idil hadduu soo maree, derajo soo waayey<br />
                Usagoo daddow qaba hadduu, dib isu soo laabay</p>
            <p>Goortuu duleedkayga yimid, daallinkii cararay<br />
                Dayaydii horeetaan lahaa, inaan ku duulaaye<br />
                Wax i daahay mooyiye ninkii, layga dacalbaabye</p>
            <p>Maddaa buu daleel iga helee, deyrka soo maraye<br />
                Dulmigii horeetuu wax kale, iiga sii daraye<br />
                Dumbukhii ina qaataan haddaan, dilo ayaantiiye</p>
            <p>Hadduu maanta daab ila dhacoo, daqarro ii yeelo<br />
                Anigaa dirirowgii isbaday, dereg la’aaneede<br />
                Dibey yaan la ii nixin anaa, dagay naftaydiiye.</p>
            <p>Waxaan ka qoray Xaaji Cabdiraxmaan Sayid Maxamed.</p>
            <h3 id="dardaaran">Dardaaran</h3>
            <p>1919kii markay taariikhdu ahayd ayaa Ingiriisku ku soo duulay
                Daraawiish isagoo dayuurad iyo ciidan lixaad leh wata. Dabadeedna waxay
                Daraawiishi guddoonsatay inay u qaxaan dhanka koonfur iyo webi
                Shabeelle. Halkaas waxaa degganaa xarunta laanteedii saddexaad oo uu
                madax ka ahaa Khaliif Shiikh Cabdulle. Ka dib xaruntii weynayd waxaa
                laga dhigay Qorra, Shinniile iyo Horushagax. In kastoo dayuuradihii iyo
                ciidamadii Ingiriisku nabarro xun u geysteen, haddana Daraawiishi
                xooggoodii iyo lixaadkoodii ma dhinmin, waxayna ku tala jireen inay col
                u qalqaalaan Ingiriis iyo wixii raacsanaa, hase yeeshee, adduunku ma
                dhammi buu dhashaye, duumo, tacluus iyo furuq baa ku habsaday
                Daraawiish, markaasay tarab tarab u le’atay. Raggii madaxda ahaa
                badidoodiina waa geeriyoodeen.</p>
            <p>Iyadoo Daraawiishi xaaladdoodu sidaa tahay ayaa Ingiriis iyo dadkii
                raacsanaa guuto camaaryalay ah ku ballaariyeen, waxay ka heleen geel la
                baxay Hagoogane. Magacaa wuxuu geelu kula baxay iyadoo la yiri “Geelaa
                ninkii wax ka saanyooday kibir buu la hagooday, ninkii ka aadayna ciil
                buu la hagoogtay, ninkii laga dhacayna caloolxumuu la hagoogtay.
                Dabadeedna Sayidkii iyo wixii Daraawiish ka haray waxay tageen Iimeey oo
                togga webi Shabeelle xaggiisa sare ah. Rag talo kama dhamaato e, hindiso
                kaley haanka ku hayeen, hase yeeshee, Sayidka geeridiisa ayaa wax kasta
                baabbi’isay. Gabayga soo socda ayuu Sayidku mariyey markay Iimeey
                degeen, dhaawacyadii loo geystayna ka xafaaroobeen. Inkastoo wax si toos
                ah noogu mariyana aannan helin, kutiri-kuteen waxaan ku maqalnay in
                Calidhuux gabay digasho ah u mariyey Daraawiish markay jabtay. Waxaa
                gabayga Calidhuux halkudheggiisu ahaa:</p>
            <p>Waa lagu digtaa duul hadduu kuu darraab jiraye<br />
                Bal dayooy wadaakii waa kaa sii dabayshadaye.</p>
            <p>Sayidku wuxuu ka warramay dad iyo duunyo wixii ka lumay oo dhan,
                duummadi iyo furuqii neefeeyey, tabaha gumaysiga, tallaabooyinkuu
                maaggan yahay iyo ciribxumada u dambaysa kuwa gumaysiga u adeega.
                Waxaannu gabeygan ka soo qornay dad kala duwan oo Daraawiish ah. Wuxuuna
                Sayidka yiri:</p>
            <p>Min daroofle aqal daahya weyn, dedab la heedaamay<br />
                Darmo iyo firaash lagu gam’iyo, daalam iyo googo’<br />
                Aniga oo waxaan doonayaba, derajaday haysta<br />
                Iyo duni wixii nagaga lumay, dararkii Ceeldheero1<br />
                Dab wax gubi dayuurado kufrigu, nagu dul gowdiidshey<br />
                Dumbuq subaca degalkaan ka kacay, dahab wixii yiillay<br />
                Dakhal jabay wixii daar burburay, ama bukhaar duugmay<br />
                Didibtii bannaanayd wixii, dad iyo maal jiifay<br />
                Diric iyo waxay shiikh dileen, ama duq waayeela<br />
                Maxajabad daboollayd wixii, gaal u dukhuulaayey<br />
                Dabatoobka Iiddoor wuxuu, dararay caarkiisa<br />
                Lo’ durdura wixii deeble geel, nalaka sii daayay<br />
                Dullihii shareerraa wixii, daal na caga gooyay<br />
                Dirowgii qabsaday reerkayaga, dalankicii gaaray<br />
                Dulkuneefle kaan soo ag maro, duullan ka hor geyska<br />
                Dan la’aan waxay nagu faleen, darab nijaaseedku<br />
                Doonyaha shammalka ah haddii, dakhalka loo laalo<br />
                Mar uun baa dabaylahaa sidaa, kor u dandaanshaane<br />
                Oo doofaarradii ku jiray. Daraxu caynshaaye</p>
            <p>Dabro cudura duumo iyo furuq, waxa dadkii xaaqay<br />
                Annagu diidi maynoo mar baa, daayin noo wacaye<br />
                Ninkiise tiisa loo deynayaa, haygu diirsado e<br />
                K0lna haddaan cid laga deynahayn, mowdka dabaqdiisa<br />
                Ninkii haatan nagu diganayow, dan iyo xeeshaa<br />
                Dangaraaradii nagu dhacdiyo, webi dabaashiisa<br />
                Inkastoo daleel nala dhigaan, doocna nagu cayman<br />
                Duuflaalladii naga harow, dan iyo xeeshiinna<br />
                Doodna waxaan u leeyahay dadkeer, hadalka deyn waayey<br />
                Nimanyahow dammiinimada waa, lagu dulloobaaye<br />
                Dadku wuxuu jeclaystaa waxaan, duxi ka raacayne<br />
                Dagaalkii nasaarada anaa, daalib ku ahaaye<br />
                Dalka ma lihid anigaa ku iri, doora weynaha e<br />
                Daliilkii Rasuulkii anaa, doonayoo helaye<br />
                Anaa diiday maantuu lahaa, deeqan iga hooye<br />
                Diinkayga anigaan ku gadan, dabaqi naareede<br />
                Anaan labada daarood tan hore, derajo moodayne<br />
                Markay duushay gaaladu anaan, daabbaddu rarine<br />
                Goortay dareeraan anaan, diiradduu qabane<br />
                Anigaan dariiqiyo waddada, dowga sii marine<br />
                Anaan doora-weynow kufriga, daacadnuu galine<br />
                Ferenjiga direyska leh anaan, diiradduu qabane<br />
                Sida doxorka Iiddoora anaan, duudxammal noqone<br />
                Doofaarka eyga ah anaan, daarihiis geline<br />
                Anigaan dillaalkiyo ardiga, duubiguu xirine<br />
                Anigaan dariiqada Alliyo, diinta caasiyine<br />
                Daarood Ismaaciil ma oga, dowga loo qodiye<br />
                Waa ninkii durbaan tumay markaan, dowga sii maraye<br />
                Waa wixii dayooy yiri intuu, soo dabbaaldegaye<br />
                Dadow maqal dubuubtaan ku iri, ama dan hawl yeelan<br />
                Ama dhaha darooryiba jiryaye, doxorku yeelkiisa<br />
                Nin ragay dardaaran u tahaye, doqon ha moogaado<br />
                Dano lagama helo gaal haddaad, daawo dhigataane<br />
                Waa idin dagaayaa kufriga, aad u debcaysaane<br />
                Dirhankuu idiin qaybahayaad, dib u go’aysaane<br />
                Marka hore dabkuu idinku dhigi, dumar sidiisiiye<br />
                Marka xigana daabaqadda yuu, idin dareensiine<br />
                Marka xiga dalkuu idinku oron, duunyo dhaafsada e<br />
                Marka xiga dushuu idinka rari, sida dameeraaye<br />
                Mar haddaan dushii Adari2, iyo Iimeey3 dacal dhaafnay<br />
                Maxaad igaga digataan berruu, siin la soo degiye!</p>
            <p>Waxaan ka qoray Daraawiish kala duwan, rag kale oo gabayadi Sayidka
                qoray waxay hayaan gabay ka badan. Daraawiishise Sayidkii waa uu u
                diiday.</p>
            <p>Ceeldheero: Ceel 20 mayl u jira Ceerigaabo, kana xiga geesta
                koonfur-galbeed.</p>
            <p>Adari (Harar): Waa magaalo fil weyn oo dalka Soomaali Galbeed ka mid
                ah. Taliskii Axmed Gurey u ahayd xarun, waxay caan ku ahayd Islaamka iyo
                horukaciisa, hadda waxay ka mid tahay dalka Soomaalida ee xabashidu u
                taliso.</p>
            <p>Iimeey: Buur go’an oo ku taal webiga Shabeelle xaggiisa sare,
                Daraawiish baana degtay 1920kii oo ka dhisatay laba daarood oo dagaal.
                Waa mceshuu Sayidku ku geeriyooday oo lagu duugay</p>
            <h3 id="bal-dayooy">Bal Dayooy!</h3>
            <p>1919kii, markuu Ingiriisku Daraawiish daayuuradaha kula dagaallamay
                ayay Nugaal ka carareen oo waxay u qaxeen koonfur-galbeed.</p>
            <p>Ingiriisku wuxuu xoog lahaa ayuu gees walba kaga keenay. Dhaawici ugu
                xumaana wuxuu ahaa markii la dilay boqollaal madaxda Daraawiisheed ahaa
                (qusuusuddii) iyo toddoba wiil oo ilma Sayid Maxamad ahaa. Dad iyo
                duunyo wixii maalintaa adduun rogmaday ama daar la burburiyey iyo dab
                wixii la taabay lagama sheekeyn karo. Waxaa ka darraa goortii la
                hubsaday in Daraawiishi jabtay ayaa dad oo dhami xoolahoodii sidii
                haruur daatay u boobeen. Ka sii darane, rag badan oo Daraawiishtii ka
                mid ah ayaa ballan furay, dariiqaddiina ka bayray, intaa oo dhan waxaa u
                dheeraa digasho iyo ku diigdiigsi, dawixid iyo bal dayooy waxa ku
                dhacay. Haddaba gabayga soo socda waa calaal iyo xogwarran, adduunku
                inuu yahay harka labadiisa gelin. Ujeeddada u weyn waxay ahayd taariikh
                danbe inuu ahaado, Sayidkuna wuxuu yiri:</p>
            <p>Cirkaan di’in abaar daalliyaad, dunida oo qiiqday<br />
                Dayax ururta daariga ka maray, dirirka oo liiqday<br />
                Maruun baa daruuraha cusayb, soo dibbiriyaaye</p>
            <p>Deyraanka curashaa ku xigi, daacigii sebene<br />
                Maruun buu darroorraa Intuu, daadka soo roga e<br />
                Bal dayooy duraabtaa horuu, daafta mariyaaye</p>
            <p>Dumaa hoolmay diin xaalufay, dooxadii noqotay<br />
                Maruun baa daliigaha dhulkaa, doog ka soo bixiye<br />
                Bal dayooy dunqaaraha baxa, dell ka dheeraa</p>
            <p>Nin dalleesan intuu duukhayey, doqontu mooddaaye<br />
                Inkastuu dunqaarahakan dhacay, dulugle cayroobo<br />
                Haw dayrin deeqii Alluu. Dooc ka sugayaaye</p>
            <p>Rabbibow dawari kaan lahayn, duunyo iyo maale<br />
                Asagoo dirriga jiifsaduu, dayrdhal soo heliye<br />
                Bal dayooy maruun buu darfiyi, deeqa caanaha e</p>
            <p>Nin dayoobay deyrdeyr hadduu, dawyada u jiiro<br />
                Maruun baa daryaankii ka bi’i, doorshay madixiiye<br />
                Bal dayooy dalkuu fiiriyuu, dib ugu labmaaye</p>
            <p>Sengihii dirrow laga dhigee, dibintu boogoowday<br />
                Maruun buu dakaamaha jaraa, soo durduriyaaye<br />
                Bal dayooy dabrada weerar baan, daaqad loo heline</p>
            <p>Dakankiis nin dowlada haddii, duudsi laga yeelo<br />
                Maruun baa dawaarkii is rogay, diiqalyuu socone<br />
                Bal dayooy dawaaraha mar bay, daa’iruu kiciye</p>
            <p>Nin la dagay sidii doqon hadduu, dacayda laalaadsho<br />
                Maruun buu dareemaa inaan, derajo loo hayne<br />
                Bal dayooy markuu dido inuu, deyrka jebinaayo</p>
            <p>Rayid wuxuu ku dabandeebayaa markaan, dirir u qiimaaye<br />
                Dabatoobka Iiddoora baan, deyrka ka eryoone<br />
                Bal dayooy maruun baan dawixi, digasho geeraare</p>
            <p>Ninkii diricyadiisii kufrigu, daabaca u qaaday<br />
                Maruun buu dirramayaa intuu, duubiyaal dhalo e<br />
                Bal dayooy da’ uun bow kacdoo, dooyo geliyaaye</p>
            <p>Nin ku dilay adoo dagan hadduu, digasho kuu raacsho<br />
                Maruun baa dedaddu kaa ba’adaa. diifihiisa cudure<br />
                Bal dayooy dawaa’iga marbuu, diirsimaad heliye</p>
            <p>Doonyaha shammaalka ah haddii, dakhalka loo laalo<br />
                Maruun baa dabaylaha sidaa, kor u dandaanshaane<br />
                Bal dayooy dunjiga fuushan baa, daraxu caynshaaye</p>
            <p>Dad qaraab nin kuu xigay hadduu, kugu dugaagoobo<br />
                Maruun baa dafaarkii fakday, dabin ku rooraaye<br />
                Bal dayooy nabsigu waa wixii, daaha yuuraraye</p>
            <p>Hadduu daawadii furay nimaad, deris-xigaal moodday<br />
                Maruun ba mid duunkaaga jecel, daw ka soo bixiye<br />
                Bal dayooy daruun baad heshaa, daacad kuu noqone</p>
            <p>Hadduu diinta caasiyay, wixii Dir iyo Daarood leh<br />
                Maruun baa jannada deexda weyn, daalibkeed imane<br />
                Bal dayooy Darwiish nin u ah, baa loo diyaafadine</p>
            <p>Tol dulloobey oday dooralaa, loogu dowgalaye<br />
                Maruun baa duqeydii xummad, danabba dhaafaane<br />
                Bal dayooy rag caro duuban baa, dib u guhaadoone</p>
            <p>Ogaadeenka dulaalayee, degaya meel ay ah<br />
                Maruun buu dallaaddaan ku furo, degi ishaalleeye<br />
                Bal dayooy shir doonyaale, mar buu soo dabbaldegiye</p>
            <p>Doongaha Ammaadina Cabdaa, loogu daw galaye<br />
                Dabbaraarihii baa khatalay, daadufka ahaaye<br />
                Bal dayooy dalkii lagu galay, deleb ku dhibaane</p>
            <p>Duudyaalka reer Cumar Ugaas, duunka kuma hayne<br />
                Maruun bay dubbada maalinguur, soo digiigixiye<br />
                Bal dayooy dannaaniga mar baa, deexda loo rogiye</p>
            <p>Huwan baa darxumo quursateen, damac Alluu naarye<br />
                Dillaalkiisa Ina-AwCilmaan1, duxi ka raacayne<br />
                Bal dayooy dubbihii lala dhacay, daqarka hoorshaane</p>
            <p>Usna daacad dhiib kuma samreen, degaha Haarune<br />
                Nimankii dalkoodii la dhacay, uma dagaageene<br />
                Bal dayooy dacluuskii qabsaday, kuma danqaateene</p>
            <p>Inkastuu jinnnigu duufsadee, Doh iyo Buur geeyay<br />
                Marna door intuu ciirsi bido, Dalal ma yeeleene<br />
                Bal dayooy dawaaraha mar buu, daw ka soo dhiciye</p>
            <p>Cawlyahanka daraf baan lahaa, diifta kula roore<br />
                Goortuu Makaahiil dujeey, iga danaysteene<br />
                Bal dayooy shisheeye i dafay, an iga doorteene</p>
            <p>Aniguba dudmiyo ciil waxaan, dibedda meeraaba<br />
                Waxay deyraday igu faleen, deris ahaadaanba<br />
                Bal dayooy mar buu iga dubnixi, duunka baahala e!</p>
            <p>Waxaan ka soo guuriyay Aw-Cabdille Ibraahim, dabadeed waxaa laaxin
                tiray Xaaji Cabdiraxmaan Sayid Maxamad.</p>
            <ol type="1">
                <li>Ina Aw-Cilmi Geeseey.</li>
            </ol>
            <h3 id="rabbaa-deeq-leh">Rabbaa Deeq Leh</h3>
            <p>Rag badan oo Daraawiish ahaa waxay sheegeen inaan Sayidku gabay la
                sheego marin sheego marin 1904tii ka hor. Waxay yiraahdeen gabaydan yar
                yar ee soo socda oo aan isku xarafka ahayn ayaa ugu horreeyay gabay uu
                mariyo.</p>
            <p>Waxaa suuraggal ah oo iyana loo malayn karaa in gabayadan, mid kastaa
                intan keliya laga hayo, wixii kalena ay lumeen, runtuse Eebbaa og:</p>
            <p>Rabbaa deeq leh roobbaa qabow, raaxo nabad baa leh<br />
                Jannaa ruga raxmaan baa baryo leh, raacis Nebi baa leh<br />
                Werdaa ridis leh weli baa rilla leh, rabid shareecaa leh</p>
            <p>Run baa fiican beenbaa rufucan, raran cadaab baa leh<br />
                Rataa xoog leh geel baa ruko leh, ramag haleelaa Ieh<br />
                Araa raxan leh reer baa raqsi leh, rogob wan weyn baa leh</p>
            <p>Bad baa reen leh rays baa cunto leh, ruqa abaar leh<br />
                Goraa raan leh aar baa riddama, rooris faras baa leh</p>
            <p>Jannaa udug leh jiic baa godgodan, jahanamaa qiiq leh<br />
                Jigraa ridis leh xoolaa Jigjiga, jooga anigaa leh<br />
                Wuxuu soo jibaadaba libaax, jees maraa mlcile</p>
            <p>Allaa xoog leh diinbaa xarbl leh. tegid xajkii baa leh<br />
                Gobbaa xigid leh xoor baa dhanya leh, dhaqasho xiita leh<br />
                Xasad iyo xumaan laysku dilo, xiisad beled baa leh</p>
            <p>Aqal xeerar wayn xaal gobeed, xilasho gaaraa leh<br />
                Xurmo iyo wanaag loo xishiyo, xidid galbeed baa leh<br />
                Waxaan kaa xishoon iyo ximaar, xeewal bari baa leh<br />
                Allaa weyn cirkaasaa wahdiya, waaya duni baa leh</p>
            <p>Dayax iyo shamsada deyran baa, daalac iyo nuur leh.</p>
            <p>Lo’ baa sixin leh ari baa sadaqo leh, xooryo ibil baa leh<br />
                Bir baa sulub leh soofaa wax jara, tamayo geed baa leh</p>
            <p>Wax ciyoonba loo go’iyo … sumuc baa leh<br />
                Cashrigaa wax laga soo rogiyo, cagana Dhooddaa leh.</p>
            <h3 id="caynab-raabbiyan-weeye">Caynab Raabbiyan Weeye</h3>
            <p>Wax badan buu Sayidku fardaha iyo ammaantooda ku dheeraaday,
                heliddooda iyo dhaqaalahoodana ku dadaalay. Eebbe weyne taa waa ku
                gargaaray. Mar baa Daraawiish dhexdeeda laga waayay nin aan faras
                lahayn. Waxtarna waa ku qabeen xulquun iyo xarrago mid kasta ha ahaatee.
                Genbigii iyo jihaadkii labaatanka gu’ socday fardahaa xoog u ahaa.
                Sayidku isagoo ammaanaya faras fardaha u gaara ka mid ah oo la oran
                jirey Fookheeye, ayuu mariyey geeraarkan oo wuxuu yiri:</p>
            <p>Caynab rabbiyan weeyoo, waa ramaas midabkiisu<br />
                Ranji weeye madoobe, Allay riiracsanaa!</p>
            <p>Afartuu ku rabbaasoo, dhulka uu ku rukaaso<br />
                Alley waa rukunkaase, ma riiraash lacagaa!</p>
            <p>Afka raaska ku yaalbaa, yaarka loogu ridaa<br />
                Allay raabsi bilaashlow, ilka raawisanaa!</p>
            <p>Muquus ay rakibeen buu, rukumtaas ku hayaaye<br />
                Alley gowsa radeeban, bir ku ruugi okaa!</p>
            <p>Bacaraarka roggiisa, hadduu ruuf kaga siiyo<br />
                Alley raad-uristiiyo, rayanaysa miyaa!</p>
            <p>Rusuulkaa wejigiisa, gabbashaa lagu reebay<br />
                Alley roorta quluudku, ra’ qoolaaban miyaa!</p>
            <p>Guudku waa rucun duugoo, sida raama jaleelo<br />
                Kolba waa ragiiyaayee, ma reexaan lulataa!</p>
            <p>Ricir weeye garbuuyoo, rinjis weeye dhadhaabe<br />
                Iskuruugga gadoobka, Alley raasisanaa!</p>
            <p>Ruqur dheguuyoo, sida riimaha doog baa<br />
                Dabayluhu rogrogaane, Alley riiqad sanaa<br />
                Rabrab weeye shafkiisu, sida aar riggamaaya</p>
            <p>Alley riixis taraarka, wax ridaamin okaa!<br />
                Iftinku riinji sideeduu, rabbac weyn qotomaaye<br />
                Alley raaraha laaciyo, rab caleen leh miyaa!</p>
            <p>Runduhuu ku handoodo, saynta uu ragxinaayo<br />
                Alley roob gababeed iyo, raya xiini miyaa!</p>
            <p>Wax ruuxiisa ku jeediyo, ragga waa ka didaaye!<br />
                Ra’yiguu ka gartaaye, Alley raahibsanaa!</p>
            <p>Raqlihiisu waa waala, rujo weeye qabow<br />
                Rukuduu ii goglayaaye, Alley raaxa lahaa</p>
            <p>Rig haddii laga siiyo, riishad weeye qarxaysee<br />
                Rasaas weeye dhacaysee, Alley roori okaa</p>
            <p>Hadduu raacdo gelaayo, magaan waa is ridaa<br />
                Raabbaqaadka ma daayee, Alley riiq wadanaa</p>
            <p>Rab inaan ku iraa iyo, dusha way la rabaaye<br />
                Rikaab dhowr ma yaqaannee, Alley raallisanaa!</p>
            <p>Fanku reenji xideedoo, rawax geedo qarsheenoo<br />
                Rab cagaarku ku yaal iyo, rab caleen leh miyaa.</p>
            <p>Geela reysin irmaan iyo, ruka meel lagu foofshiyo<br />
                Ramag buu la tagaaye, Alley reer badanaa!</p>
            <p>Haddaan ruunka u saaro, asaan rayfal ku dhaado<br />
                Allay rootis dhaqaaqu, wax ragaadsan miyaa!</p>
            <p>Markii uudku ka raago, amuu raashin waayo<br />
                Waabka waa ka rigtaaye, Alley ruus jecelaa!</p>
            <p>Markii raatibku yeero, amaan oodda ka riixo<br />
                Riyaaquu gurxamaayoo, Alley reen kululaa!</p>
            <p>Waxaan ka qoray Xaaji Maxammed Cawl I972kii.</p>
            <h3 id="reerkayga-kama-soo-rareen">Reerkayga Kama Soo Rareen</h3>
            <p>1904tii ayay Daraawiish udubka dhidbatay xeebaha Ayl, Ilig, Gabbac,
                Hawd-Bari iyo Nugaal xaggeeda hoose. Barwaaqo iyo baraare ayay ka
                heleen. Iyadoo si aan loo oolli doonin loo yaal, ayaa nimankii
                qusuusidda ahaa oo Daraawiish caynaanka u hayay ku taliyeen in xarunta
                loo wareejiyo godanta Nugaaleed (Taleex). Maxaa wacay geeli baa dhulkaa
                dhagaxa ah oo badda u jeeda ku xumaaday. Markii reerkii dhooddi iyo guda
                Nugaal lagu furay, waxaa dhacay abaar xoolihii ku xumaadeen. Nin
                Daraawiish ka mid ah ayaa tiriyay gabay calaacal ah oo yiri:</p>
            <p>Aabbow ninkii ari lahaa, waa abaarsadaye<br />
                Awaaraha dhacaayay riyihii, la indho beeleene<br />
                Ilig iyo hadduu Ayl ka yimid, waa Allow sabale<br />
                Awrkayga ii keen berraan, qaban Caraadeene</p>
            <p>Taa isagoo Sayidkuna ka calaacalaya, taladii qusuusiddana haaraamaaya
                wuxuu isna yiri:</p>
            <p>Rannag dhalay lo’ wada riira iyo, raasumaal ariya<br />
                Rigta ciirta caanaha la raqi, racawadii maalka<br />
                Ragraag sixinta oo gob weyn, lagu rabbaasaayo</p>
            <p>Rogob iyo baruur iyo caddiin, ramaqsigii goolka<br />
                Raka sare rawaaxi iyo xiriir, raarta laga buuxshay<br />
                Ribix waxaan ka helay maalintaan, rababkii Ayl iillay</p>
            <p>Ra’yigeyga kuma hayn inaan. rug uga guuraaye<br />
                Wax rafaad i soo galay markaan, awrta soo raraye<br />
                Rabbi nimaan aqoon bayga qubay, raaxadaan qabaye</p>
            <p>Rag baa igu cabiidshaye, Nugaal1 risaaloone<br />
                Nimanbaa riddaan igu wadaye, raalli ma ahayne<br />
                Reerkeyga kama soo rareen, rabadinkuu yiile</p>
            <p>Sidaan raaska dhooddi ugu furay, rina ma dheefayne<br />
                Goortuu rammaaslayda yimi, ruqay adduunkiiye<br />
                Risiq lagama helin geelashii, reysinka ahaaye</p>
            <p>Kolba haddaan ka soo ruqay kobtay, ramastu ii tiillay<br />
                Kolaan nuqur jabsado maalintay, rayadu geedowdo<br />
                Amaan raran gashado quullihii, raanta le’ekaaye</p>
            <p>Curdunkii ruguugacay kolaan, rubuc ka soo beegto<br />
                Amaan miraha roobkii ku baxay, ragad ka soo buuxsho<br />
                Haddaan Hawd2 rabalkiisa aal, dan uma riiqdeene</p>
            <p>Waxay ii riyaaqsheen dalkii, reebida ahaaye<br />
                Waa meel dugaag roorayoo, ruqumbiyaaye<br />
                Waa meel raqdii aad tagtaa, rux dad ey tahay</p>
            <p>Waa meel aan raan geedo weyn, raxan ka daaqeyne<br />
                Waa meel ris iyo caws rudmo ah, laga rifayaaye<br />
                Waa meelaan raandhiis lahayn, ruus ka soo baxaye</p>
            <ol type="1">
                <li>Nugaal: Waa dibir ballaar iyo dhererba leh oo cayn iyo saraar ka soo
                    rogmada oo badda Ayl gala.</li>
                <li>Hawd: Waa dhul dhir badan oo u dhexeeya Ciid iyo Nugaal.</li>
            </ol>
            <h3 id="sayid-baa-ka-baqay">Sayid Baa ka Baqay</h3>
            <p>Nin la oron jiray Colujoog Aadan Jugle ayaa wuxuu mariyey gabay faan
                ah oo uu ugu gooddinaayay dadka ay xeefta iyo xafiiltanka lahaayeen.
                Gabayga halkudheggiisu wuxuu ahaa:</p>
            <ol start="19" type="A">
                <li></li>
            </ol>
            <p>Sayidkoo ka baqay geelayaga, Seeto soo degaye<br />
                Seenyoy waxaa lagu maalayaa, aniyo Saacwaale<br />
                Saakana wax sahan loogu diray, Lebisagaalaade.</p>
            <p>Sayid Maxamad markii gabaygaas loo mariyey waa ka dhirfay, siiba
                tixda isaga magacaabaysa, muddo ka dib ayaa ninkaas geelashoodii iyo
                kuwii la xerada ahaaba Daraawiishi gacanta ku dhigtay. Goortaasaa
                Sayidku gabaygan mariyey isagoo tixraacaya gabaygii Colujoog mariyey,
                wuxuuna Sayidku yiri:</p>
            <p>Geela siisahaygii arkee, Seeto1 laga cayrshay<br />
                Ee suudigii lagu eryiyo, soolka iyo hawdka<br />
                Oo Lebisagaalaad2 maree, Saaxil loo qaxiyey</p>
            <p>Sayid baa ka baqay waa halaan, saabka galihayne<br />
                Nin waliba sinjigii waa tagaa, siiraduu yahaye<br />
                Alla hadalku saxariirsanaa, waa sab alabkeede</p>
            <p>Waa sugurdhe Colujooga3 yiri, saajac baan ahaye<br />
                Saraakiil nin gowracahayuu, saa’ilahayaaye<br />
                Hadduu Sugulle Caynaanshe yahay, sidaa ma yeeleene</p>
            <p>Wiilyahow salaafxumada waa, saymhoo kale e<br />
                Waa lagu sixraye kuma dhacdeen, surin ciryoone<br />
                Sirqayahay waxaad raadin waa, sababul mowdkiiye</p>
            <p>Adigaa salaadsaday inaan, soofka kaa dhaco e<br />
                Waa saadsataye Ina-Jugloow4, silic ma joogteene<br />
                Saakana maxaad oran lahayd, saabir baad tahaye.</p>
            <p>Waxaan ka qoray Xaaji Jaamac Ismaaciil Dhoon. Waxaa ka dambeeyay
                gabayada 61aad, 95aad, 96aad, iyo kan 101aad.</p>
            <ol type="1">
                <li>Seeto: Balli ku yaal Burco agteeda.</li>
                <li>Lebi Sagaalo: a) Sagaal geed oo lebi ah oo ku taal banka Aroori
                    dhankiisa Hawd. b) Tuulo u dhexaysa Dabagoryaale iyo Ina-Guuxaa.</li>
                <li>Colujoog: Waa Colujoog Aadan Jugle.</li>
                <li>Jugle: Colujoog Aaden Jugle, Sayidkaa gabay u mariyey. Eeg gabayga
                    99aad.</li>
            </ol>
            <h3 id="canjeel">Canjeel</h3>
            <p>Heshiiskii Ilig lagu kala qortay ka dib ayaa Ingiriisku wuxuu isku
                dayay inuu Daraawiish qalaanqal iyo xumaan ka dhex abuuro si ay u kala
                firdhaan. Xirribtii iyo xeeladdii waxay tustay inuu xagga diinta ka
                galo, sidaa daraadeed buu ururiyay niman wadaaddo ku-sheeg ah oo isaga
                raacsanaa, afkana wuxuu u geshay inay Shiikh Maxamad Saalax oo Sayidka
                shiikhiisa ahaa, ka gowriyaan ama ku dacweeyaan, wadaaddadiina taa way
                oggolaadeen.</p>
            <p>(Fiiro gaar ah u lahow gabayga: Mahade haw sheego).</p>
            <p>Ingiriisku markab ayuu ku qaaday oo wuxuu geeyay Maka iyagoo ku
                marmarsiyoonayay inay xajkii gudanayaan. Dabadeed Shiikh Maxamad Saalax
                bay u tageen oo waxay u sheegeen waxaan jirin iyagoo Sayid Maxamad
                cambaaraynaya. Shiikh Maxamad Saalax taa run uma qaadan. Dhowr toddobaad
                haddii xaajadii laga doodayey waxay oggoleysiiyeen inuu Sayidka xaashi
                aan ceeb lahayn oo waano ah u diro. Hase yeeshee, karraanigiisii ayey
                xeelad iyo xirrib u yeesheen si uu u qoro xaashi Sayid Maxamad
                cambaaraynaysa, wuxuu ku kacayana ceebeynaysa. Inkastoo ay adduun badan
                bixiyeen taasi way u ahaatay oo waa u meel mertay wadaaddadii.</p>
            <p>Xaashidii markii Ingiriiska loo keenayna wuu badiyay, ceebta
                Daraawiisheedna wuu faafiyay, xaashidaa nuqul ka mid ah ayaa xaruntii
                Daraawiisheed soo gaadhay, lama qarin ee dad oo dhan baa loo akhriyay,
                waana loo sheegay. Dabadeedna, hadalkaa beenta ah niman baa run mooday
                iyagoo moog in qooladdaan iyo xeeladdaan Ingiriis maammulay. Niman dhowr
                boqol ah ayaa faqay oo waxay ku tashadeen xarunta inay af-gembi ka
                tuuraan, hase ahaatee uma hir gelin.</p>
            <p>Markii la ogaaday sirtay damacsanaayeen, wixii ku habboonaana la
                qabtay, wax la dilay iyo wax la dayriyey iyo wax duubkii Daraawiishnimo
                laga qaaday ayaa laga dhigay. Sayidkuna gabaygan ayuu tiriyay. Taasna
                waxaa loo yaqaan “Canjeel-tala-waa”. Gabaygii Sayidku mariyey wuxuu
                ahaa:</p>
            <p>War Suudoow1 sedkaa waa jannee, samac kalaankeyga<br />
                Salaama Alla yeelyow adaan, saakin kuu ahaye<br />
                Sowdkaan ku leeyahayna yuu, salabka kaa raacin</p>
            <p>Sonkor iyo sarreen malable iyo, sixin ku iidaaman<br />
                Xeeryaha sanuunadan barnida, lagu sibbaakhaayo<br />
                Sulux caana geel Sogob la qalay, sarara geedeysan</p>
            <p>Sareedada raggii aan u waday, saadka iyo quudka<br />
                Saqda dhexe habeenkii raggaan, saha u geynaayay<br />
                Kuwii aan sabbaaraay ay baa, saatan ii galaye</p>
            <p>Salaaddiinta nimankaan qoree, sare u qaadaayay<br />
                Raggii sidigta geela hayayoo, suuska beeganayay<br />
                Nimankaan siday doonayaan, sahal u yeelaayay</p>
            <p>Nimakaan sariira u dhisee, soohdinta u jeexay<br />
                Surradda iyo dadabtii raggaan, saari ugu gooday<br />
                Gabdho wada saruurada raggaan, sowjad uga yeelay</p>
            <p>Nimankaan salaaxanahayee, saxar ka eegaayay<br />
                Nimankaan siraayada col iyo, saha ka dhowraayay<br />
                Nimankaan saqiir iyo kabiir, sama u miiraayay</p>
            <p>Sidka boqola soof badan raggaan, wari uga yeelay<br />
                Soogaan darmaan iyo raggaan, salabaduu dhiibay<br />
                Nimankaan sangootida fardaa, siiya oronaayay</p>
            <p>Raggaan sumaca maawdhiina iyo, saannadda u buuxshay<br />
                Nimankaan salaaddiyo u dhigay, subacyadii diinta<br />
                Sallallaahu Nebigii raggaan, saamax uga doonay</p>
            <p>Nimankaan sokeeyaha bidiyo, siiro iyo aammin<br />
                Sarsarkooda nimankaan degiyo, suuqa gurigooda<br />
                Saxariiraday igu faleen, waa sahwiyayaaye</p>
            <p>Nimanyahow si daran baa, qalbigu ii saddamayaaye<br />
                Sokeeyiyo xigaalaanan sugin, saaca maantaaye<br />
                Soomaaliyoo idili way, sun iyo daybaaqe</p>
            <p>Sullankood la naar gun iyo, saaruqyay helaye<br />
                Sinjidhaannaddii bay khatalay, saanjiga ahaaye<br />
                Oo waa seeddiyaashay wexeer, saatan ii galaye</p>
            <p>Saro nama dhex ool Faaraxii2, seerigii xulaye<br />
                Iblays baa sallaan kala degoo, saaxilkuu diraye<br />
                Sucdi haddii uu leeyahay, kufrigu uma sujuudeene</p>
            <p>Sakal lagu rid reer Samatar Khalaf, seega taladiiye<br />
                Subeerray noqdeen wiilashaan, saakullayn jiraye<br />
                Kolkaan anigu saafi u noqday, sir ila dooneene</p>
            <p>Sankuneefle oo idil, way i saa’ilahayaaye<br />
                Nin kaleba salaaf ha ila galo, sarada ceebeede<br />
                Sugi maynin Qoriyow3 inuu, suuqyo ii tumane</p>
            <p>Sakaar waxaan ugooyiyo waxaan, uma u daadshaaba<br />
                Axmed-Fiqi4 jawaab kagama helin, sadaqadaydiiye<br />
                Sannahaabadiisaanan abid, kari hayne</p>
            <p>Saniciisa baas iyo hadduu, saxalku ii keenay<br />
                Subaac qooqan baa iigu yimid, sabada ciideede<br />
                Inuu ferenji ii soo sawiray, waw su’aal qabaye<br />
                Subbeehigu wuxuu igu khatalay, saahid baan ahaye<br />
                Safiihnimadu waatuu dorraad, gaal u saacidaye<br />
                Soddon jeer ka badan ceeb intuu, saancaddu falaye</p>
            <p>Markaan sebi ahaa iyo haddaan, suurad oday yeeshay<br />
                Saamaa Ilaah iiga dhigay, saaxir ii colahe<br />
                Saaxiibkii aan yeeshaaba, waa saymo lagu reebye</p>
            <p>Mar haddaanuu sabankeer nafluhu, saafi noqonaynin<br />
                Waxba yaanan sida saar nin qaba, salalin goorteere<br />
                Ilaahow adaan kuu samree, suubi taladayda.</p>
            <p>Gabaygan waxaan ka qoray Xaaji Axmad Aaden Surgo, sannadkii<br />
                1956kii.</p>
            <ol type="1">
                <li>Suudi: Xaaji Suudo Shabeelle, wuxuu ka mid ahaa qusuusidda
                    Shabeelle. wuxuu kaloona ahaa afhayeenka Sayidka. Waxaa lagu dilay Bixin
                    iyo Waw, (Garoowe) 1919kii. Waxaa dilay ciidamada Ingiriiska.</li>
                <li>Faarax: Faarax Maxmuud Sugulle, wuxuu ahaa ninka Dariiqada ugu
                    xoolaha badnaa, Sayidka walaashii ayuu qabay, wuxuu madax ka ahaa
                    shirqoolkii iyo afgambigii Canjeel. Daraawiish ayaa Laasadaar ku dishay
                    ka dib markuu baxsaday.</li>
                <li>Qoriyow: Shiikh Cabdullaahi Shiikh Yuusuf Cumar, wuxuu ahaa
                    garsoorihii xarunta Daraawiishta, waxaa la dilay maalintii diyaaradda
                    1919kii.</li>
                <li>Axmed-Fiqi: Axmed Faarax Maxamad, wuxuu ahaa nin caalin ah, oo
                    Daraawiish madaxdeeda ka mid ahaa, wuxuu ku dhintay Hilaqajaabur oo
                    Qallaafe iyo Beledweyne u dhexaysa I950kii.</li>
            </ol>
            <h3 id="ma-sabaan-ka-sabaan-baan">Ma Sabaan ka Sabaan Baan</h3>
            <p>Wax badan baa Ingiriisku ku dadaalay Daraawiish inuu heshiis nabadeed
                la dhigto. Taasi waxay keentay in xaashiyo badan lays dhaafsado, si
                waanwaan nabadeed loo helo. Daraawiish waxay la ahayd inaan taas sina
                loo arkayn iyadoo Ingiriis dhulka Soomaaliyeed isaga mooyee, iyo dad iyo
                duunyo wixii Daraawiish maagga iyo gardarrada uu uga dhacay ama uga
                laayey isagoo bixiya maahee.</p>
            <p>Guyaal badan hadday taasi socotay, guul iyo go’aan midna aan laga
                gaarin, qallooc iyo qunjuruufana Ingiriis dayn waayay, dagaalna lagama
                maarmaan noqday, ayaa Daraawiishi col qalqaaleen. Usagoo Sayidku colka
                guubaabinaya oo guuto bixinaya, wixii lagu falay iyo waxa ka maqanna
                xasuusinaaya, waxay ka fali doonaanna u tilmaamaya, ergo iyo af beenina
                inaanay wax tarayn ogeysiinaya, waxa la gudboonna u shcegaya, waxa la
                filaayana samasaadinaaya, ayuu yiri:</p>
            <p>Ma sabaan ka sabaan baan, nabad saafi ahaayoo<br />
                Sukuudoo edeb yeeshayoo, sowd xun aanan lahayn</p>
            <p>Ma sabaan ka sabaan baan, salowgaan kicinaayiyo<br />
                Saryankaan eryanaayiyo, sakhraankii iska daayay</p>
            <p>Ma sabaan ka sabaan baan, so’yaqaanka dugaaggiyo<br />
                Haadkii aannu sabaynayn, soominnoo qadinayoo</p>
            <p>Ma sabaan ka sabaan baan, safarkaygu xirnaayoo<br />
                Suuqyadii Buullaxaar1 iyo, Saaxil2 aannan tegeynoo<br />
                Ma sabaan ka sabaan baan, sabadii Cagadiid3 iyo<br />
                Suubaankii Ballishiil4, Soobir aannan ku maalin</p>
            <p>Ma sabaan ka sabaan baan, sida siigiyo cawsha<br />
                Saraar meerid ahaayoo, saafuroo aan maqnaayoo</p>
            <p>Ma sabaan ka sabaan baan, sowjad aan nin lahayniyo<br />
                Sebi aabbihii waayay, sabab beena ku daajay</p>
            <p>Ma sabaan ka sabaan baan, silcayeyda haweenkiyo<br />
                Salowgii ka baxaayey, saraarkii gelin waayay</p>
            <p>Ma sabaan ka sabaan baan, ergo soogan ahaayoo<br />
                Suudigii aan maraayey, sammaadeeyay jirkaygoo</p>
            <p>Ma sabaan ka sabaan baan, raggaygii la sadqeeyay<br />
                Soofkaygii la xaraashay, sed yaa iiga cesha subax noolba lahaa</p>
            <p>Ma sabaan ka sabaan baan, Sumeynow5 ina daa iyo<br />
                Sarkaalowda hayayoo, saamacow lagu waayey</p>
            <p>Ma sabaan ka sabaan baan, su’aashii Rabbigey iyo<br />
                Subxaanow Nebigii iyo, saalixiinta xusaayoo saacaygi i hayey</p>
            <p>Saxayoo maxumaynoo, sarmaseegto u diidayoo<br />
                Sowd kalaa daba yaallee, bal aan kaana sifeeyo</p>
            <p>Ma xalaa la i suurshoo, samadaa la i geeyoo<br />
                Salaloo isla boodayoo, saarkeygii i qabtayoo</p>
            <p>Ma sawaadka habeen baan, inaan suulasha laabtiyo<br />
                Sin intaan u fariistiyo, neexadkii kari waayey</p>
            <p>Ma salaadda Ilaah baan, sahwiyoo garan waayey<br />
                Ma soortii aan cunaayaa, sibir ii dhadhantayoo</p>
            <p>Ma sawaalka boqoolaan, sardankaan guntanaa iyo<br />
                Sammaddii aan maraayaa, sugulkaa iga yeelayoo</p>
            <p>Ma suugaanta nabadeed iyo, samaan baan la helaynoo<br />
                Inaan saamax ahaadaan, sina loo arkihaynoo</p>
            <p>Ma samuuladka roob iyo, suuligii Maka yiilliyo<br />
                Sibbaakh khayli la moodyow, Dhooddi6 baan salabeeyoo</p>
            <p>Ma fankaa sallaxoobayoo, sinmayoo aan dhinnaynoo<br />
                Ma sakaarkiyo laabtay, sikiibowday baruuroo</p>
            <p>Ma sarbaabka qandoodkiyo, surka baaca ka weyn baa<br />
                Wax suurreeya la waayay</p>
            <p>Salalkii caddiintiyo, sudeenkiisa dushiisiyo<br />
                Salladaan ku fariistiyo, sararuu ma balbaayoo</p>
            <p>Guudku soohdin haruur iyo, ma sabuul baxay baa<br />
                Dhegihiisu salaadooyin iyo, samayooyin miyaayoo</p>
            <p>Sanqaroorkiyo fooddiyo, sawriciisa wanaaggiyo<br />
                Salaantiisa wujuuhdu, ma shiikh saahidabaayoo</p>
            <p>Seedihiisiyo jiidhku, ma soofaa adakaayo<br />
                Afartuu ku saqleeyo, ma safeexad biraayoo</p>
            <p>Hadduu soosiyo qayliyo, sannahaabo dareemo<br />
                Indhuhuu selledaayoo, ma siraad la shidaayoo</p>
            <p>Mar haddii salow daaro, salaaxiisiyo shiishtiyo<br />
                Sin ha looga wareegiyo, saahidkey badanaayoo</p>
            <p>Haddaan suufka hullaabto, sabarkiisa boggaagiyo<br />
                Sarruxuu hinqiyaaye, ma saaweer qalanjaayoo</p>
            <p>Sanqaraare caroodkiyo, safalkiisa buruudku<br />
                Ma subbeehi iblaysoo, saacaddaynahayaayoo</p>
            <p>Meelay siigo ku duushay, seenyo ay olollayso</p>
            <p>Wixii saab la ahaayiyo, sarkaalkii lagu toogtuu<br />
                Ka sad qaadan yaqaane, suuddannay ma jinnaayo</p>
            <p>Saxayoo ma xumayno, sarmaseegto u diiday<br />
                Sowdkalaa daba yaallee, bal aan kaana sifeeyo</p>
            <p>Ma siddeetan ululufoo, saadadii jabartiyo<br />
                Sinjigay laga uumaa, siraayuu guntatayo</p>
            <p>Ma siddeetan ululufoo, sadarkii cilmigii iyo<br />
                Suuraddii albaqraad, subcisaa umashaayoo</p>
            <p>Ma siddeetan ululufoo, saajacoo aan baqaynoo<br />
                Suufiyoota dagaalkaa, saanadii xiratay</p>
            <p>Ma siddeetan ululufoo, sumicii wadatoo<br />
                Saabuul khayli ku joogtaan, sida suurka afuufi</p>
            <p>Ma Soomaali riddowdaan, midaan saabka ka toogtiyo<br />
                Midaan suunka ka gooyiyo, midaan saabir ka yeelo<br />
                Saddexdaa aan huraynoo …</p>
            <p>Ma safkaannu collowniyo, suweeyaa inankiisiyo<br />
                Saaxir xayra dayeenaan, sadaqo looga luraynoo</p>
            <p>Kuwii suudha xumaa iyo, kuwii seynta lahaa iyo<br />
                Maan safkii Hagar Aaden, sogob aanan ka yeelin</p>
            <p>Kuwii diinta siraayey, sallallaahu caleeyhi<br />
                Sunnihiisa khilaafaa, sandalaa laga jeexi</p>
            <p>Ma kuwii sunta leefiyo, saruuq baan fakanaynoo<br />
                Ma ruuxaan sababaa baan, sayi’aad ka kordhaynoo</p>
            <p>Ma sawaab iyo khayr baa, samaydayda ku dheehan<br />
                Waa siyaada Ilaahe, ma sareedo adduun iyo<br />
                Simaadhii jannadii baa, nala siinahayaayoo</p>
            <p>Ma Subayr-Cabdilliyo, intii diinta siraysiyo<br />
                Intii loobadda seegtaa, ka subxaana lillaahiye<br />
                Sakharay lagu geynoo!</p>
            <p>Waxaan ka qoray Xaaji Ismaaciil Dhoon.</p>
            <ol type="1">
                <li>Bullaxaar: Waa magaalo fil weyn oo u dhaxaysa Berbera iyo
                    Saylac.</li>
                <li>Saaxil: Waa magac labaad oo waagii hore Berbera la oron jiray.</li>
                <li>Cagadiid: Ceel geela loo arooriyo oo ka mid ahaa ceelasha
                    Cadmeed.</li>
                <li>Waa balli hawd ah oo Buuhoodle dhanka koofureed ka xiga.</li>
                <li>Sweyne: Wuxuu ahaa sarkaal ka mid ah Ingiriiska oo Daraawiish la
                    dagaalamayey, derajadiisu waxay markaas ahayd Gaashaanle dhexe (Lt.
                    Colonel). Daraawiishi waxay u tiqiin Sweyn-Cawar.</li>
                <li>Dhooddi: Wuxuu ahaa faras qurux iyo dheerayn caan ku ah, hortiina
                    waxaa lahaa Xirsi Cartan Boos, dabadeedna Sayid Maxamad buu hadiyad u
                    siiyay.</li>
            </ol>
            <h3 id="waa-duni">Waa Duni</h3>
            <p>Gu’ga Xaraame-cune la baxay deyrtii ka horreysay, ayaa dagaalkii
                Ingiriis iyo Daraawiish ka dhex socday istaagey, taas waxaa ugu wacnaa
                Ingiriis oo xeebta isugu tegay, markaasaa waxaa batay salowlihii iyo
                socotadii, tuugadii iyo dhicii, dhinac kasta ha ka yimaadeen ama ha u
                socdaane, taasu waxay keentay nin walba ninkuu arko inuu dilo. dhaco ama
                xado.</p>
            <p>Sayidku isagoo taa la fajacsan ayaa waxaa war lagu soo gaarsiiyay in
                Ingiriis doonaayo waanwaan iyo heshiis. Wadaaddiina heshiiskaas waaba u
                riyaaqeen, qaarkoodna waxayba yiraahdeen inaannu gaalada xiriir la
                yeelanno waa bannaan tahay.</p>
            <p>Haddaba, Sayidku usagoo tilmaan ka bixinaya wixii uu hortii la
                yaabbanaa iyo warkaa loo keenay iyo saxariirta, silaca iyo xumaatada
                joogtada ah, ayuu gabay tiriyay, wuxuuna yiri:</p>
            <p>Xuseenoow Allahaynoo sahlee, saancaddaa timiye<br />
                Maandhow siqiir iyo kabiir, sida la yeelaayo<br />
                Hadba suufiyey qaban intaan, soogsadoo kaco e</p>
            <p>Surinkii aan joogaba dhulkaan, samay ku jeexaaye<br />
                Salaadda sunniyo waajibikii, waa sahwiyayaaye<br />
                Subicii quraankiyo wardigii, seegay waayaha e</p>
            <p>Ma siraadna dhaayuhu haddaan, meel ka sowlixiye<br />
                Ban saliid la moodiyo waddadu, surin ma dhaamaane<br />
                Sogsogtaan maraa sida indhuhu, nimay saruurmeene</p>
            <p>Maandhow nin caro suursanoo, saaqsan baan ahaye<br />
                Sarduubkaa i joogee qalbigu, way saddamayaaye<br />
                Suukaaya ciil baan arlada, sulugle meeraaaye</p>
            <p>Suxullada uun baan labada law, suran alleykiiye<br />
                Surmadaan ku kuudadaay, tan iyo saaca waabberiye<br />
                Surkii bay igu jabay, foorarkaan seban u yaallaaye</p>
            <p>Sidii soocan baydada ma hado, saakin iyo jiife<br />
                Sardhadaan laamandhoodsado hurdada, waa ka salalaaye<br />
                Goortay Sahuuraddu1 dhacdaan, suluf iraahdaaye</p>
            <p>Saqda dhexe alleylkii markii, sahalka loo jiifay<br />
                Saxalkiyo2 Mariikhii3 haddii, la igu soo suurshay<br />
                Sawaxa iga soo baxay miyaa, Suurkii4 la i mooday</p>
            <p>Sidii saxal najuumeed markaan, saxaha eegaayey<br />
                Ma Samuuladkaan5 sida ayaxa, samada uugaanshay<br />
                Ma saxaabka duuliyo cirkaan, sare u weydaartay</p>
            <p>Sakar roob daruuraha salliban, saymo curanaaya<br />
                Sarka dhabanta fiidkii markey, samadu ceegaatay<br />
                Goortay suxuurtii ahayd, sarab miyaa fuulay</p>
            <p>Goortii sawaaxiga gudgude, duni la saameelay<br />
                Onkodka iyo sowdkii markay, samadu xiimaysay<br />
                Hillaacii sabaaraha ka baxay, Sibi6 miyuu muujay</p>
            <p>Ma sagaashankii baa go’uu, sagal ku geylaamay<br />
                Dirirkoo siddeed maray miyuu, bar u siyaadeeyay<br />
                Sammadiyoo kulaykii miyaa, saxansax loo dhaafshay</p>
            <p>Saaq xamasha sooniyo7 cambuul8, saani iyo waadhi<br />
                Arligii sabaanigu ka dhacay, sarac miyaa fuulay<br />
                Sanqaraara udugii miyaa, lala sumbaaxooday</p>
            <p>Afartaa sifeeyoo ka dhigay, suufka oo kale e<br />
                Waa mowjad seylaami iyo, saacad gaw tiriye<br />
                Sawd kalena waa duniyadeer, si aan ka faalleeyay</p>
            <p>Waa dunida uu kala sunsumi, salowlaheediiye<br />
                Waa dunida subaxii baryaba, sare timaaddaaye<br />
                Waa duni samaan iyo xumaan, sooran ay tahaye</p>
            <p>Waa duni sir iyo tuugo iyo, saanji loo kiciye<br />
                Waa dunida saami ugu dhacay, saabir iyo cayre<br />
                Waa dunida siirkeedu yahay, siifad iyo hooge</p>
            <p>Waa duni ninkaad saxarsataa, seedda kuu jaariye<br />
                Waa dunida uu kugu sabbixi, seeddigaa dhabiye<br />
                Waa duni aan saxariir cadaw, laga siqoonayne</p>
            <p>Waa dunida sowraca kufriga, la isku saaweyne<br />
                Waa duni sakaarkii lahaa, laga sabaayaaye<br />
                Waa duni sagaal Talamugge, samanka taagaane</p>
            <p>Waa dunida gaal lagu sallibay, sanac la’aaneede<br />
                Waa duni sarwaan lagaga guri, sado ammaneede<br />
                Waa duni sabaan aakhiroo, silic ka joogaaye</p>
            <p>Waa duni ninkii sadar bartaa, sababi diinkiiye<br />
                Waa duni siyaarada la siin, haaf sarkaaliya e<br />
                Waa duni sarkaalkiyo ardadu, wada sinjaaraane</p>
            <p>Waa dunida Soomaalidii, laga xantaagaaye<br />
                Waa dunida sareedada la qubi, sulux caanoode<br />
                Waa dunida saaq lagu gataa, salaba guud dheere</p>
            <p>Waa dunida loo suuladaa, sakharra naareede<br />
                Waa dunida soon laga tegiyo, sadaqad iideede<br />
                Waa duni safkii laga bexee, gaal la saacidaye</p>
            <p>Waa duni simaadhii jannada, suus aan ku lahayne<br />
                Waa dunida saab ferenji iyo, Saaxil9 loo kiciye<br />
                Waa duni la saacidi kufriga, saaxir kuu colahe</p>
            <p>Waa duni aan lagu soorahayn, siira kuu timiye<br />
                Waa duni sokeeye iyo xidid, kala sawaaleyne<br />
                Waa duni abaal laga samree, samo la diidaaye</p>
            <p>Waa duni subayrdaarraddii10, lagu salaamaaye<br />
                Waa duni subbeyhiintu11 tahay, saadadoo kalee<br />
                Waa duni siyaalaha la fali, laga sujuudaaye</p>
            <p>Waa duni ninkaad boqol sidka ah, siiro ugu yeesho<br />
                Waa duni inuu kuu sallimo, laga sugaaleyne<br />
                Waa duni sun loo shubi ninkii, kuu saddiiq noqone</p>
            <p>Waa duni sunbulaheeda dhici, lala sureeraaye<br />
                Waa duni sirgaxanoo iblays, saababkuu rogaye<br />
                Allahayoow subxaan qaaddiroow, naga salaameyso</p>
            <p>Afartaa intaan saxay miyaan, siinka ka higaadshay<br />
                Surmadiisa lama seejiyee, surin ma qaadsiiyey<br />
                Meeshaan ku kala sooci jirey, soohdin mow mariyay</p>
            <p>Nimanbaa suxuurta u kallaha, sabaq cadaadeede<br />
                Oo suudi kulul marahayiyo, sool abaar badane<br />
                Surmo iyo harraad bay ku tegi, Sibil12 dushiisiiye</p>
            <p>Waxay suran sintaaraha xashimo, qaara siiqa ahe<br />
                Dhirta ay saloolanahayaan, suumahaa go’a e<br />
                Sogsogta iyo qodaxdaa ku jabi, suxulladoodiiye</p>
            <p>Sebaan iyo sebaan bay maqnaan, saayid weheshaaye<br />
                Sugukuun-Aallow bay ku immaan, soonfur dabadeede<br />
                Salka intayan meel dhiginna, waa saafurahayaane</p>
            <p>Awrkii sadaadaha lahaa, saaddambay rariye<br />
                Sebaanka waxaa loo kaxayn, Saaxil iyo Ceege13<br />
                Saddex iyo sagaal bay u dhici, suuqyada belede</p>
            <p>Siirkii muxuu joogay bay, kugu salaamaane<br />
                Subaxay galaan bay ku gadan, sicirka maantaase<br />
                Saddex hadday hoyaadaan ratiga, saaray qalabkiiye</p>
            <p>Sumbulaha xaggaa bay ku lumi, siisihii Gubane<br />
                Subaac iyo libaax iyo dugaag, saaruq iyo haayir<br />
                Walidkood sursuur bay galaan, surin cayriiryoone</p>
            <p>Hadalkaa sagtaa aan ku xiray, sadarka laabtayda<br />
                Intii gabay su’aashiisa qabtay, saxa kalaankayga<br />
                Sowdkaasna duulkaan ku wado, siinka ka higaadsha</p>
            <p>Nimanbaa shareecada sirayoo, gaalka saacidaye<br />
                Oo shalay safkii nagaga baxay, seymihii dhacaye<br />
                Oo saarashada ferenjigiyo, saanjiguu xilaane</p>
            <p>Awgii siyaarada lahaa, selel hadduu qaaday<br />
                Oo ay sahwiday culimadii, saxal marikhowday<br />
                Saxariirka aakhiro hadday, sax u ogaan weyday</p>
            <p>Saqiir iyo kabiir waa la geyn, saqara naareede<br />
                Soon iyo salaad iyo sakada, sadaqadii iiddda<br />
                Sawaab kama helahayaan, waxay camal samaystaane</p>
            <p>Saasna waxaa ugu wacan kufriga, saab la leeyahaye<br />
                Saaxiibkaa wuxuu kugu furaa, soohdintuu dego e<br />
                lyagaan ka saahidin wallee, saamax baan jirine</p>
            <p>Sunnihii jidkii Eebbe waa, laga sawaalaaye<br />
                Sallallaahu Nebigii rag baa, saaxirow yiriye<br />
                Oo saalixiintii la dhacay, sulubkii dheeraaye</p>
            <p>Hadalkaa sagtaa aan ku xiray, sadarka laabtayda<br />
                Intii gabay su’aashiis qabtay, saxa kalaankeyga<br />
                Sowdkaasna duulkaan ku wado, siinka ka higaadsha</p>
            <p>Niman baa cilmiga saahiday, oo diinta saakubaye<br />
                Oo aan sidii Eebbe yiri, sadarna moogayne<br />
                Subaca iyo wardiga kama tagaan, saacadaha leyle</p>
            <p>Waa wada sijaac geesiyaan, sabab ka laabmayne<br />
                Waa sakhi kurtood deeqsiya, soof hadday bixine<br />
                Suuraddooda iyo nuurku waa, saaca waaberiye</p>
            <p>Sarkaalka iyo Hindiga waa dilaan, uma sujuudaane<br />
                Surkana waa ka gooyaan, dadkii saaxirka ahaaye<br />
                Soomaalidii uma turaan, saaruqa ahayde</p>
            <p>Hadalkaan sagta aan ku xiray, sadarka laabtayda<br />
                Intii gabay su’aashiis qabtay, saxa kalaankeyga<br />
                Sowdkaasna duulkaan ku wado, siinka ka higgaadsha.</p>
            <p>Waxaan ka qoray Aw-Cabdille Axmed, Xuseen Aabi iyo Xaaji Cabdiraxmaan
                Sayid Maxamad.</p>
            <ol type="1">
                <li>Sahra: Xiddig qurux badan oo aad u ifa, Soomaalidu waxay u taqaan
                    Waxaxir, Waabberi iyo Cirjeex.</li>
                <li>Saxal: Waa xiddig fogaan badan oo 21ka rugood, rug walba ku wareega
                    laba sano iyo badh.</li>
                <li>Mariikh: Xiddig guduudan oo iftiin badan oo 21ka rugood, ku wareega
                    laba sano in ka yar. Soomaaliduna waxay u taqaan Farraarre.</li>
                <li>Suur: Suurku waa buunka qiyaamaha, uunka qabriga jiif a lagu
                    toosiyo.</li>
                <li>Sammuulad: Waa xilli gala lixda bilood ee bilo Dirir bishooda
                    shanaad habeenka ay tahay 11 ama 12.</li>
                <li>Waa dhul togga Faafan galbeed ka xiga.</li>
                <li>Soone: Waa geed ubax cad oo qurux badan leh oo mirahiisa iyo
                    xididkiisaba wax lagu dhayo.</li>
                <li>Canbuul: Qodax buuran oo ka baxda Galoolka iyo Sarmaanta oo markii
                    dabayli ku dhacdana u foorida sida siiriga.</li>
                <li>Saaxil: Waa magaalada Berbera magac labaad oo la oron jiray.</li>
                <li>Subaydaar: Waa nin meel madax ka ahaa, in kastaba darajadiisu ha
                    gaadhee.</li>
                <li>Subbeehi: Waa dablaha, Soomaaliduse waxay u taqaannay
                    jaajuuska.</li>
                <li>Sibi: Dhul u dhexeeya togga Faafan iyo laagga ka soo farcama webi
                    Sammane.</li>
                <li>Geeg: Waa meel miyi ah, dadkii horena dhisay oo Burco koonfur-bari
                    ka xigta.</li>
            </ol>
            <h3 id="sagaal-nin-oo-walaala-ah">Sagaal Nin oo Walaala ah</h3>
            <p>Sheeko ku-tiri-kuteen ah, runse u dhow waxaannu ku helnay in
                Ingiriisku Sayidka u soo diray siddeed nin oo Soomaali ah si ay u dagaan
                oo u dilaan, dawga Ingiriis doonayana Sayidka uga ridaan. Nimankii
                hadday xaruntii tageen, si fiicanna la isu dhex galay ayaa Sayidku
                sirtoodii iyo xeeladdoodii ogaaday. Haddaba markay u caddaatay in
                nimankani ismalaakadceed yihiin, sir iyo musuqmaasuqna wadaan, ayuu ku
                tallamay inuu laayo, hase yeeshee warna meel dheer buu ku dhacaa,
                dhagaxna meel dhaw e, way la ahaan wayday, dilkoodiina wayska dhaafay.
                Rag odoyaali waxay yiraahdeen, in nimanku ahaayeen niman Shiikh looga
                soo diray oo Qorre ugu tegay dayuuradda gadaalkeedii 1919kii. Sayidku
                intuu jicsinka u adkeeyay. ayuu farxaddii keenay si uu Daraawiish ugu
                sheego, ugana saaro, una sagootiyo, iyana u ogaysiiyo inuu sirtoodii
                gartay, markaasuu Sayidku mariyey geeraar gaaban oo wuxuuna yiri:</p>
            <p>Sagaal nin oo walaalo ah sideennaas<br />
                Siddeed isku bah tahay sidiinnaas<br />
                Ninkuna bah gaar yahay sidaydaas<br />
                Siddeeduna ninkii siri sidiinnaas<br />
                Ninkuna sirtii garan sidaydaas<br />
                Haddaynu isa siri sideennaba<br />
                Mayska kala tagnaa sideedaba.</p>
            <p>Waxaa lagu helay bowsi.</p>
            <h3 id="saha-kacay">Saha Kacay</h3>
            <p>Wax badan ayuu Ingiriis ku dedaalay inuu Sayidka iyo Daraawiish
                gacanta ku dhigo, hase yeeshee markuu xoog ku muquunin waayey, wuxuu
                isku dayay inuu sabid iyo sabaalo ku dayo, si uu samal ugu daadsho.
                Gumaysigana waxa alabkiisu yahay markuu doonayo inuu wax dago, hadba
                inuu dad kale ku soo dugaalo.</p>
            <p>Wuxuu ku guubaabiyey dadkii dhiniciisa ka soo jeeday inay Sayidka u
                raraan gabdho guryo wacan ka soo jeeda, xididnimo iyo xaal gobeedna
                xaajoodaan. hase yeeshee Sayidku taa wuxuu u qaatay qoolad iyo xeelad
                iyo tusaala-dage, umana khushuucin. Intaa waxaa weheshay dhac iyo weerar
                iyo tuugo aan damihayn iyo tahluukooyin qarsoon oo Daraawiish kaga
                immanayay afarta jaho.</p>
            <p>Haddaba, markuu Sayidku arkay waxa arlada ka taagan oo xurmo la’aan
                iyo xishood darro ah, xaaraantii oo la xalaashaday sida uu nin waliba
                gaalka xaggiisa u xaglinaayey, si xiriir ula yeesho ama xoolo islaameed
                u dhaco, ayaa waxay Sayidka la ahaatay inuusan ninna aamminin. Gabaygan
                waxaad Sayidka mooddaa inuu sagootin uga jeedo:</p>
            <p>Saha kacay sababahakan dhacay, samada qiiqowday<br />
                Sannahaabo iyo qaylo iyo, siigo iyo weerar<br />
                Dunideer saraayada col iyo, salowga oomaari</p>
            <p>Saaxiibbadeer kala ordee, sadarba meel saday<br />
                Sokeeyaha safeyn kala noqdee, suuqyadeys geliyey<br />
                Soddognimo qaraabiyo hadday, siiradi dhimatay</p>
            <p>Ummaddii salaaf iyo hadday, sagan la roorayso<br />
                Hadday saacideen gaaladii, saraca keenaysay<br />
                Sallallaahu Nebigii haddii, sowjar1 laga doortay</p>
            <p>Saraakiisha dhoorka leh haddii, lagu sarqaamaayo<br />
                Suweyn baan dadkiis ahay haddii, sowdka lagu yeerin<br />
                Isagu seeruhuu dego haddii, saakun laga yeeshay</p>
            <p>Awgii siyaarada lahaa, salal hadduu qaaday<br />
                Oo ay sahwiday culimadii, saxal mariikhowday<br />
                Saxariirka aakhiro hadday, sax u ogaan weyday</p>
            <p>Hadday sanantay maantii sharciga, saaca loo kiciyay<br />
                Oo ay subbeehiin noqdeen, silic Alla u keenku<br />
                Ka subxaanallaahiye kufriga, sanac hadday moodday</p>
            <p>Sidii Eebbehay yiri haddii, laga sawaalaayo<br />
                Soonkiyo iyo salaaddii haddaan, suura laga haynin<br />
                Sekadii Ilaahay haddaan, suus la bixinaynin</p>
            <p>Xajkii sun iyo waabay haddii, loo saddimanaayo<br />
                Ninkii soof xerayn jiray haddii, saabir laga yeelay<br />
                Sirqadii gabowdiyo haddaan, sebi la dhaafaynin</p>
            <p>Sir iyo tuugo saanjigaa la fali, saaka iyo caawa<br />
                Subaxdii waleetaba dulmiga, la isku sawalliilin<br />
                Saddexdii walliyo been waxeer, suuqa lala meeri</p>
            <p>Sunniyo waajib sooryada martida, sadaqaddii iidda<br />
                Suugaanta iyo suufinnimo, saamixiddii diinta<br />
                Sucdigii haddii laga tagee, samo la diidaayo</p>
            <p>Gabar suura aqal saari badan, dadab la saynsabay<br />
                Soddon baarro saablay gingiman, sareba ceegaagta<br />
                Salli gogola saahood la shiday, saaqatada qaaca</p>
            <p>Sannifaad xariiriyo baftiyo, khayli iyo suuti<br />
                Sengo buuran soogaan darmaan, salaba guud dheer leh<br />
                Sidko ramag seenyiyo idiin, Soobir iyo Ayro</p>
            <p>Nimay sararo weyn gool sikiban, qaalmo surunsuura<br />
                Abeer suruqda oo awrsanoo, siigan lagu qooqshay<br />
                Lo’ sammuulad arigoo sunuumi, sabada oo buuxda</p>
            <p>Sareedadii Ilaahay haddii, loo saldhigi waayey<br />
                Si gurracan haddii lagula kici, sado ninkuu dhaanshay<br />
                Goortii lagaa sido haddaan, lagu salaamaynin</p>
            <p>Saadkii hadduu dhici ninkii, lagu sibbaaraayey<br />
                Hadduu siir xun kuu qaban ninkaad, sare u qaadaysay<br />
                Inkastaad saxiix tahay haddaan, lagu sinaadaynin</p>
            <p>Ninkii xaqa u saahida haddii, saa’il lagu maagi<br />
                Weliyada sawaabka leh haddii, suufka laga diiran<br />
                Haddii aan safiih nimaan ahayn, laga saarrigaynin</p>
            <p>Intii kugu sintaarrayd hadday, siifad kula dooni<br />
                Nimaan saaqna kaa gelin hadduu, suudi kugu meerin<br />
                Adaan sara u yeellayn haddii, lagugu soo haadi</p>
            <p>Hadday teeddinimo baaqatoo, siira tari weyday<br />
                Saddiiq nimaad ahaydeen hadduu, kuu sallimi waayey<br />
                Ninkii kheyr sunneyn jiray hadduu, samir Ilaah joogo</p>
            <p>Nimanyahow siyaalaa jiroo, saancaddaa timide<br />
                Sifaalaha adduunkeera waa, lala sureeraaye<br />
                Malaa saacaddii baa dhawoo, suurkii la afuufye</p>
            <p>Sugi maayo kheyrkay wuxuu, seegay waayaha e<br />
                Waatii saxaabkii la jaray, suubannaan jiraye<br />
                Soddon-guuradii waxay ahayd, sannadda maantaaya e</p>
            <p>Siinniyo2 Hindida3 Siidaamo4, Siig5 iyo Reendiinle6<br />
                Sudeen iyo Sureer iyo Hawiye, Sab iyo Soomaali<br />
                Subeer Maxamad Siwaaq Hartiya, Sade Marreexaane</p>
            <p>Sanku neefle oo idil haddii, saafi laga waayay<br />
                Oo aan samaain laga helayn, si xil le mooyaane<br />
                Marka inaan dantay seego, waa igu silloonaane</p>
            <p>Nin sidayda oo kale noqdaa, sebi ka weynaaye<br />
                Ninkii suqayar ii filahayow, sayncaddaan ahaye<br />
                Inkastoo la ii saamadaho, sowdka waan garane</p>
            <p>Haddii uu nin siriq ii maldihi, samasha ii daadin<br />
                Haddaan lay sandihin waan ka didi, saarka laaca ehe<br />
                Suryada iyo hantaqa ay qodeen, waan ka suudaliye</p>
            <p>Uunkaba saqiir iyo kabiir, waan ka sowlixiye<br />
                Inkastay salaax igu wadaan, ima sabaayaane<br />
                Sanqadhaan ka didayaa sidii, sanis ugaareede</p>
            <p>Sonkor iyo sarreen malabkiyo, sixin ku iidaaman<br />
                Haddii lay sanuunado hilbiyo, Sado la googooyay<br />
                Saneeggaan ka rogayaa waxay, iigu suul dhabiye</p>
            <p>Sii kac oo tag baan oranahayaa, saadambaan imane<br />
                Aroos reer suldaan iyo ninkii, sowjad igu dheelmi<br />
                Dabadeedna sool hawada iyo, seeri baan xuliye</p>
            <p>Saqaafaha cagtaa raadku, waa siisahoo kale e<br />
                Markuu saamasaamaha galaa, lagugu suufaaye<br />
                Sallax dhagaxa meeshaan lahayn suulashaan dhigiye</p>
            <p>Waayeel sahay ii wadiyo, saami iyo xoolo<br />
                Sarsarkiyo hadday soo degaan, suuqa gurigayga<br />
                Sad inaan ka qaatiyo ma jiro, inaan ka socdaaye</p>
            <p>Cimrigay sagaal boqol haddii, lagu siyaadeeyo<br />
                Nimankii iblays igu salliday, suruq anaan keenin<br />
                Sadarkayga kuma taal inaan, sahal u raacaaye</p>
            <p>Haddii seefo iyo maarre iyo, sumuc la ii qaato<br />
                Cadaawuhu hadday igu solaan, sakhra naareedda<br />
                Meeshiyo Sawaakimi7 haddii, la iga seeraarsho</p>
            <p>Sekadii Cadmeed iyo haddii, Saaxil8 la i geeyo<br />
                Ferenjiga la saariyo haddii, la igu sooyaansho<br />
                Samci maayo sowdkaan ahayn, siinka looxa ahe</p>
            <p>Eebbow salaamay anaan, sadarka weydaaran<br />
                Mar uun baan sursuuraha ka bixi, saymahaan galaye<br />
                Eebbow naflii kale sugaye, adigu ha i soocin!</p>
            <p>Waxaan ka qoray Cali Darmaan, sannadkii 1957kii.</p>
            <ol type="1">
                <li>Sawjar: Waa magac lagu tilmaamo dablaha ciidamada Ingiriiska.</li>
                <li>Siine: Wuxuu u jeedaa waddanka Shiinaha.</li>
                <li>Hindida: Wuxuu u jeedaa dalka Hindiya, oo Soomaalidu waagii hore aad
                    ugu dhoofi jirtay.</li>
                <li>Siidaamo: Waa gobol ka mid ah gobollada xabashidu u taliso.</li>
                <li>Siig: Waa ceel u dhexeeya Caddadley iyo Buuraha Golis.</li>
                <li>Reendiinle: Waa shacbi Soomaali ah oo deggan En.Ef.Dhii
                    (<em>NFD</em>).</li>
                <li>Sawaakin: Dekad ku taal badda caas ee Suudaan.</li>
                <li>Saxal: Xiddig fogaan badan oo if-dheer oo 21ka rugoodna ku wareega
                    30kii sanaba hal mar. Rug walba wuxuu fadhiyaa laba sano iyo badh,
                    Soomaalidu waxay u taqaanna Raage.</li>
            </ol>
            <h3 id="isna-waa-shiddiyo-hoog">Isna Waa Shiddiyo Hoog</h3>
            <p>Rag badan bay Sayidka wada hadleen ama isu gabyi jireen, Cali Aaden
                Calidhuux oo ugu dhiirranaa ayaa Sayidka u mariyey gabayo badan oo
                foolxun. In kastoo Sayidku arrimo kale ku daray masafadan, haddana
                ujeeddadiisu waa jawaabtii afxumadii Cali Aaden markay la kharaaraatay.
                Wuxuu Sayidku yiri:</p>
            <p>Nimaan sharraxa diimeed, shaynaha ka suurayn<br />
                Haddii aad usheegtana shaqfadloo, aan garanayn<br />
                Adiguna aad shiikh tahay, usaguna sharmuud yahay<br />
                Oo kula shikaayoon, illeen waa shiddiyo hoog!</p>
            <p>Nimaad gabar la shaaximay, shuqduf ilaxir ugu gelin<br />
                Oo shuqul gohaadeed, shararraaxin ugu dari<br />
                Oo sheemadii geel, boqol xerada ugu shubi<br />
                Oo shaharka jiilaal, shabcanaaya caanaha<br />
                Oo sheelka gurigaa, shirka talada loo wici<br />
                Oo kuu shisheeyaa, usna waa shiddiyo hoog!</p>
            <p>Bal nin adiga kuu shara, adna aadan shaxeexayn<br />
                Shuqulkii yimaadana, shiqiyoo aan yeelayn<br />
                Oo aan shaqaaqiyo, shuushuudaa deynayn<br />
                Oo shiranka madashaa, sheeddoo isaga bixi<br />
                Oo shalay wuxuu dhigay, maanta kuu shintirinayn<br />
                Shareecadiyo khayrkana, shifa aan ku dhiganayn<br />
                Shaata haddaa ka baridana, shanshada kuugu dhegihayn<br />
                Oo shuuqiyoo kari, iblays baa shidaaye<br />
                Shanfac oday Alluu-naar, usna waa shiddiyoo hoog!</p>
            <p>Bal nimuu shakaashoo, u shaqeeya ferenjiga<br />
                Oo shan iyo toban beri, shaabuuga lal dhicii<br />
                Shafshafana loo siinayn, kolay shaata mida tahay<br />
                Oo shaaca waabberi Cadan, shacabka ugu kici<br />
                Aan shuuna oronayn, usna waa shiddiyo hoog!</p>
            <p>Bal nin gaal la shaarugay, shaabbaddiina lagu dhigay<br />
                Oo shurugga fuudoo, shaarubbada aan xiirayn<br />
                Oo ama shukaan wada, ama shuqul kaluu qaban<br />
                Muslinkana shabbihid kule, usna waa shiddiyo hoog!</p>
            <p>Bakhayl shaacug weynloo, shiila duxa aan lagu qorin<br />
                Oo kuu shumbucullayn, intuu mara shullaha dhigo<br />
                Oo sheegiyoo been, shaadir barale kugu wari<br />
                Oo kuu shafeecayn, usna waa shiddiyo hoog!</p>
            <p>Nin shaaficidu rabtee, ku shuhroobay fulannimo<br />
                Shimbirahana aan hubin, hadday shabbaxleeyaan<br />
                Oo aan shihiidkiyo, shiishkiyo xarbada tegin<br />
                Sharaarana aan deynayn, usna waa shiddiyo hoog!</p>
            <p>Gabay nimaan shib ka ahayn, misna shaacir ku ahayn<br />
                Aan shaqalka ugu dhigin, madka iyo khifiga shaqal<br />
                Oo xarafka sheegiyo, xuduuddana shirrabihayn<br />
                Oo shooliyoo oran, shafkeygaa wax jiifaan<br />
                Sheegaye midkaasuna, usna waa shiddiyo hoog!</p>
            <h3 id="wiilyahow-shareecadu">Wiilyahow Shareecadu</h3>
            <p>Col Daraawiish ah oo Cumar Shiikh Cabdulle ka madax ahaa iyo dad kale
                oo Daraawiish xiriir la lahaa ayaa ku duulay dcgmo Daraawiish ka fakatay
                oo Hawd-galbeed degganayd, geel ayayna ka dhaceen. Hase ahaatee ciidan
                ka xoog badan baa helay, geeliina ka dhacsaday, iyagiina wax la dilay
                iyo wax la baqo eryay ka dhigay, waxaana lagu dagaalamay Balli-dhiig.
                Magacaana maalitaas buu baxay. Calidhuux oo ka mid ahaa degmadii lagu
                duulay ayaa gabay faana mariyey, meelna ka taabtay Sayidka oo wuxuu
                yiri:</p>
            <p>(Sh)</p>
            <p>Shuunkii Hartoo wada fadhiya shaaxin golaheeda<br />
                Oo Xamar shakaalka ugu jiro shullayarow Maydal<br />
                Oo shamaca maadhiinka yari lag iyo shii gaaro<br />
                Oo uu shirkooduna dhan yahay shaybe iyo wiilba<br />
                Shaqfadlay Bah Geri waa wixii sheemo weeraraye<br />
                Cayuun shacabka wiilkii lahaa shaaha karinaayo<br />
                Waayeelna xeeb uga shir tegay male Shirshooruuye<br />
                Isagaan shaarubloow reer Isaaq shucub aan reebeene<br />
                Shamal ay tuntaan iyo haween shuqulkii mooyaane<br />
                Sharba idinma daareen haddaad shalay na dhaaftaane<br />
                Daraan idin shiddeeyeenba waa naga shisheeyeene<br />
                Sheekadayda waad haysataan aniyo Shaywaale<br />
                Shanlihii wadaadkaad siddeen shagax ma siiseene!</p>
            <p>Dabadeed Sayidku, Calidhuux oo ay horayba colaadi uga dhexaysay ayuu
                gabaygan gaaban u mariyey, wuxuuna yiri:</p>
            <p>Wiilyahow1 shareecadu nimay shuuftay baad tahaye<br />
                Shiqiyahow waxaa lagugu nacay sheeka xumadiiye<br />
                Shaqfad li’idu waa waxaad u tiri shuun saraan ahaye<br />
                Adaan shaato kaa foofahayn sharaf ma laacdeene<br />
                Iiddoorka kaa sheexayana uma sharaaddeene<br />
                Soomaali waa midaan shidiyo midaan shiddeeyaaye<br />
                Adiguna shirshooraad u tahay shirada maantaaye<br />
                Shiil baan wadnaha kuugu ridi shuuqda weligeeda<br />
                Shifo ma laha geelaan nin lihi ila shaqaynayne<br />
                Inaan sheemo weerarana waa shuqul falaadkay e<br />
                Inkastoo shareer lagu wadiyo shucubbadii Hawdka<br />
                Shaan-shaanka buuraha haddii sheedda laga saaro<br />
                Maxaa haatan laga sheelayaa saaddambaan shabine!</p>
            <ol type="1">
                <li>Wiilyahow: Wuxuu u jeedaa Calidhuux.</li>
            </ol>
            <h3 id="waayeel-dhadhabay">Waayeel Dhadhabay</h3>
            <p>Darwiishka la oron jiray Nuur-Xaashi Cali Ibraahim, Sayidkuna aad u
                jcclaa oo uu xoolo badan oo geel, fardo, lo, iyo ariba leh uu siiyay
                qusuusiddana ka mid ahaa oo uu walaashii C’ambaro Shiikhna u dhisay, oo
                aan laga filayn xumaan Sayid Maxammed iyo xarunta ku jeedda inuu ku
                koco, ayaa shirqoolkii Canjeel ka qayb galay. Markaasaa Sayidku qaadan
                waayey. dabadeedna gabay gaaban ayuu u mariyey oo wuxuu yiri:</p>
            <p>Nuuroow1 ninkii dhimira laa, dhowrsadoo baqa e<br />
                Mar haddii u dhiirrado xil iyo, dheec Allaa badaye<br />
                Ma dheellimatay waayeel dhadhabay, waa dharrici weyne</p>
            <p>Mar haddaanan dhiig idinka gelin, dhaqanna kaa qaadin<br />
                Oo aannaan hadal dhiifle iyo, dhaw xun idin taaran<br />
                Oo aannaan dhimin reer tolkaa, dhamamax mooyaane</p>
            <p>Haddii aan dhaqaaliyo wanaag, kugu dhareynaayay<br />
                Oo aanan wax kuu dhimin, rag waa la iska dhowraaye<br />
                Dhaandhaan miyaa tahay maxaad, iigu dhabatowday?</p>
            <p>Rag ninkaan dhurmuumiyaaba waa, dhararaqdiisiiye<br />
                Dhurwaaguba haddii uu hal dilo, waa dhayalayaaye<br />
                Dheregtiyo ladnaantii miyaad, igula dheelaastay?</p>
            <p>Dhifku inuu ku qaban waa hubaa, adiyo dhowrkaaye!<br />
                Dhaqsaa Eebbahay kuugu ridi, dhaw aan kaa harine<br />
                Waa kuu dhuunkaal soor waxaad, dhugux ka siisaaye!</p>
            <p>Waxaan ka qoray Caasha Shiikh Cabdille, sannadkii 1973kii.</p>
            <ol type="1">
                <li>Nuur: Nuur-Xaashi Cali Ibraahim, wuxuu ka mid ahaa ragga Dariiqada
                    loogu jeclaa.</li>
            </ol>
            <h3 id="ina-caliga-dhaaranahayaa">Ina-Caliga Dhaaranahayaa</h3>
            <p>Waxaan gabaygii B-da ahaa ee ka billabanayay “Bogadaawad waataan
                lahaa, Bari ka soo dhiibe” arrintiisa ku soo sheegnay in Sayidka iyo
                Maxamuud Cali Shire gadaal ka colloobeen oo dagaal badani dhex maray,
                duullaamana la is gashay. Haddaba mar uu Maxamuud Cali Shire Daraawiish
                geel ka dhacay oo uu geel badan oo Sayidku hore u siiyay ku darsaday,
                Darwiishnimo ha ku siiyo ama Bullo Cali Shire yarad ha ugu bixiyee, ayuu
                Maxamuud xoolahaas ku faanay. Dabadeedna Sayidku gabayga soo socda ayuu
                jawaab ahaan u mariyey. Lama hubo in Daraawiishi gabaygan ka dib geelii
                dib u soo dhacday iyo in kale, waxaase muran la’ ah in geelaasi ugu
                dambayntii xarunta ku soo noqday. Wuxuuna Sayidku yiri:</p>
            <p>Nimanyahow dibnaha lagama dhaho, dhood aan run ahayne<br />
                Ina-Caliga1 dhaaranahayaa, dhoohanow falane<br />
                Dhab waxaan ahayn lama raboo, waa dharrici weyne</p>
            <p>Dhoodkiisa iyo faanku waa, dhuuso tuug ridaye<br />
                Hadalkiisa dhiicada leh yuu, nagu dhalleecayne<br />
                Dhaandhaanku waa waxaan aqoon, dhowrsi iyo ceebe</p>
            <p>Dhif ha laqee waataan ku shubay, dhaqankii xoolaade<br />
                Waalay dhuunigaygii wax badan, dhugux ka siiyeene<br />
                Waalay abaaraha dhag yiri, dhereg la jiifeene</p>
            <p>Wuxuu noo dhurnumin waayay waa, dhimira gaabnaane<br />
                Dhallaan weeye oo waa waxaan, dhowrsi garanayne<br />
                Dhirta wuxuu la jiiraana waa, dheelallaahada e</p>
            <p>Waa dhaaraan run ahayn wuxuu, dhiibanahayaaye<br />
                Wow dhoy la’aan inuu gob iyo, dhalad ismoodaaye<br />
                Isu dhererinteyduu ku lumi, dhagafki gaabnaaye</p>
            <p>Dhibkii aniga iga gaaray baan, dhiilla noqonayne<br />
                Dhiigiisu waa fududyahoo, waa dhurwaa lumaye</p>
            <p>Dhuurkiisu waw bixi hashii, dhaayinka ahayde<br />
                Calahooda dhaadheer hadduu, dhuumashow geliye<br />
                Dhoobada magaalada haddii, dhabarka loo saaray</p>
            <p>Inkastuu dhawaaquu la ciyo, dhebi anaa qaatay<br />
                Inkastuu dhegeeyada warkaa, dhulalka qaadsiiyo<br />
                Marna hadduusan dhaqaaqayn, muxuu dhicidda moodaayay?</p>
            <p>Waxaan ka qoray Caasha Shiikh Cabdulle, sannadkii 1973kii.</p>
            <ol type="1">
                <li>Ina-Cali: Maxamuud Cali Shire.</li>
            </ol>
            <h3 id="dhabdarrada-ma-qaayibo">Dhabdarrada ma Qaayibo</h3>
            <p>Dhowr iyo labaatankii sano ee Daraawiish iyo gumaysiga dagaalkii dhex
                maray socday, ayaa Daraawiishi waxay dhisatay 56 qalcadood oo ay dagaal
                ugu tala galeen, waxay ka dhistccn dalka u dhexeeya xeebaha badda
                Hindiya iyo tan iyo badyarada Cadmeed, webi Shabeelle iyo iliilaha
                Karkaar. Waxaa muran la’ ah in dagaalkii markii dambc noqday Daraawiish
                iyo dad intiisii kale. Haddaba mar Sayidku digniin uga timid Ingiriiska
                iyo dadkuu watay iyagoo ku baanaaya xarunta inay baabbi’in doonaan, ayaa
                Sayidku gabay ka mariyey. Gabaygan in yar baa naga soo gaartay, wuxuu
                yiri:</p>
            <p>Xuseenoow dhabbaa loo hadlaa, dhaahso hadalkeyga<br />
                Dhabdarrada ma qaayibo sidii, dhabbata naagoode<br />
                Waxaan daartan dhoobta ula dhici, dhiillo ii timiye</p>
            <p>Ragga dhaarta laga keenaniyo, dhoodka iyo faanka<br />
                Anigaan wax dhimin bay dagaal, igu dhaloolayne<br />
                Intaan dhagaxa nuuradin balaan, dhegaha laadlaadsho.</p>
            <p>Waxaan ka qoray Caasha Shiikh Cabdulle, sannadkii 1973kii.</p>
            <h3 id="hashaan-dhamaca-jiilaal">Hashaan Dhamaca Jiilaal</h3>
            <p>Mar Sayidka loogu soo ergooday geel ay Daraawiishi Ogaadeen ka
                dhacday, Sayidkuna diiddanaa in geela la celiyo, ayuu mariyey gabaygan
                soo socda:</p>
            <p>Hashaan dhammaca jiilaal jihaad, dhooddi uga saaray<br />
                Dhuuniga wareegada hashaan, goolalka u dhaatay<br />
                Dhaxantii habeennimo hashaan, dheelka ugu guulay</p>
            <p>Hashii uu dhuyucu ii muday, dhuundhastiyo jiiqdu<br />
                Hashii uu dharkii igala haray, Dhiraha baarkoodu<br />
                Dhegta waaga goor hore hashaan, weerarka u dhiibshay</p>
            <p>Dhagax waaq hashaan kaga dhigee, dhuumasho u diiday<br />
                Dhaharkii Qorraad iyo hashaan, Dhuur ka soo didiyey<br />
                Dhoorreey hashii aan ka helay, dhidar Ogaadeena</p>
            <p>Ninka iga dhaqaaqoo kufriga, dhalida weyn raacay<br />
                Inkastuu dhawaaqoo baryada, kor ugu dheeraysto<br />
                Ka dhaartaye haddaan siiyo waan, dhalo falluuqoobay!</p>
            <p>Waxaan ka qoray Muuse Cartan oo isaguna rag kale ka soo guuriyey.</p>
            <h3 id="xirsiyow-cod-gabay">Xirsiyow Cod Gabay</h3>
            <p>Darwiish la oron jirey Xirsi Diihaal Halanje, ayaa gabaygan ka
                mariyay shirqoolkii la magac baxay Canjeel beryuhuu dhacay. Gabaygan oo
                uu Sayidka ku leeyahay Sayiddii nimankaas xarunta iyo diinta ku
                caasiyoobey diinta ha la cisaaro oo ha la ciqaabo, wuxuuna yiri:</p>
            <p>(Dh)</p>
            <p>Sayiddii cod gabay waanigaan, caarif ku ahayne<br />
                Adigaa caddeeyaye kan kale, waa calaanbarade<br />
                Nimankii Canjeelkii ku faqay, cirdhib ha beeleene<br />
                Oo gaalo inay caawimaan, rabay calooshooda<br />
                Oo cuurna tegey cuurna tegi, caawa iyo maanta<br />
                Aabbow cadaawaha baxsaday, caro ha loo laayo!</p>
            <p>Sayidku markuu gabayga maqlay buu wuxuu ka baqay in lagu digniin
                qaato, dabadeedna colaadday qabaan la ogaado oo taladoodu caan baxdo.
                Markaa isagoo canaan waayeel Xirsi u jeedinaya, ayuu mariyay gabaygan,
                oo wuxuu yiri:</p>
            <p>Xirsiyow1 cod gabay waadigii, caarif ku ahaaye<br />
                Nin cibaara badan lagu shuboo, caalimaad tahaye<br />
                Caqligu kaama suulee wadaad, caaddilaad tahaye</p>
            <p>Cimrigiisu raagyow adaan, caashaq kuu ahaye<br />
                Cindigaa waxaa igaga jira, adiya caynkaaye<br />
                Waxaad igu ciseysaan abtow, waa cashiirada e</p>
            <p>Cawo iyo ayaan baan ku helay, cuurka aad tahaye<br />
                Cafi iyo caafimaad Eebbahay, idinku cuukeeye<br />
                Ilaah ha idin caawimo, ducaan kuu cawilaayaaye</p>
            <p>Ka cifada ciyoontaba wuxuu, ferenji kaa cayrshay<br />
                Camal suubban iyo ceeb la’aan, cawro ku la’aada<br />
                Caydh iyo cadaabkii Allow, cidaha haw keenin</p>
            <p>Afartaa intaan kala cayimay, calanka maw taagay<br />
                Cunsurtiisa lama seejiyee, cayn ma ka higaadshay<br />
                Cuntub kalana waa ninka ay, caradu kaa hayso</p>
            <p>Amba ciilka waa kula qabaa, caadda kaa maraye<br />
                Cadaawuhu wuxuu ina ku falay, waa cir soo dumaye<br />
                Waxba haw calaacalin rag waa, kii calool adage</p>
            <p>Wiilyahow catowgaagu waa, camal haweeneede<br />
                Haddaad cuurar reeb tahay dagaal, cawga kuu yimi e<br />
                Maandhow ciyoon lama ordee, ceerida ha jeexin</p>
            <p>Maandhow ha ceelqodin markaad, nala cawaynayso<br />
                Cadanyadana yaan lagugu garan, caabuq baa jira e<br />
                Sidii nimaan colaad qaadanayn, ciira hays gelinnin</p>
            <p>Gorayada callaa loo dhigay, caw ku noqotaaye<br />
                Ninkii caaciyoo baafiyaan, cago ku gaarayne<br />
                Isagoo careefluu ka hadhi, caallihii wadaye</p>
            <p>Ugaadhaba wax lagu caabbiyaa, waa carcoorriga e<br />
                Cadceedda iyo kobaha waa laga, cillaataaye<br />
                Casharaari bay geli haddaan, laga ceshiimayne</p>
            <p>Yeeristaba cabbaar bay Midguhu, u ciddi laabaane<br />
                Mar bay caamilaad ugu ridaan, meel ciriiriyahe<br />
                Markay caasha keentay mariid, kaga soo cufsiiyaane</p>
            <p>Cawshiyo biciidkaba cidlaa, caadadood tahaye<br />
                Cid islaama goortay arkaan, waa ka cararaane<br />
                Ninkii cimil u gala yaa falladh, cuuraduu dhiga e</p>
            <p>Coomaadi samadaa wuxuu, cirarka meeraaba<br />
                Casaan dhiig leb goortuu arkuu, ciiro soo kicine<br />
                Carshiguu ku soo degi intuu, coofka soo lula e</p>
            <p>Aarkuba wuxuu caynta iyo, calaha meeraaba<br />
                Maruun buu carraabo ugu iman, reero cidhif yaale<br />
                Habeenkaa wuxuu cunana waa, kaga cabaadshaaye</p>
            <p>Maroodiga cadhoolaa rag baa, caymiyo rara e<br />
                Cududdahana waa laga xiraa, lagu cayaaraaye<br />
                Maandhow haddaan la carbiyin, waa cawraqabihiye</p>
            <p>Anna ciidda waxaan jiifsadoo, car igu duulaaba<br />
                Cirridda iyo suudiga waxaan, calal hagoogtaaba<br />
                Cayn nimanka joogaa waxay, igu caraadaanba</p>
            <p>Calool xumo daraaddeed waxaan, cagaha jiidaaba<br />
                Maruun baa cusaybkii adduun, caalin i dagane<br />
                Oo Eebbahay ii cad goyn, culuqya waaweyne</p>
            <p>Maandhow cishiyo leyl Rabbaan, calaf ka doonaye<br />
                Maandhow ciyoon aarso waa, talo carruureede<br />
                Maandhow cirroolaan ahaye, igu ciraab qaado</p>
            <p>Maruun baa caseeyaha la heli, caaradhuubyada e<br />
                Cuqle miduu ku laabudan yahay oo, caaridaa heliye<br />
                Jeeruu curraafkaagu baxo, dirir ka caadeysan.</p>
            <p>Waxaan ka qoray Xaaji Jaamac Ismaaciil Dhoon, sannadkii 1957kii.</p>
            <ol type="1">
                <li>Xirsi Diihal Halanje.</li>
            </ol>
            <h3 id="afar-halaad-cayuunyahow">Afar Halaad Cayuunyahow</h3>
            <p>Geela Daboolane la baxay ee Daraawiishi Habaryoonis ka dhacday
                gabayadii laga tirshay ayaa gabaygani ka mid yahay. Wax badan baa
                geelaas ergo laga daba diray, hase yeeshee, qob iyo qabuul midna lagama
                gaarin. Markii hadalkiisii batay ayay Daraawiishi goosatay inayan celin
                iyagoo u cuskanaaya in gardarrada iyo maaggaba looga horreeyey, gaalana
                garab iyo gaashaan loo noqday. Dhawr gabay oo Sayidku taas ku muujinaayo
                ayuu mariyey, waxaa ka mid ahaa gabaygan oo uu Sayidku yiri:</p>
            <p>Caqlilaawe Iiddoor, waxaadan iigu coobbayn<br />
                Afar halaad cuyuunyahow, callinnimo u yeesheen<br />
                Mid waa inaad caseeyiyo, cudud gaalo u noqoteen<br />
                Midna culuq Allaa oge, horaa wax u cantuugteen<br />
                Midna ceeb ma weydide, idinkaa carrada dilay<br />
                Marna geela caaqyahaw, calaf baadan ku lahayn</p>
            <p>Afartaa cutuubiyaye, cutub kale waxaan iri<br />
                Haddaan caamadiinniyo, cuqaashiinna gowraco<br />
                Ay culimadiinniyo, caydhiinnu dagaagaan<br />
                Aanan caymo kaga tegin, cidihiinna oo idil<br />
                Afar halaan cilleeystaan, ciilku iiga bi’ihayn<br />
                Mid waa ina-Cutuub1 iyo, Igarraha2 na caalaqay<br />
                Midna ka cifayn, culimadeydun layseen<br />
                Midna waa calaadkiyo, Colujoog halkuu yiri<br />
                Midna waa carruur yahay, cayaartaad igu maagteen</p>
            <p>Afartaa cutubiyaye, cutub kale waxaan iri<br />
                Haddaan aniga caaqibo, Caynaanshe igu nicin<br />
                Cakuse aanu igu oran, Cabdi bariyo reer Weyd<br />
                Raggii Ceelcad3 lagu jaray, Cawil iiga soo naqa<br />
                Coodkii la qaadana, ciyoon iila soo orod<br />
                Ciise4 Dhoollawaa iyo, cashuurtiinna ii keen<br />
                Doonnidii la caarshiyo, cukaddiina ii dhiib<br />
                Cayn5 iyo dalkaygana, cagta hayga soo dhigin<br />
                Dabadeedna cay iyo, cantar yaa la ii celin</p>
            <p>Haddakale collownaye, bal cod gabana iga maqal<br />
                Haddii laygu caashaqo, caskar iyo maraakiib<br />
                Haddii ciidan fara badan, laygu soo carcoorriyo</p>
            <p>Hadday soo cabaadaan, cadcad iyo saraakiil<br />
                Haddaad soo cafuuftaan, ciiddaa masaalkeed<br />
                Haddii cuurarkiinniyo, Ciidagale i weeraro</p>
            <p>Cimrigey intaan jiro, cadow hadduusan ii turin<br />
                In kastaad carootaan, ama aad curraftaan<br />
                Marna inaan cabiidsamo, caqligiinna yey gelin!</p>
            <p>Waxaan ka qoray Xaaji Aaden Biixi Boos sannadkii 1957kii.</p>
            <ol type="1">
                <li>Ina-Cutuubi: Waa Cali Cutuubi, wuxuu u shaqayn jiray Ingiriiska,
                    dabadeedna waxaa la-taliye looga dhigay ciidamadii Ingiriiska ee
                    Daraawiish la dagaalamayay.</li>
                <li>Ina-Igarre: Xaaji Muuse Igarre. wuxuu ahaa la-taliye Ingiriiska
                    daacad u ah, ciidamadiisana ka tirsan, waxaa lagala tashan jiray
                    arrimaha Soomaalida, gaar ahaan Daraawiishta iyo sidii loo baabbi’in
                    lahaa iyo maammulka dagaalkooda. Wuxuu ku dhintay Hargaysa 19-</li>
                <li>Ceelcad: Waa toddobada ceel oo xiriira: Dhudub, Gallaadii, Baxdo,
                    Bixis. Yeygalo, Ceelfurdaan iyo Dhunyaayaale.</li>
                <li>Ciise Dhoollawaa: Wuxuu ahaa Darwiish badmaax ah, wuxuuna qabay
                    Sayidka walaashii, Rooxo Shiikh Cabdulle. Isagoo doonni shixnadan wata
                    oo Daraawiish dab uga doonay dalalka carabta ayaa Ingiriis badda ka
                    qafaashay isaga iyo doonnidiisiiba.</li>
                <li>Cayn: Waa dhulka looga cabbo ceelka Caynaba.</li>
            </ol>
            <h3 id="cawskii-nugaaleed-ka-badan">Cawskii Nugaaleed ka Badan</h3>
            <p>Goobtii Jidbaalle ee Daraawiish lagu jebiyey markay dhacday ka dib
                ayaa waxaa usagoo Daraawiish ku diganaya gabay u soo mariyey, Kaarshe
                Guuleed Niiqle oo Kaarshe-Salliiq lagu naynaasi jiray. Gabaygan oo aannu
                mar labaad ku soo sheegi doonno xarafka qaafka ayuu Kaarshe tiriyey:</p>
            <p>Daraawiishta qooqani markay nagu qamaamaysay<br />
                Maw qarinnay maadhiin qacliyo qabar aan loo sheegin<br />
                Maw qubatay sida roob guyoo yare qayoodaaya<br />
                Qudha kalama yaabine dagaal qiraleh maw keennay!</p>
            <p>Inkastoo Sayidku gabaygaas jawaab ku habboon ka celiyay, haddana
                Daraawiishi waxay ku dadaashay ninka Daraawiish ku digtay in la dilo
                isaga iyo walaalkiis oo la oron jiray Xirsi Gardarro.</p>
            <p>Kaarshe-Salliiq iyo Xirsi-Gardarro, waxay ahaayeen laba nin oo
                walaalo ah, waxaa la oron jiray ilmo Guuleed Niiqle. Waxay ahaayeen laba
                nin oo af iyo addinba Daraawiish far dheeraatay ku noqotay, rag badan
                bay ka laaycen, xoolana way ka dhaceen.</p>
            <p>Col Daraawiish ah ayaa maalin degmadoodii galay, hase ahaatee
                inkastoo Xirsi la sigay, haddana maalintaa lama dilin, kolkaasaa Sayidku
                nimankii colka madaxda u ahaa u jeediyay canaan guubaabo ah, oo wuxuu
                mariyay gabaygan gaaban:</p>
            <p>Xirsigii candhada reer lahaa, caaqa inankiisa<br />
                Ee cuurarkeenni qirtee, ciiska weyn geliyey<br />
                Cidla aniga oo shalay ka helay, ma anan caynsheene</p>
            <p>Caqlilaawayaaalow tolnimo, kuma ciseeyeene<br />
                Caarkiyo xiniinyaha magliga, kalama ceeseenee<br />
                Hilibkiisa waa cuni lahaa, caadaqaataha e</p>
            <p>Maantaan caddaaddiyo anoo, canuga oo wiila<br />
                Cawskii Nugaaleed ka badan, caalinkuu dilaye<br />
                Ma colbaad ahaydeen ragguu, ciirada u laayey</p>
            <p>Nimaan ciilba qabin baa I diley, calaf-u-doonkiise<br />
                Casho keliya aad maqantahaa, cadad ku dhaafaane<br />
                Cadowgay ha jabo ee kobtii, Caliyo maan joogo!</p>
            <p>Arag gabayga 88aad.</p>
            <h3 id="kaarshow-camaadaa-tahay">Kaarshow Camaadaa Tahay</h3>
            <p>Gabaygaa hore markii la tiriyay ka dib, ayaa Daraawiish caratay oo
                colaad iyo caraad, weerar cad la xiratay. Dharaartii dambe ayaa Kaarshe
                cidahoodii col la geliyay oo mareegaha loo furay, raggoodiina haadka loo
                wadhay. Dabadeed gabaygan oo digasho ah ayaa Sayidku mariyey, oo wuxuu
                yiri:</p>
            <p>Kaarshow1 camaadaad tihiyo, eaama doora lehe<br />
                Callinnimadu waa taad ku tiri, codaan ahaanayne<br />
                Cadaab lagu ridyoow sida dameer, waadigii ciyaye</p>
            <p>Waataad caraad ii lahayd, car iyo waywaye<br />
                Carrabkaaga waa taad ka tiri, cuurar baan jariye<br />
                Ceebaalayahow waadigii, cayda soo diraye</p>
            <p>Aniguna cagtii waxaan ku iri, caallayahow jooge<br />
                Casha fuushayaa iyo baddiyo, Cadan u dhooftaaba<br />
                Inaan lagu cafiyin waanigii, kuu cayimay jeere</p>
            <p>Haddii shalayto ciriiriyo habaas, culus laguu keenay<br />
                Cidihiinna oo idil haddaan, caymo lagu reebin<br />
                Oo adiga cararkii dorraad, lagugu caateeyey</p>
            <p>Cashiirooyinkiinnii haddii, cidhifka loo qaaday<br />
                Oo caaradhuubtiyo warmaha, lagu cuquubeeyey<br />
                Oo curaddadiinnii tukaha, lagu cayaarsiiyey</p>
            <p>Cabaadkii ka baxay Cali Barraan, la cajabaayaye<br />
                Kolkii ciiski weyn lala dhacuu, caagaagey! yiriye<br />
                Cindigey waxaan goconayaa, codoshadiisiiye<br />
                Cabdulle iyo Warsame waanigii, dhigay ciriiddiiye<br />
                Waxaa Shire warmaha loogu cugay, cadho daraaddeede<br />
                Waatay sidii cawl bakhtiday, cadayga jiifsheene</p>
            <p>Caqli haddii ad leedahay wax baa, la citibaarshaaye<br />
                Cindigaa wax laga fiiriyaa, caynka ay noqone<br />
                Curka laguma soo dhego waxaan, kuu cubtamihayne</p>
            <p>Nimankii cabiidshaannu nahay, gaalka coofta lehe<br />
                Adiguna caskari baad ahayd, caadaqaate ahe<br />
                Haddii adan na caaliqin annana, kuma cisaarreene</p>
            <p>Caawana maxaad oron lahayd, cayn kalaa yimide<br />
                Mase waad calaacali gun bay, caadadeed tahaye<br />
                Citibaarta adigaa faliyo, camalka shaydaane.</p>
            <p>Waxaan ka qoray Ciise Fikad Faarax, sannadkii 1957kii.</p>
            <ol type="1">
                <li>Kaarshe: Kaarshe Guulecd Niqle (Salliiq), gabay digasho ah buu
                    Daraawiish u mariyey markii Jidbaalle lagu jebiyey.</li>
            </ol>
            <h3 id="ogaadeenka-ciideed">Ogaadeenka Ciideed</h3>
            <p>Boqol nin oo Daraawiish ahayd oo ay reer Dalal gardarro u laayeen baa
                Daraawiishi aad uga xumaatay. Dabadeed col lixaad leh ayey Ogaadeen u
                bixiyeen. Waxay geel lahaayeen, duunyo waxay lahaayeenna waa taabeen.
                Gebagebadiina waxay ku oodeeen balliga la yiraahdo, Caado. Dhowr
                toddobaad ayay halkaas ku sugeen raacdo geelaas ka daba timaadda, hase
                yeeshee wadnaa diiday in hal Daraawiish u gacan gashay qori laga daba
                tuuro. Ka dib Sayidku gabaygan ayuu mariyey:</p>
            <p>Awal maanso caashaq uma qabin camalo sheeggeede<br />
                Calooshayda uun baan ka helay inaan ka caagaaye<br />
                Cod yaroo isoo galay balaan caynka ka higaadsho</p>
            <p>Ogaadeenka Ciideed1 ma dhamo caano loo shubaye<br />
                Cawdiyo firaashkiyo dermada kuma caweeyaane<br />
                Nimankii xadrada caayi jiray culus ma maalaane</p>
            <p>Ninkii caasiyaan Eebbahay cidhib ka reebayne<br />
                Geelii casuurada ahaa cooddidiis helaye<br />
                Camankayga waxaa loogu riday calaf Ilaahaye</p>
            <p>Cudud nimaan lahayn baan ka helin duul cadaawa ahe<br />
                Cuyuunkii galbeed maalintay cararaqlaynaysay<br />
                Cabdilliyo Subayrow markay kuugu cabanaysey</p>
            <p>Caqlidiirsha maantay lahayd yaa ciddii Dalala<br />
                Ee aan caraadkiyo ku daray cayda iyo maadda<br />
                Inaad ciiska soo rogato yaa kuu cindi ahayde<br />
                Waxaan Caado2 xeraduuga dhigay ciidan baw imane<br />
                Inaad ciil badan u dhiman waad ogayd amase caydheedc</p>
            <p>Haddii aad caddaan uga tagteen ciiradii shalayto<br />
                Aad cagaha rogateen sidii cawsha iyo siigga<br />
                Anigaa cidii immanaye Ceelis3 igu dhowra!</p>
            <p>Waxaan ka qoray Abokor Seed, sannadkii 1972kii iyo Jaamac-Barre
                1973kii, wuxuuna la socdaa gabayga 35aad iyo kan 111aad.</p>
            <ol type="1">
                <li>Ciid Waa dhulka ciidda guduudan leh, oomanahana u badan.</li>
                <li>Caado: Balli ku sariiran Haraxagarrey.</li>
                <li>Ceelis: Waxaa la yiraahdaa Bullaalo iyo ceelal ku xeeran.</li>
            </ol>
            <h3 id="caliyow-calaacal-iyo-way">Caliyow Calaacal iyo Way</h3>
            <p>Sida ragga taariikhda aqoonta u leh, warkoodana lagu kalsoon yahay
                laga wariyay, Cali Aadan oo loo yiqiin Calidhuux, wuxuu ka mid ahaa
                raggii Daraawiish ka fakaday dabadeedna dagaal kala horjeestay oo colaad
                weyn u qaaday. Dagaalladiisana waxaa ugu weynaa gabay uu Sayidka iyo
                Daraawiish u mariyey isagoo isku diraaya, ama kala kaxaynaaya
                Daraawiishta oo dhexdooda xumaan ku abuuraya si ay u kala yaacaan.</p>
            <p>In kastoo ay gabayada Calidhuux mariyay badnaayeen bal aan ka soo
                qaadno gabaygii ugu darnaa isagoo Sayidka ka xumaan sheegaya
                Daraawiishna ku guubaabinaya inay xarunta isaga tagaan, kuna faanaya
                meesha uu tagay oo Berbera ahayd. Wuxuuna Calidhuux yiri:</p>
            <ol start="3" type="A">
                <li></li>
            </ol>
            <p>Ninkii weligii diintii bannaan, daacad uga sheega<br />
                Dariiqii Rasuulkii ninkii, diirka uga qaada<br />
                Daw kulama soo baxo cilmiye, waa la diriraaye<br />
                Doofaarraduu wadan jiruu, dila yiraahdaaye<br />
                Iyaguna markaasay ku didi, diidi mahayaane<br />
                Bal in meesha lagu doorsan yahay, waxu dalilkiiya<br />
                Duqaydii badnayd ee ku lumay, duudsi iyo jeedal<br />
                Dammanaanshahaa reer tolkay, loogu daw galye<br />
                Sidii bay u dabaroorayaan, daallinkii rogaye<br />
                Doox iyo hadday nala degaan, degalka Buuhoodle<br />
                Waxaan lagu durdurin Eebbahay, uma darraadeene<br />
                Sidii dumar dagaal iyo afxumo, uma dul qaateene<br />
                Diyaar uma hadlaan wiilashii, dowladda ahaaye<br />
                Hadday deris wadaagaan nin kale, dacal ma waayeene<br />
                Alla may iskaga soo durkaan, deris ma laayeene<br />
                Daaroodka ay wada dhasheen, diriyo baabkiisa<br />
                Daymadii Ilaah Maxamad-Dage, nooga derejeeye<br />
                Kuwa weli ku debandeebayaan, duxi ka raacayne<br />
                U digay oo u digay oo duulka waa, loo dan leeyahaye<br />
                Haddaan anigu daar dheer ka koray, oo daf iri Saaxil<br />
                Iyaba doorte daayeer gar cuna, kii dulleyn jiraye<br />
                Dabada hayska raacshee, bal maan deysto hadalkayga!</p>
            <p>Sayid Maxamad wuxuu ahaa aftahan aan hadal lagu gaarin, afmaal laga
                badin, qob iyo qaddana ku darsaday, isagoo Calidhuux u jawaabaya wuxuu
                yiri:</p>
            <p>Caliyow1 calaacal iyo way, ciil ma bi’iyaane<br />
                Weligaa catow baad taqaan, sida carruureede<br />
                Waad uun cabaaddaa sidii, caamadoo kale e</p>
            <p>Caqli haddaad leedahay wax baa, la citibaarshaaye<br />
                Cindigaa wax laga fiiriyaa, caynka ay noqone<br />
                Cudha laguma soo dhego waxaan, kuu cuntamihayne</p>
            <p>Kaarshaa2 cirriddii ku lumay, caasiga ahaaye<br />
                Isaguba cagtii hore ma qabin, col iyo laayaane<br />
                Markuu cayda noo soo diraa, cuur ku soo dumaye</p>
            <p>Adiguna nin cayryoona oo, caariyaad tahaye<br />
                Cilciluhu wuxuu kuugu dumay, cirir shareer weyne<br />
                Aar soo cargaagtama hayaad, did u huruddaaye</p>
            <p>Wax caraada caaqyahow ninkii, didan kuu heeliye<br />
                Mar hadduu cashiir laawe yahay, waa calaan jabane<br />
                Cabeeb buu ku tarayaa waxaad, cululubaysaaye</p>
            <p>Waadigaa cidoodaye haddaad, goraya cawlowdo<br />
                Ceelkii Dannood3 iyo haddaad, Caada4 kor u dhaafto<br />
                Carshintaada waa kuugu iman, meesha iyo Ceege</p>
            <p>Waa lagu camaadaye wed baa, cawga kuu yimide<br />
                Cuqlaa adiga kuu baxay haddaan, kuu curraftamaye<br />
                Haddaad cararto ceeriga badeed, yaa ku soo celine</p>
            <p>Ingiriis cadaabkaan ku dhigay, ima cilleeyeene<br />
                Cawar iyo wuxuu garanhayaa, cuurarkaan jaraye<br />
                Wuxuu haatan caw iigu dhigi, caaqibaad heliye</p>
            <p>Cabdulle iyo Subayr Maxamad baan, igu cayaareene<br />
                Waa ciiradaan dhigay waxay, igu ciseeyeene<br />
                Caawimada waxa ii wada, waa ciddii Dalale</p>
            <p>Majeerteen canshuur baan ku qoray, curaddadiisiiye<br />
                Waa camaradii Nuur Cismaan5, caydhan suudaliye<br />
                Cimiil wuxuu lahaa Keenadiid6, cuud ma foofsado e</p>
            <p>Ma kala cayshno oo uunku ways, camal yaqaannaye<br />
                Cajabayey dadkii waxaan ku nacay, waa ciraab li’iye<br />
                Waxa ila cilaaqtamiba waa, ina Cawiifeede7</p>
            <p>Coontii waraabaha cayilay, camashka daaqayey<br />
                Oo ay cinaab uga riddee, caraso ooyaysey<br />
                Waa ninkii cidlada nooga tegey, cawro waysaga e<br />
                Cidla ciirsilaad waxa u kaca, dahad caloolweyne<br />
                Waa ninkii cayuuntooba dhaqan, caacis dhaafsadaye<br />
                Waa ninkii sidii reer Canjeel8, caanihii qubaye</p>
            <p>Cuquubiyo nabsigu waa waxaan, cirib kaa reebayne<br />
                Waa ninkii cishaba naga gudee, cayn ka dhaadhacaye<br />
                Waa ninkii tolkiis oo cammiran, cayrshay oo rogaye</p>
            <p>Bal hadduusan caatuba lahayn, calalna waa maare<br />
                Oo uusan caynteeyna gudin, Cadan haddaad geyso<br />
                Bal muxuu ku calalaafi waa, caalle dooro lehe!</p>
            <p>Waxaan ka soo guuriyay Axmed Cali Abokor.</p>
            <ol type="1">
                <li>Caliyow: Wuxuu la hadlayaa Cali-Dhuux.</li>
                <li>Kaarshe: Wuxuu ujeedaa Kaarshe Guuleed Niqle (Salliiq).</li>
                <li>Dannood. Waa balli caan ah oo ka mid ah toddobada balli ee
                    Haraxagarrey,</li>
                <li>Caado: Waxay ka mid tahay ballida Haraxagarray.</li>
                <li>Nuur Cismaan Yuusuf.</li>
                <li>Keenadiid: Suldaan Yuusuf Maxamuud oo Hobyo u talin jiray.</li>
                <li>Ina-Cawiifeed: Wuxuu ula jeedaa Cali-Dhuux.</li>
                <li>Reer Canjeel: Wuxuu ula jeedaa nimankii shirqoolkii Canjeel-talawaa
                    dhigay.</li>
            </ol>
            <h3 id="indha-caadlayaal">Indha-Caadlayaal</h3>
            <p>Iyadoo ciidankii dagaalka ee Maarraweyn la baxay oo Daraawiishi ku
                faani jirtay ay jahaad dheer iyo hanoonis meela kala duwan ugu maqan
                yihiin, ayaa geelal irmaan ah oo xarunta loo caanateelo col-waqooyi
                galbeed uga soo duulay qaatay. Niman qusuusi iyo wadaaddo u badan oo
                xarunta joogay ayaa raacdo galay. Hase yeeshee, geelii intaysan gaarin
                buu ka gurgalay, iyagiina raacdareeb baa heshay oo si xun iyo si xil leh
                rasaas ugu gashay. Dabadeed dib bay xaruntii ugu soo laabteen, waxaana
                lagu xantay inay soo baqdeen.</p>
            <p>Darwiishna baqaha iyo cararkuba ceeb aan harin bay ku ahaayeen.
                Sayidku isagoo nimankaas fuleynimo ku tilmaamaya, inay soo baqdeenna ku
                cambaaraynaya, ayuu gabaygan mariyey oo wuxuu yiri:</p>
            <p>Allahayow nin libin cawrsadaa, caafimaad qaba e<br />
                Nin kaloo iscakoodiyaan, calaf ka dheefeyne<br />
                Citibaarahaan qabo balaan, caynka ka higaadsho</p>
            <p>Indha-caadlayaashii dilay, col u qalqaaleene<br />
                Kuwii carari jiray bay dagaal, caana geliyeene<br />
                Cayn iyo Saraar jiidan bay, Carab u fuuleene</p>
            <p>Ina-Qodob1 cirbiidsiga miyuu, Cadar ku hayn waayay<br />
                Cawskii bannaanada miyuu, caarad waran moodey<br />
                Ma cambuulihii2 fooryayuu, siidhi camal moodey</p>
            <p>Obsiyii3 iscoofaarin jirey, camal Dalaleedka<br />
                Markii laysu soo ciyey miyuu, caday ka boodsiiyey<br />
                Ma carcoorriguu baxay sidii, cawsha iyo siigga</p>
            <p>Markuu Oogle4 coolliyahayuu, cayda baadiyaaye<br />
                Cidna uma bushuuq dhaho haddaan, la isu caaleyne<br />
                Goortii ridada loo coguu, cayga soo qubaye</p>
            <p>Candharaasha dumar buu yaqaan, ciir-ka-barigoode<br />
                Mirihii5 caseeyada ahaa, cabey ayaantiiye<br />
                Colowow! miyuu yiri markii, lagu eayaaraayey</p>
            <p>Markii Faarax6 cawcaw gabee, calalladli xooray<br />
                Cuukaarsanow Guuliyaa7, garab cambuullaaye<br />
                Isaguna cabayr buu ka dhacay, curadkii looyaane8</p>
            <p>Weligiisba ciis sooma rogin, ciira dirireede<br />
                Goortay ciriiriga gashuu, caano leeyahaye<br />
                Gurxan cay nabkiisii miyuu, calaha jeexsiiyey</p>
            <p>Markii lagu cabaaduu fuluhu, cimilka jeexaaye<br />
                Cirba-salamadhlow Gaanni9, sow iskama caymin<br />
                Cawska waaga iyo fiid miyuu, baqa ku caatoobay</p>
            <p>Saleemaanna10 cawduu-billee, caariyuu falaye<br />
                Ciyoonkaba hadduu kaga rogaan, cidi durreyseene<br />
                Comcoomiskii Tuumiyuu, caaradkii tegeye</p>
            <p>Cantallaaga lna-Aadanaa11, cawro sii dhigay e<br />
                Cindixumo Qamaanl2 waa wixii, looga caal gabaye<br />
                Iscamaaliqiisii miyaan, lagu caneeqaadin</p>
            <p>Goortii rasaas loo cayimay, lagu cabbeynaayey<br />
                Abshir13 sow calaacal iyo way, kuma cataabeynin<br />
                Sow caagayey lagama siin, calan intuu taagay</p>
            <p>Isagaa naftiisii caddibay, callaggi dheeraaye<br />
                Isagaa cariishkii ka baxay, cawda loo dhigaye<br />
                Cawrala14 miyuu moodayaa, cadawga reemaaya</p>
            <p>Cadadkii Daraawiish ninkay, wada ciseyneysay<br />
                Sidii caaddilkii boqor ninkii, cuurku daba joogey<br />
                Xirsigii15 na camajaajin jirey, haadda la cunsiiyey</p>
            <p>Caydiid16 jaloofihii miyuu, coobbaha u taagey<br />
                Goortuu cabsood galay miyuu, nadi ku caaryeeyey<br />
                Cantatoobsigii Bood miyuu, caga-bidhlaysiiyey</p>
            <p>Cirinciir markii laga arkay, dib u cillaaleene<br />
                Cararey! markii lagu lahaa, sow ma carareyne<br />
                Cabbaas iyo Cismaan17 Xaaji sow, caado kama jeexmin</p>
            <p>Laba Xaashi18 ciiryaamadey, cabaska raaceene<br />
                Darmaanihii cutuubiga ahaa, sooma celineyne<br />
                Ceeriga maruun bay baqaa, ku callaqnaayeene</p>
            <p>Cabdullaahi19 baan uga rab oran, culus dagaalkeede<br />
                Codkar geesinnimo looma filo, caynka uu yahaye<br />
                Maxamuudna20 tii laga coldhuu, caasigii goconne</p>
            <p>Wiilkii cayaaraha nabdeed, la cabdillaynaayey<br />
                Wiilkii cilaaq nagu dilee, ciriq xumoonaayey<br />
                Ina-Cumar21 cafaaraha dhacuu, caarre jeedlay e</p>
            <p>Weligood caddaan lagama helo, caamo hadalkeede<br />
                Muusaa22 cargaagtamahayey, igu cabbeebsheene<br />
                Goortii la caabbiyey Warfaa, Cali miyuu sheegtay?</p>
            <p>Waa cawro nimankii dorraad, ceebta noo wadaye<br />
                Mid caallaa cawaarguun midloo, madax la ciiraaya<br />
                Mid caabuqa mid caaceeya oo, la candadowleeyey</p>
            <p>Mid canda ah caama midaan, caynna garanaynin<br />
                Mid cuuclaa mid ceesaan gadhlaa, cilin kabajaaya<br />
                Mid calaana coon guuxayoon, caad u baxahaynin</p>
            <p>Mid cigcigan mid ceerdhaansanoo, cugufta laabaaya<br />
                Mid cafuufan cooflaha kaloo, cuf iyo baarkiiya<br />
                Mid cantaray mid kibir caacicayoo, curarka seyraaya</p>
            <p>Mid candhuuf tiriiriqinayoo, cadaf ka sii liita<br />
                Mid catira cannaasaha manjaha, culuq la jiidaaya<br />
                Carmal jilicsan caalyaha mid lula, caarka iyo fiidda</p>
            <p>Mid cayuuqa coomaade godan, gorayo caal siiban<br />
                Mid cawaran mid daba caysanoo, cayn ku meeraayo<br />
                Mid cuqda ah mid ciil hore qaboo, cudur-Alluu-keena</p>
            <p>Mid ceeqsaniyo mid ceel qodanayoo, ciidda faganaaya<br />
                Mid ciddiya-farow iyo taah diloo, naga cidoobaaya<br />
                Intaasoo carrada buuxisaa, laysku caajimaye</p>
            <p>Bal haddeyan caawimada diin, ka carfi dooneynin<br />
                Bal haddeyan waanada cilmiga, camal u yeelaynin<br />
                Oo ayan cooflaha kufriga, ciiro diriraynin</p>
            <p>Bal haddeyan coodkooda dhacan, culuq ka reebeynin<br />
                Bal maxaa cadaab lagu ridyow, cagidi dhaafsiiyey?</p>
            <p>Gabaygan waxaan ka qoray Soofe Durraan iyo Caasha Sheekh Cabdille
                Xasan.</p>
            <ol type="1">
                <li>Ina-Qodob: Warsame Qodob</li>
                <li>Cambuul: Qodax buuran oo ka baxda galoolka iyo sarmaanta, oo markii
                    dabayli dhacayso sidii siiriga u dhawaaqda.</li>
                <li>Obsiiye: Obsiiye Seed Magan. Waa Sayidka abtigiis.</li>
                <li>Oogle: Oogle Seed Magan Waa Sayidka abtigiis.</li>
                <li>Mire: Mire Gorgor Warsamc Magan.</li>
                <li>Faarax: Qaloombi Waaley Magan.</li>
                <li>Guuliye: Aw-Guuliye Xiddig Waaley Magan.</li>
                <li>Khaliif: Khaliif Looyaan Seed Magan, wuxuu ahaa Sayidka ina
                    abtigii.</li>
                <li>Gaanni: Gaanni Gaalleef Cali Xaad.</li>
                <li>Ina ayihiisii wax garta lama arag.</li>
                <li>. …</li>
                <li>Qamaan: Cabdi-Qamaan Aaden Ismaaciil.</li>
                <li>Abshir Dhoorre: Wuxuu ahaa la taliyaha Sayidka, ammaanduule
                    ciidamada Daraawiishta, geesi dagaalyahan ah, waxaa lagu dilay
                    Garloogube 1927kii, waxaana dilay ciidamada Talyaaniga.</li>
                <li>Cawrala: Cawrala Sayid Maxamad.</li>
                <li>Xirsi: Xirsi Cartan Boos.</li>
                <li>Caydiid: Caydiid Dige Dhoorre.</li>
                <li>Cabbaas iyo Cismaan: Cabbaas Xaaji Cabdiraxmaan iyo Cismaan Xaaji
                    Cabdiraxmaan.</li>
                <li>Laba Xaashi: Xaashi Fooyaan iyo Xaashi Cabdi Geydhe.</li>
                <li>Cabdullaahi: Cabdullaahi Aaden Oogle.</li>
                <li>Maxamuud: (Daahwareershe) Aadcn Oogle.</li>
                <li>Cabdullaahi: Cabdullaahi Xaaji Cumar Cusmaan Shiikh, waxaa lagu
                    diley Gondadhiiglc.</li>
                <li>Muuse: Muuse-Waranle Warsame.</li>
            </ol>
            <h3 id="kuwii-cararay">Kuwii Cararay</h3>
            <p>Sidaan horay u soo sheegnay Daraawiish carar iyo baqaba ceeb bay ku
                ahaayeen, hase yeeshee, nman aan dagaal aqoon u lahayn ayaa duulay mar
                ay ka war heleen ciidan Ingiriis inuu foodda ku soo hayo, waxaanalaysku
                helay Caynaba. Dabadeed, nimankii markii xabbaddu isku dhacday ayey baqo
                jaanta wareen.</p>
            <p>Sayidkii isagoo canaananaya una sheegaya inay caado aan Daraawiish
                lagu aqoon curiyeen, ayuu gabaygan mariyey. wuxuu yiri:</p>
            <p>Kuwii cararay maantii kufrigu, ciiro soo kiciyey<br />
                Coodkooda nimankii baxshayee, ciiska rogi waayey<br />
                Carabley ku joogeen kuwii, cayris kaga rooray</p>
            <p>Cakuyey! Kuwii dib u curtaa, ceebta noo dilaye<br />
                Cudurlaaga waa lagu yaqaan, inay cabsoodaane<br />
                Waa caadadood baqo inay, caga caddeeyaane</p>
            <p>Maantaan cirroobiyo anoo, canug ah oo wiila<br />
                Carradaba wax badan baan maroo, coobir baan ahaye<br />
                Cawroo kalay nagu noqdeen, caabuqii didaye</p>
            <p>Allahayow, Canjeelkii1 tanaa, iiga ciil badane<br />
                Anna carada waxa iigu wacan, waa cid li’idiiye<br />
                Cashadii Daraawiish hadday, cidaha noo joogto</p>
            <p>Cindigaan ka suuraynayaa, camalladoodiiye<br />
                Sidii aar cargaagtamahayey, caran lahaayeene<br />
                Ciyoontaba waxaa dhici lahaa, dirir cafaariide<br />
                Caddaan miiran iyo Sowjar2 bay, cani lahaayeene<br />
                Cafi ma laha nimankii dorraad, gaalka caawiyaye</p>
            <p>Cadowgood Alluu-jebigu waa, nagu cayaareene<br />
                Casiisow cadaab duulku waa, caasi khayr darane!</p>
            <ol type="1">
                <li>Canjeel-tala-waa: Geed magaciis, wuxuu ku yaal togga la yiraahdo
                    Gubad oo magaalada Eyl ka xiga hilaadda 20 km. geesta koonfur-galbeed.
                    Wuxuu geedkaasi ku caan baxay, guyaashii Daraawiishi degganayd
                    Gellingaalle oo geedka u jira 1.5 km ayaa waxaa ku shiray guuto
                    damacsanayd inay xarunta afgembiyaan. Sidaas baa geedkii loogu bixiyey
                    Canjeel-tala-waa.</li>
                <li>Sawjar: Waa magac lagu tilmaamo dablaha ciidamada Ingiriiska.</li>
            </ol>
            <h3 id="cara-e-yaa-sheega">Cara e Yaa Sheega?</h3>
            <p>Xaaji Goonni oo gabyaa caana ahaa, jeerkaasna ka mid ahaa dadkii
                Hobyo looga talinaayey, ayaa gabay halxiraale ah oo ulajeeddadiisu tahay
                inuu Sayid Maxamad ku caraadiyo mariyey, waxaa gabaygiisa ka mid
                ahaa:</p>
            <ol start="7" type="A">
                <li></li>
            </ol>
            <p>Rag cayaayir iyo maanso waa camaladdiisiiye<br />
                Caynaanka anigow hayiyo celiyihiisiiye<br />
                Kol haddaan callaqo looma furo cagaha dheeldheele<br />
                Lix iyo toban halaan soo cayimay caynka ka hijaadsha</p>
            <p>Weel caanihii laga dhamee canuggu heemaarshay<br />
                Oo ciidda loo dhigay afkii laga casheynaayey<br />
                Oo dhayi caaddaa ka tahay waa cajabe sheega!</p>
            <p>Ceesaama kuu dhalahayaan dhiilo loo culannin<br />
                Oo naaso cayntood lahayn waa cajabe sheega!</p>
            <p>Cariish meel ku yaal oo aroos loo calaamadiyey<br />
                Oo aadan cimrigii daawanayn waa cajabe sheega!</p>
            <p>Ceel buuxa aan laga cabbayn cidina kuu diidin<br />
                Oo maaxi caaddaa ka tahay calawna keenaaya<br />
                Oo maalka calaf looga shubin waa cajabe sheega!</p>
            <p>Calaf aan laguu qorin asaad cuni aroor noolba<br />
                Aan caato iyo gaajo bi’in cawro waysaga e<br />
                Oo aanad cayaar uga dhergeyn waa cajabe sheega!</p>
            <p>Cad baruur leh caysh iyo bariis caawa lagu siiyey<br />
                Aad caafimaad iyo kalgacal calaliso laysay<br />
                Oo aadan cawaysimi karayn waa cajabe sheega!</p>
            <p>Caal weyn lo’aad iyo libaax, caranayoo jooga<br />
                Oo xero ciriiriya ku jira caabuqna is yeelin<br />
                Aan xoola looga cabsanayn waa cajabe sheega!</p>
            <p>Waxaad cuni asaan Eebbahay kaaga calaf yeelin<br />
                Oo aadan eayaar kaga dhergayn waa cajabe sheega!</p>
            <p>Cir onkodey hillaac laga cabsaday karar cabaadaysa<br />
                Oo rays cirbaha laga dhigayn waa cajabe sheega!</p>
            <p>Waxaan caaradhuubyadu dhex marin calalna jeexaaya<br />
                Aan ciiska waran lagu karayn waa cajabe sheega!</p>
            <p>Caqid naagaan lagu guursanoo cawda kuu gogosha<br />
                Oo aadan cadaab kaga baqayn waa cajabe sheega!</p>
            <p>Caday waxaad ku laysiyo ulaad caro u soo tuurtay<br />
                Oo aadan dad kaga ciil baxayn waa cajabe sheega!</p>
            <p>Cawshiyo biciidkaa arlada cararayee jooga<br />
                In kastoo ciriid iyo kulayl lagu cisaareeyo<br />
                Calooshooda oon lama gashee waa cajabe sheega!</p>
            <p>Taa dabadeed Sayid Maxamad intuu gabaygii wada furay ayuu isagiina u
                diray gabay kiisa ka badan oo hal xiraale ah.</p>
            <p>Gabaygan waxaa ka buuxa murti iyo xikmad aan qiyaas lahayn oo qof
                walba u jiideysa inuu wax badan ku fakaro, wuxuuna Sayidku yiri:</p>
            <p>Nimanyahow ciraab laguma kaco, curuf la’aaneede<br />
                Cod xiraala oo wada cajaba, cayn aan ka higaadsho<br />
                Wax cadoo madow baan arkee, cara e yaa sheega?</p>
            <p>Shabeel caar leh caysuun dhurwaa halaq cammuudaasa<br />
                Aar coofle oo cararayaan, la carbiyeynin<br />
                Oo aan wax cunin baan arkee, cara e yaa sheega?</p>
            <p>Cad baruur aan laga goynin oo, caata weligiis ah<br />
                Oon gool caddun badan la siin, ciniqna dheereeya<br />
                Caynkaasna anigaa arkaa, cara e yaa sheega?</p>
            <p>Dibi caynaboo gabar casoo, cuurrin lagu qaaday<br />
                Oo ruux sandaasha u cuskan yahay, cimilna loo dhaabay<br />
                Caynkaasna anigaa arkee, cara e yaa sheega?</p>
            <p>Wan cafuufanoo doobbir wado, madaxna caal haysto<br />
                Geesoole ido caymiyey oo, caadda kaga jooga<br />
                Caynkaasna anigaa arkee, cara e yaa sheega?</p>
            <p>Ceesaan aan riyi foolan oon, caana ari nuugin<br />
                Dibqallooc nin coobbaha hayoo, cunaha jiidaaya<br />
                Caynkaasna anigaa arkee, cara e yaa sheega?</p>
            <p>Tuke maarre ciiro u sitoo, col u dareeraaya<br />
                Quraanyo canateel laga dhacoo, cuudka daba joog<br />
                Caynkaasna anigaa arkee, cara e yaa sheega?</p>
            <p>Waxa caanataynkiyo ka fudud, caaradiyo baalka<br />
                Culaysna loogu go’ay oo nafluu, caajis la ahaaday<br />
                Caynkaasna anigaa arkee, cara e yaa sheega!</p>
            <p>Xiddigaha cishiga oo barkood, cuni sabuul beera<br />
                Deel caana oo lagu callaqay, cur iyo faynuusyo<br />
                Caynkaana anigaa arkee, care e yaa sheega?<br />
                Wax cadceedda aan joogsanayn, cadar hadduu waayo<br />
                Oo aan cirrid iyo kulayl, cawrka gelihaynin<br />
                Caynkaasna anigaa arkee, cara e yaa sheega?</p>
            <p>Wax calahaa ka dheer baa jiroon, cidi ka gaabnayne<br />
                Ciribdhiibsi kuma gaari karo, cududaheennaase<br />
                Caynnkaasna anigaa arkee, cara e yaa sheega?</p>
            <p>Carrab aan hadlayn maalitaan, shani u ciidaneynin<br />
                Cashaduu wax fuulana kalaan, carafle keenaaya<br />
                Caynkaasna anigaa arkee, cara e yaa sheega?</p>
            <p>Jinac doobi culan oo sitoo, lo’ u carraabaaya<br />
                Dooryaan cishaha guurayoo, cido ku weydiiya<br />
                Caynkaasna anigaa arkee, cara e yaa sheega?</p>
            <p>Dabagaalle neef curahayoo, nadi ku caaryeeyey<br />
                Caynaan bakayle iyo jiir, lagu cidaalaayo<br />
                Caynkaasna anigaa arkee, cara e yaa sheega?</p>
            <p>Wiyil ciriqsan oo aan lahayn, camalkii loo uumay<br />
                Qalanja aan caroonayn haddaad, cagaha saarayso<br />
                Oo aan cid dhibin baan arkee, cara e yaa sheega?</p>
            <p>Addoon cayney doontaba dhashoo, laba caloolood leh<br />
                Oo caaradhuubyada la dari, caana galaheeda<br />
                Caynkaasna anigaa arkee, cara e yaa sheega?</p>
            <p>Caskar ulo leh oo geed cumbulan, gobolba coon joogo<br />
                Nin qaansooyin meel lagu cafiday, taagan cirifkooda<br />
                Oo qool cuddinayaan arkee, cara e yaa sheega?</p>
            <p>Wax hunguri ku cawreysan oo, cir iyo diihaal leh<br />
                Oo aan cantuugana liqayn, calafna doonaaya<br />
                Caynkaasna anigaa arkee, cara e yaa sheega!</p>
            <p>Wax dunida caalin u ah oon, cidi khilaafaynin<br />
                Oo cabuudkiyo caasiguba, wada cisaynayo<br />
                Aan calalna oogada ku hayn, cara e yaa sheega!</p>
            <p>Cawadii waxaan kaa tegayn, cadawna kaa eegin<br />
                Oo waaga ka cararayoo, ku cid la’aynaaya<br />
                Caynkaasna anigaa arkee, cara e yaa sheega?</p>
            <p>Caqli waxaan lahayn oo ka dhigan, caamo iyo naago<br />
                Aan cimiirkood la arag, coduu la yeeraayo<br />
                Misna kuu cimreyn baan arkee, cara e yaa sheega?</p>
            <p>Weel caanihii laga dhamoo, cunuggu heemaarshay<br />
                Oo ciidda loo dhigay afkii, laga cashaynaayey<br />
                Oo dhay caaddaa ka tahay, waa cajab Ilaahe!</p>
            <p>Cid haddaad u baantee na tiri, cara e yaa sheega?<br />
                Candho weeye oo waa naqaan, caynka ay tahaye<br />
                Adse haddaad ciniin tahay maxaa, canuggu kaa dheefi?</p>
            <p>Onkod iyo hillaac laga cabnadiyo, karar cabaadaaya<br />
                Iyagaa calaamiyo lahaa, ciiro iyo qiiqe<br />
                Waa maarahaan kugu cuskaday, diriti Cawbaare</p>
            <p>Cuurkii tolkaa maalintaan, caro u leynaayey<br />
                Dhiiggii carrada qooyey waa, cadar di’iisiiye<br />
                Maxaadsaad u tiri rays cagtiyo, cirib ma aan saarin</p>
            <p>Ceesaama kuu dhalahayoon, dhiilo loo culanin<br />
                Oo dhay casuus iyo garoor, carafle waaweynin<br />
                Oo naaso coobbaa lahayn, waa cod aan jirine</p>
            <p>Cayn kaa waxaad mooddey waa, calafkii beereede<br />
                Abidkood riya caata ay, guni ciseysaaye<br />
                War ceesaan ma way tahay maxaa, calagga kaa yeelay?</p>
            <p>Majeerteen dhilliyo ceebi waa, camalladdiisiiye<br />
                Cambuulaha dhirtaa bay yiraan, waa cariish aqale<br />
                Waa cimil shimbiri qoolatee, curis miyuu mooday?</p>
            <p>Waxaan ka soo qoray Aw-Cabdille Ibraahim, Xaaji Maxamad Cawl iyo
                Caasha Sheekh Cabdille.</p>
            <h3 id="caga-wadaadley">Caga-Wadaadley</h3>
            <p>Sayid Maxamed wuxuu gabaygan mariyey isagoo u calaacalaya Cambaro
                Shiikh Cabdulle oo uu qabay Nuur-Xaashi Cali Ibraahim. Eebbuu kabaryayaa
                inuu ka furo. Ujeeddada Sayidku waxay ahayd inuu Nuur-Xaashi garto in
                Sayidku ka xun yahay ama uu ogaado gabadha inuusan la rabin. Xaajadii
                waxay ku dhammaatay sidii Sayidku Rabbi ka yu’day oo Nuur-Xaashi,
                Cambaro waa furay. Dadka qaarkii waxay yiraahdeen gabaygan waxaa mariyey
                Shiikh Jaamac Seed oo Sayidka abtigii ahaa, runtuse waxay tahay in
                Sayidku mariyey. Wuxuu yiri:</p>
            <p>Eebbow adaan kuu cotoo, kuu calaacalaye<br />
                Cunsurtii aan leeyahay, adaan kuu cuskanahayaaye<br />
                Carrabkayga Eebbow quwey, caaddil baad tahaye</p>
            <p>Eebbow cafiyo caafimaad, igu caqiilayso<br />
                Eebbow cadaab aakhiriyo, cudur ha ii keenin<br />
                Eebbow cilmiga waan rabaaye, caalin iga yeelo</p>
            <p>Eebbow caano iyo wiilal iyo, curaddo hay waayin<br />
                Eebbow cayrima adduun waa belee, coodka ha i dhaafin<br />
                Oo aanan cimiir abadankay, carab gamaan waayin</p>
            <p>Eebbow aroos cuukin waa, calaf gobaadeede<br />
                Cadarka iyo diibkaa qabigu, ku cokanaadaaye<br />
                Eebbow Cambara Shiikh1 i sii, caashaq baan ahaye</p>
            <p>Eebbow curdudubkii2 ma geyo, caga wadaadley e<br />
                Eebbow waxay ku cawareen, caalle doora lehe<br />
                Eebbow cidlaa loo diraye, inanta ii caymi</p>
            <p>Bal haddaanu caaqibo geleyn, calalna waa maale<br />
                Oo uu ciyaal yahay nafluhu, kala ciraab roone<br />
                Ma cisaaraddiisay u xulan, cawro waysaga e</p>
            <p>Cashadii haddaan gabadhayda, Cali Garaad siiyo<br />
                Koluu xididka lama callaqee, cayda iga daayo<br />
                Marna iima caayeen, sidii caada qaataha e</p>
            <p>Ina Cali Shiraa3 ku habbanaa, camalka qaarkiise<br />
                Oo caawa kuuma ciilqabeen, midab cillaanley e<br />
                Cisadeeda anigaa ba’shaye, curadki maan siiyo.</p>
            <p>Gabaygaan isagoo qoran ayaan ka dhex helay gabayo uu qoray Shiikh
                Siciid-Maydh 66 sano ka hor.</p>
            <ol type="1">
                <li>Cambara Sheekh Cabdulle Xasan.</li>
                <li>Nuur-Xaashi Cali Ibraahim.</li>
                <li>Maxamad Cali Shire.</li>
            </ol>
            <h3 id="miinaanle">Miinaanle</h3>
            <p>Geela la baxay Miinaanle oo geel Daraawiish laga dhaco ugu badnaa
                gumarna u ahaa, tiradiisana lagu qiyaasay 25,000 illaa 30,000, ayaa
                waxaa loo xerriyay dhulka la yiraahdo Iyax oo deexda Ayl iyo Bayla u
                dhaxaysa ah, wax dakana ah oo markaas looga baqaayana jirin. Hase
                yeeshee hud-hud iyo diradiraale dad lagama waaya Hobyaa gabay laga
                tirshay oo waxaa waxa loo geeyay boqor Cismaan iyo reer Bari, waxaana la
                yiri gabaygaa Sayid Maxamad baa idiin mariyey. Gabaygaas halkudheggiisu
                wuxuu ahaa:</p>
            <ol start="6" type="A">
                <li></li>
            </ol>
            <p>Dayrtiyo diraacduu dhaloo, Deex u soo degaye<br />
                Dakanooyin badan buu qabaa, daafta kuu yimiye<br />
                Bal car didi kalluun lama dabtee, waa la diriraaye!</p>
            <p>Usagoo awelba reer Barigu geelaas booca ugu tukubaayey haddii
                marmarsiinyo loo helay ayaa guuto camaaryalay ah lagu soo bixiyey,
                garwade waxaa colka u ahaa niman Daraawiish ka fallaagoobey.</p>
            <p>Geela xagga Daraawiisheed waxaa looga yiqiin Miinanle, nimankii
                dhacayna waxay ula baxeen Soo-dadab. Gabayo, heeso iyo maahmaahyo badan
                buu leeyahay, aan ka soo qaadno gabay dhaar iyo hanjabaad ah oo dhinaca
                Daraawiishta laga mariyey. In kastoo aan hubinna waxaa la yiri Sayid
                Maxamed baa mariyey.</p>
            <p>Geel Miinanlaan ugu jeclaa guuyad oo idile<br />
                Usba gacaliyii buu ahaa galax qaboobiiye<br />
                Gungunaafyadii baa la tegey guunki reer bariye</p>
            <p>Gurigii la geeyaba haddaanan gaas dhan ku afuufin<br />
                Geelii la eedyeey haddaan lagu guraabaasin.</p>
            <p>Daraawiishtu dhowr col oo kala daran bay ka daba geysay, waxaana ka
                mid ahaa labada col oo la kala baxay Casar-dega iyo Isu-mara. Taariikh
                dheer ayuu geelaani reebay. Iyagoo gabaygoodii sii watana waxay
                yiraahdeen Daraawiishi:</p>
            <p>Geelii carrada buuxayee, calaggu saanyoodey<br />
                Caqli nimaan lahayn baa yiri, waa cantoobsadaye<br />
                Cidlaa laga kaxaystaye ma waa, cudud la ii sheegtay</p>
            <p>Majeertccn caddaan uguma dhaco, culus hashaydiiye<br />
                Waxay caadadood tahay inay, cidaha gaadaane<br />
                Nabad caabuquu igu dagaye, col uma keeneene</p>
            <p>Gaalada careef kale markii, carabta loo fuulay<br />
                Markii ciidankii uga birmaday, badaha coonkooda<br />
                Daraawiish caysani markay, ciira ugu duushay</p>
            <p>Cabsi kama baqaynine markii, cunugga loo reebay<br />
                Goortii carruuraha la yiri, celiya oo foofsha<br />
                Goortii cirkii curanayey, Cal u hayaansheene</p>
            <p>Ciilow ba’ay! talo xumaan, cudur ka weyneyne<br />
                Markaan soo ceshooy iri, rag bay caasiyoo raraye<br />
                Cabdul1 iyo waxaa igala tegey, caabuqii wadaye</p>
            <p>Haddeeyan cadceed subax u rarin, cidi ma qaaddeene<br />
                Ceemaad2 agteediyo hadday, cirifka noo joogto<br />
                Curcuraha Nugaaleed3 hadday, caday ka foofeyso</p>
            <p>Cashaday galeen baan dagaal, iga cillaalmeene<br />
                Kun caynaba kun coofaar huullaa, kuman cudbaawiira<br />
                Kun caddaana kuman caarle iyo, kuman baroor ciida</p>
            <p>Kuman calasa kuman bood carfileh, kuman cillan miida<br />
                Kumanyaal cirbiid iyo ashkira, kuman casaawiira<br />
                Kuman Xamarcas iyo may lahoo, wada cawiifaaya</p>
            <p>Kun calowa kumanyaal calcala, kuman dhalaal cawra<br />
                Kun carwaajis iyo boor lahoo, midab casuuraaya<br />
                Kun carowle kumanyaal curboon, kuman ciriifaada</p>
            <p>Kun cawlcawla kuman cawmisila, kuman caruusaada<br />
                Kuman cawlan caacaanniii kuma, kuman caddays maaga<br />
                Kuman caana kuman cayn silloon, kuman cajiibaada</p>
            <p>Kun caqiiqa kun caarsan oo, dhogor cureejiina<br />
                Kuman calanle kuman shaal cas iyo, kuman cutuubaada<br />
                Kuman cawra kuman caadaqaad, caadka laga saaray</p>
            <p>Kun cooshcoosha kuman laysku carin, kuman cawaarguunle<br />
                Kun cahsmiira kumayaal cashara, kuman camaajiir leh<br />
                Kun cunaaba kuman cayn silsila, kuman cusayb fookha</p>
            <p>Kun cowtara kun caysuub galgala, kuman casuf noora<br />
                Kuman cirif sufura siif cambara, kuman cadduur saara<br />
                Kun casiira kumanyaal casala, kuman casuusaaya</p>
            <p>Kun cayuufa kuman caycadoo, ciiif sadaadooda<br />
                Kun cambaabul kuman ceegma iyo. kuman cayaayiira<br />
                Kuman cooma kuman coobirraa, cobolos tiigaala</p>
            <p>Kun caysuuba kuman caara boga, kuman cayuuf dheera<br />
                Kun cawlaalin kuman ceegma iyo, kuman dul ceegaaga<br />
                Calmad gacalo kumanyaal cubtami, kuman cushaaq raaca</p>
            <p>Kun cigaalan caynaan yaqaan, kuman cadood meera<br />
                Kumanyaal cishiyo fiid durduro, haadda la cayaara<br />
                Kumanyaal carbeedintoo ka dhiga, ceelashiyo gaarka</p>
            <p>Kuman calafsan kuman cawadii, cayshka miranaaya<br />
                Kun carshaanle kumanyaal calqadan, kuman cilluu naaxa<br />
                Kumanyaal caddiin iyo baruur, cooddi balaxoobey</p>
            <p>Kuman cududan kumanyaal cadfoon, kuman cillaan duuba<br />
                Kuman cawska loo duubahayoo, cimilka loo waabay<br />
                Kumanyaal cadarka iyo doog, cobolka daaqaaya</p>
            <p>Kun calaacal lagu xoodsho iyo, caaraddiyo suulka<br />
                Kumanyaal cimiil iyo cimiil, la carbiyeynaayo<br />
                Kumanyaal cilaaq iyo farsamo, lagala caal waayey</p>
            <p>Cabbannaan kun cadanyoonhayiyo, kuman culays diida<br />
                Kuman carari kuman caymanoo, cida ka buubaali<br />
                Kuman caabbigii wada jaroo, dabada ceeraanshey</p>
            <p>Kun cartanaya kumanyaal cartoo, cara wiriiraaya<br />
                Carmaari kumanyaal caqlila’, kuman cisaarbooda<br />
                Carwiriiri kumanyaal cartami, kuman cayaar waalan</p>
            <p>Kuman sii ciddiya laabatoo, cadowga hoomayda<br />
                Kumanyaal caddada weerartoo, cimil u dooyeeya<br />
                Kumanyaal ciriiriga rogaal, caaradka u jooga</p>
            <p>Kun cagaagi kumanyaal carriga. diro kicinaaya<br />
                Kun coomaadi kumanyaal carshiga, cirir u rooraaya<br />
                Kun cubbaalan kuman caadda kore, cagaha duubaaya</p>
            <p>Kun cigaalan kuman caynsanoo, ciiro iyo qiiqle<br />
                Kun cidaaran caadooti kuma, kuman cafaariida<br />
                Kumanyaal wixii carar isyiri, lagu ceshiimeeyo</p>
            <p>Intaasoo kun wada ceynabaan, soo cirmi lahaaye<br />
                Ceeryaamo anigoo watoo, ciiro iyo qiiqle<br />
                Casar baan u soo dhigan lahaa, caga daruurreeye</p>
            <p>Carey iyo wirey maalintii, lagu carbaabyo<br />
                Sidii aar cargaagtamay markaan, camal guhaadoodo<br />
                Cabaadka iga soo baxahayaan, cidi u joogteene!</p>
            <p>Waxaan ciiska weyn dari lahaa, caadaqaataha e<br />
                Cawgiirta waa noqon lahaa, cooflihii bariye<br />
                Coomadahaan siin lahaa, cooddi iyo jiire</p>
            <p>Cirinciir fog baan jirey markay, iga caweefteene<br />
                Calafsade dharaartii hadday, cid iga waayeene<br />
                Casiisow Allahayow bal maan, cagidi taagnaado!</p>
            <p>Waxaan ka soo qoray Xaaji Maxamad Cawl sannadkii 1955kii, wuxuu ahaa
                ninka kaliya ee Daraawiish ka noolaa ee gabayga kor ka hayay.</p>
            <ol type="1">
                <li>Cabdul: Cabdul Suldaan Cilmi Xaasey, waxa dilay ciidamadii
                    Ingiriiska, waxaana lagu dilay Ceeldheero 1919kii.</li>
                <li>Ceemaad: Waa dooxo soolka Iyaaxeed ah Qardhana koonfur ka
                    xigta.</li>
                <li>Nugaal: Waa waadi dherer iyo ballaarba leh oo cayn iyo saraar ka soo
                    rogmada, xeebta Eylna badda Hindiya kaga dara.</li>
            </ol>
            <h3 id="laaye-cali-geri">La’aye Cali-Geri</h3>
            <p>Abbaaraha markay Daraawiishi Cal u guurtay xaruntana Jiidali iyo
                Mirashi laga dhigay, ayaa Daraawiishtii Nugaaleed col ku saartay niman
                gees u baxay. Waxaa nimankaa lagu galay dhulka Ciid loo yaqaan ee
                galbeed ka xiga Buuhoodle, si xun iyo si xil leh ayaa nimankaa warmaha
                loola dhacay. Sayidku markuu ka war helay nimankii in laga libaystay
                ayuu gabaygan tiriyey oo wuxuu yiri:</p>
            <p>Nimanyahow cishiyo leyl war baa, igu cusboonaane<br />
                Hadba amar cishiga laga idmaa, cawga ii imane<br />
                Cajabayey bal aan dhaho halkii, ila cuddoonaadey</p>
            <p>Cawgii baddii iyo anoo, Cal iyo Buur jooga<br />
                Warka xalayto Ciid1 yimi, waa cawo adduune<br />
                Cajabayey sidee baan qalbiga, uga calool reemay</p>
            <p>La ye col iyo gaas baan u kacay, Ceelal iyo Laaso2<br />
                La ye Caligeraa3 loogu tegay, cirifka Buuhoodle4<br />
                La ye Eebbahay baa caddibay, cadowgii gaaloobey</p>
            <p>La ye maalintii lagu cartamay, caymo kama joogin<br />
                La ye caagayey! buu yiri dadkii, nagu cayaaraayey<br />
                La ye ciilasha aan qabniyo, caradii waa reebnay</p>
            <p>La ye Hiirad5 ceeryoon markii, ciiiki lagu boobay<br />
                La ye caadaqaataha tukaa, laga casheysiiyey<br />
                La ye coobir baa cunay ninkii, cagaba weynaaye</p>
            <p>La ye caaqilow Ina-Dhiblaa6, cududihii gooyey<br />
                La ye waa calaacalay markii, ciiska lagu boobay<br />
                La ye Ina-Cawiifeed7 baquu, Cadan ku weydaartay<br />
                La ye cayrta baa diley fuley, caadadiis tahaye!</p>
            <ol type="1">
                <li>Ciid: Waxa la yiraahdaa dhulka ciidda cas leh ee hawl ku
                    sareeran.</li>
                <li>Ceelal iyo Laaso: Waxaa loo yaqaan dhulka Buuhoodle ku xeeran.</li>
                <li>Wuxuu u jeedaa niman xarunta ka fakaday.</li>
                <li>Arag gabayga 96aad.</li>
                <li>Hiirad Cagdheere.</li>
                <li>Ina-Dhiible: Jibriil Cabdi.</li>
                <li>Ina-Cawiifeed: Waa naaneys Sayid Maxamad u yiqiin Calidhuux.</li>
            </ol>
            <h3 id="waa-calako">Waa Calako</h3>
            <p>Abbaaraha markay xarunta Daraawiishtu ahayd Mirashi, waxay hiyiga ku
                hayeen inay doonyo sameystaan si ay badda uga tallaabaan oo uga dagaal
                galaan. Xaaji Suudi Shabeelle ayaa bareere soo jeediyey oo wuxuu yiri:
                “Sayiddii, waxaa aniga ila qumman inaan badda ka tallaabno oo berriga
                carbeed u gudubno, si aynu carab ciidan iyo hiil uga helno, dabadeedna
                reer Maka iyo Madiina iyo Turkiga wax ula qaybsanno.”</p>
            <p>Sayidkiina wuxuu yiri: “War mindhaa suura geli meyso inaynu carab
                ciidan iyo waxtar ka helno ama garab iyo gaashaan gaalo inooga
                noqdaan!”<br />
                Iyadoo aanay dooddii sii dheeraan, meeshiina aan laga kicin, ayuu
                Sayidku gabay yar tirshey, wuxuu yiri:</p>
            <p>Waa calako meel yuurirtiyo, cunug aan weynaane<br />
                Waa ciiryaamo roob da’ahayoo, ciiro iyo qiiqe<br />
                Waa baradho ceeriina iyo, xuubka caarada e</p>
            <p>Cudud ma leh col kula weerar gala, ciidan iyo xooge<br />
                Inkastey cid kuu soo diraan, waa cidloo kale e<br />
                Caloosha iyo madaxay sidii, dumar cantuugaane<br />
                Maandhow cayaayirka iga daa, carabi waa naage!</p>
            <p>Gabaygan waxaan ka qoray Xaaji Maxamad Cawl Ileeye, sannadkii
                1972kii.</p>
            <h3 id="guulle-eebbahayow">Guulle Eebbahayow</h3>
            <p>Xarunta Daraawiisheed oo Qudhmis iyo Heegaale taal, ammintuna jiilaal
                tahay, ayaa nin danley ah afadiisii ummushay. Dabadeed qaalin geela oo
                dhalaysa ayuu soo xiray si uu ummusha ugu qalo. Sayidkii oo aqal ku
                jira, ayaa qaalinta ololkeedu beerqaaday. Isagoo kitaab Quraan ah
                gacanta ku haysta ayuu dibedda u soo baxay, dadkii meesha joogay buu
                wuxuu toyday hasha dabran ujeeddadeedu waxay tahay, kolkuu war helay
                ayuu ninkii cid u diray oo wuxuu ku yiri: “War geel ha maaline maad ii
                timaaddid, wax hasha qalliinkeeda kaa baajiya ayaan ku siin lahaaye?”
                Isla markiiba Sayidku hashii xarigga ayuu ka gooyey oo ninkii wuxuu
                siiyey xoolo uu ku meelmaro, iyo wuxuu xaaska siiyo labadaba. Markaa in
                yar ka hor buu Sayidku wuxuu dhegaysanayey hablo kebdo samaysanaya oo ku
                heesaya heestood. Luuqdoodii iyo jiibkoodii isagoo maskaxda ku haya kana
                tixraacaya, ayuu waa aftahane jiiftadan mariyey, wuxuuna yiri:</p>
            <p>Guulla Eebbehayow, geel nimaan dhaqin,<br />
                Faciis gacanta haw gelin.<br />
                Ari gun baa dhaqatoo, garo naf laga waa,<br />
                Hadduu seben gadiidsado.<br />
                Giirna miis ma lahoo, gidir ilmihii diid,<br />
                Haddaan gunna la siineyn.<br />
                Gooha reen badaney, goor xun dararaay,<br />
                Hal baan abid gablooleyn.<br />
                Guri bilaay, geri la moodyeey,<br />
                Illeen waa gob xoolaad!<br />
                Luqun gardhaaley, gucuri weyneey,<br />
                Karuur gulungulcaatay!<br />
                Gucun maroorrey, good qabiilooy,<br />
                Ninkii gowracaa ba’ay!</p>
            <p>Waxaan ka qoray Cabdi-Yaar Cali Guuleed, sannadkii 1955kii.</p>
            <h3 id="ninka-gaalka-la-siiyay-calangube">Ninka Gaalka la Siiyay
                (Calangube)</h3>
            <p>Guyaashii kacaankii Daraawiishtu gumaysiga la dagaalmayey, nin kasta
                oo gaalada necbaa ama la col ahaa meel kasta ha joogee, wuxuu u kacay
                xaruntii Daraawiisheed, si uu garab iyo gaashaan uga helo, iyaga ha la
                dagaal-galo ama dab iyo duunyo haka soo qaato oo iskii haw dagaal galo
                e.</p>
            <p>Abbaaraha 1905tii, ayaa xarunta oo Ayl deggan, waxaa yimi nin la oron
                jiray, Xaaji Cali Faahiye Geeddi, magaala ahaanna reer Qandala ahaa.
                Xarunta wuxuu ninkaa keenay dhowr qori oo hadiyad ah. Sayidkii hadduu
                ninka raganimadiisa iyo waxtarkiisa u bogay wuxuu yiri, “Nala joog oo
                xarunta ha ka tegin, af iyo uurba waxaad ka rabtana waan ku siinayaa.”
                Xaaji Cali wuxuu yiri, “Soo gaddoonkayga dambe waxay noqotaba, haatan
                dab ay Darawiishtu ku dagaalgasho aan doono.”</p>
            <p>Xaaji Cali aabbihiis wuxuu ahaa maalqabeen mood iyo noolba hodon ku
                ah, madaxda magaalada Qandalana wuu ka mid ahaa, boqorka iyo raggiisana
                xiriir adag buu la lahaa. Xaaji Cali markuu tegay Qandala wuxuu arkay
                bandiirad Talyaani oo ka taagan daartii aabbihii. Hadduu dadka wareystay
                waxaa loo sheegay in boqorka iyo Talyaanigu ku heshiiyeen in magaala
                kasta oo boqorka taliskiisa raacsan laga taago calan Talyaani. Xaaji
                Cali Darwiish buu ahaaye wuxuu ku dhaqaaqay inuu taa wax qabto, dabadeed
                calankii buu la soo dcgay, dab ku riday oo gubay. “Dhugi meel dhaantay,
                dhex socotana dhul dhaantaye,” niman baa u tegay Talyaanigi, oo ku yiri
                nin Xaaji Cali la yiraahdo ayaa calankii Talyaaniga u saarnaa Qandala
                gubay. Dabadeed Talyaanigu wuxuu u ergooday boqorkii iyagoo ku doodaya
                in boqorku axdii jebiyey. Boqorku wuxuu guddoonsadey in Xaaji Cali la
                soo qabto oo Talyaani gacanta loo geliyo – si ay uga abaal-mariyaan
                wuxuu falay Xaaji Cali dareen baa galaye wuxuu wuxuu tegay Boosaaso.
                Axmed Taajir oo boqorka walaalkiis ahaa ayuu “magannimo Allaa lehe”
                weydiistay inuu magan u noqdo. Rag tab iyo xeelad kama dhamaatee, waraaq
                buu u qoray Sayidka oo wuxuu ku qariyay maro bafto ah oo saddex dhudood
                leh, wuxuu u sii dhiibay nin safar wata oo la oron jiray Cabdi Cali
                Guuleed oo Sayidka u jaal u ahaa. Xaashida wuxuu Sayidka ugu tafa tiray
                wixii dhacay iyo waxa la damacsan yahay. Markab Talyaani ah ayaa muddo
                ka dib soo dhigtay marsada Boosaaso. Talo qarsoon, qoolad iyo xeelad baa
                jirtaye, Xaaji Cali waa la qabtay, Talyaanigii baana la guddoonsiiyey
                markaasaa markabkii lagu qaaday. Si uu ku ogaadeyba Sayidkuna waraaq buu
                u diray Bastaloosi oo ahaa ninkii Talyaaniga qareenka uga ahaa Afrikada
                Bari iyo Cadan. Warqaddaa wuxuu Sayidku ku yiri, ii imow aan wada
                xaajoonnee. Taasoo filanwaa ku noqotay wakiilkii Talyaaniga, si degdeg
                ah buu u yimid usagoo fuushan markabkii Xaaji Cali ku xirnaa. Kolkuu soo
                degay oo yimid daartii Daawad, salaan iyo bariidana la is-dhaafsaday,
                Sayidkii wuxuu yiri, isagoo iska dhigaaya in looga warramay xagga Eebbe
                weyne, “Cali Faahiye Geeddi mee?” Bastaloosi oo inuu qariyo ka
                xishoonaya ayaa yiri, “Markabkuu ku jiraa.” Sayidkii wuxuu yiri, “Degdeg
                waa in loo soo dejiyaa.” Talyaanigii waa ka dooday oo wuxuu yiri,
                “Ninkaasu xumaan buu falay, laba dowladood baana isu dhiibay, adiguna
                shaqo kuma lihid.” Sayidkii wuxuu yiri, haddaan degdeg loo keenin adiga
                iyo ragga kula socdaa tegi meysaan, usagaana u curaaran tihiin! Intaan
                laba tuke is eegin, ayaa caarad iyo cargaagtan ciidankii Daraawiishta
                camal guhaahooday. Danbaa tiriye haddana intaan diqsi loo xiiran, ayaa
                Xaaji Cali Faahiye Geeddi la soo taagey Sayidka hortiisu. Sayidku markuu
                Xaaji Cali gacanta midig qabtay wuxuu yiri:</p>
            <p>Ninka gaala la siiyey Talyan loo garbo duubay<br />
                Markab guudka la saaray, gacal sow ma lahayn?<br />
                Waxa gaalada siiyey, garacdii Bah-dir weeyoo<br />
                Gadhkiisoo la jaraana, ma gooyaan dhammidood!<br />
                Warka gaaray islaanoo, geyigoo dhan dhammeeyey<br />
                Giddi reer tolku ceebta, guudka sow kama saarna!</p>
            <p>Qoladii Alla gaabshoo, gaasiroo fara weydaa<br />
                Gabbaraa ogaadee, reer Calow lagu guursaye<br />
                Ma gabdheydin tihiiney? Dhirtu waa laba geed<br />
                Waa galoolo isdhaafayoo, mid haddii la gunguumo<br />
                Kan kalaa godol noolba, godin loo rabiyaayee<br />
                Waxa loo gabbinaayo, Alla sow ma garataaneey!<br />
                Hadday guulo baxayso, geesigii la ogaa<br />
                Ninkii u gabri doona, hadba waa gujiyaayoo<br />
                Gundhiyaa hinqiyaayoo, geesi looma bareeree<br />
                Waxa loo garbinaayo, Allow sow ma gartaaney!<br />
                Mowdku waa gar Ilaahoo, geeri Eebbe ma diidnee<br />
                Waxaanan ka gam’aynin, Cali Faahiye Geeddi<br />
                Waa sidey u galeeneey!</p>
            <ol type="1">
                <li>Cali Faahiye Geeddi: Waa ninkii calanka Talyaaniga Qandala ku
                    gubey.</li>
            </ol>
            <h3 id="nimanyahow-xalaa-lay-gilgilay">Nimanyahow Xalaa Lay
                Gilgilay</h3>
            <p>Guyaashii Daraawiishi Ayl iyo Ilig degganayd, ayey arkeen in gabayo
                badan oo gaf iyo gardarro ah laga soo tirinayo Galbeed. Bal aan ka soo
                qaadno gabay uu Ducaale Qarris riyo dabadeed mariyey oo halkudheggiisuna
                ahaa:</p>
            <p>Hootadaan Goldheer iyo ka xaday, Xanama guudkeeda<br />
                Waxay sii gigleysaba hadday, godobyo Ayl gaadhay<br />
                Wadaadkii sidee uga gabbaday, waa golmaraankiiye…</p>
            <p>Sayidku wuxuu ka tiriyey saddex gabay oo midkood ahaa intaan
                Daraawiishi degmadaas ku duulin, labada kalena ahaayeen mar uu dagaal
                dhex maray oo Daraawiishi ku libeysatay. Gabaygan hadda soo socda waa
                kii ugu horreeyey, wuxuuna Sayidku yiri:</p>
            <p>Nimanyahow xalaa lay gil-gilay, gelin dhexaadkiiye<br />
                Gacalkiyo raggeygii go’aan, soo garwaaqsadaye<br />
                Gogoshaan ku jiifaan ka kacay, gocashadoodiiye</p>
            <p>Sidii habar gablama Suudiyow, giidu waa aniye<br />
                Geeridii ikhwaankii baa i gubay, gocashadoodiiye<br />
                Rabbi waxaan galliimanahayaa, inaan goboobaaye</p>
            <p>Haddii aanan geylamin cadhaa, lala guhaadaaye<br />
                Gucumaale aar sidiisii haddaan, layga kala guulmin<br />
                Alleylahe gobey baanahaye, gacanta hay saarin</p>
            <p>Afartaa gudbaye sida madfaca, gow makaga siiyey<br />
                Sidii roob gudgude oo onkodi, ma u gufaacooday<br />
                Aan gabdhamo sidii mayayga waa, gabaxtamayaaye</p>
            <p>Siraad galalacnayn iyo shamsada, aan idin guud keeno<br />
                Hal igu gaarin goor iyo ayaan, gama’na ii diidey<br />
                Oo aniga gooni iila shiray, aan idin gaarsiiyo</p>
            <p>Nabsigu waa gaddoon badan yahoo, galabba waa cayne<br />
                Waa hooska labadiisa gelin, guuldarro iyo kheyre<br />
                Cadiid maalin iyo laylku, weys garab maraayaane</p>
            <p>Gudcurkiyo caddada kuma dhex jiro, saacad gooniyahe<br />
                Guyaashii iyo deyraha xilligu, waa isdaba guure<br />
                Waxay Gaaddaweyney ahayd, gamashi deyreede</p>
            <p>Odayaal gaboobaa marbay, gaban ahaayeene<br />
                Guxushaaga aan kicin marbuu, gannaanaan jiraye<br />
                Niman guudyo abid yeelan baa, geel foofsada e</p>
            <p>Nin Ilaah gobeeyaan ka baqin, gaajo iyo ceebe<br />
                Reer Hagar gardarrana maxaa, godobta raacsiiyey<br />
                Giddigood maxaa hadal gashi leh, goonni kaga yeelay!</p>
            <p>Waxay guulo saadinahayeen, guuldarro iyo ceebe<br />
                Guryahooda uun bay damceen, inay gumeeyaane<br />
                Eebbow gef badanaa bal, muu gaardiga u kaadsho?</p>
            <p>Ararsamaha noo gooja deyey, waw garaad li’iye<br />
                Intey gees u dhici dunidatanu, waa gal-galataaye<br />
                Gadaal muu hubsado taladannadu, waa wax gudo weyne</p>
            <p>Galbeed waxaan ku nacay faanka, iyo guuxa beenta ahe<br />
                Waa guun ciyeysiyo, shimbiro gararaftoodiiye<br />
                Wax guddoonku noqon lama ogee, garacu muu joogo!</p>
            <p>Gaaggaabsigeygaa khatalay, gaaladii bogoxe<br />
                Gaaleyska waxaa loo afeyn, inaan ku goynaaye<br />
                Daraawiishi goob inay la sugi, garanba maayaane!</p>
            <p>Anigana galiilyada korkaa, gibil i fuulaaye<br />
                Mar uun baan garmaamaha ku tixi, godonka Cadmeede<br />
                Waadigaa leh galaayaan sitaa, geesi baan ahaye</p>
            <p>Car na galadu waa gooddi iyo, hadal galoofeede<br />
                Godba Ayl1 haddii aanan fadhiyin, iima gabaydeene<br />
                Guryaheenna oo kala fog baad, nagu galaysaane</p>
            <p>Geeddigakan xeesha leh haddaan, bari u sii guuray<br />
                Golol2 baan ka riday faan haddaad, gole ka tookheyso<br />
                Oo nagu galeysaan illeyn, goroyo cawloobe</p>
            <p>Gashigayga maqan kama samroo, goor dhow baan imane!<br />
                Sidii awr gabraareed billaan, galow ka soo siiyey!<br />
                Billaabaan Goldheer3 iyo ku firay, galaxyadii Yeyli4</p>
            <p>Nin waliba wuxuu galabsadaa, loo gorgoriyaaye<br />
                Gasabkaagu waa naar Ilaah, kugu gufeeyaaye<br />
                Billaabaan Ilaah gaabiyow, kugu galaal xooray!</p>
            <p>Billaabaan ku gowracay ibleys, gaarran baad tahaye<br />
                Billaabaan warmaha kugu ganganay, gaal cad baad tahaye<br />
                Billaa tiri gablamayey, maxaa nimanka ii geeyay?</p>
            <p>Waxaan ka qoray Maxamed Nuur Cali 1964kii.</p>
            <ol type="1">
                <li>Godba-Ayl: Waa dhowr iyo toban godob oo kala rogrogan oo daaqa
                    xoolaha u fiican. Ayl bay koonfur-galbeed ka xigaan.</li>
                <li>Golol: Waa doh ballaaran oo Hobyo galbeed kaga toosan.</li>
                <li>Goldheer: Sanaag Caynaba dhinaca koonfur ka xiga.</li>
                <li>Yeyle: Waa lug Goldheer iyo Shululux u dhaxaysa.</li>
            </ol>
            <h3 id="nin-yiri-wax-baan-gani">Nin Yiri Wax Baan Gani</h3>
            <p>Nimankii taariikhda Daraawiisheed wariyey waxay sheegeen in waa, waa
                isagiyo ku Allihiise uu yiri waa riyooday nin la oron jiray Ducaale.
                Qarris isagoo Cayn jooga, wuxuu ku riyooday isagoo hooto ku riday niman
                Daraawiisha, hase yeeshee, mar uu gudub u soo booday arkay isagoo jiifa
                gegi cidla ah, markaasuu mariyey gabaygan oo aannu ka helnay intan
                yar:</p>
            <ol start="17" type="A">
                <li></li>
            </ol>
            <p>Hootadaan Goldheer1 iyo ka riday, Xanamo guudkood<br />
                Waxay sii gigleysaba hadday, godobyo Ayl gaadhay<br />
                Wadaadkii sidee uga gabbaday, waa golmaraankiiye.</p>
            <p>Hadalkaas haddii Daraawiish loo geeycy, aflagaaddo xun iyo edebdarro
                ayay u qaateen. Rag badan oo Daraawiish waaweyn ah oo Ismaaciil Mire ka
                mid yahay ayaa markiiba ka gabyey. Ismaaciil Mire oo usagana in yar laga
                hayo wuxuu ku jawaabay:</p>
            <ol start="11" type="A">
                <li></li>
            </ol>
            <p>Gacallow astaadkeenniyo, godolladii Dhooddi<br />
                Iyo Booso oo gammuurtiyo, Calansidoo gaaxan<br />
                Iyo geesigii Yuusuf iyo, gorawga Soohaada<br />
                Ararsame sidee uga gabbaday, waa golmaraantiiye!</p>
            <p>Sayidkuna wuxuu af-lagaadadaas uga jawaabay:</p>
            <p>Ninka yiri waxbaan gani anoo, Gol iyo Cayn jooga<br />
                Ee yiri baddii Garacad2 baan, gudub u weydaarin<br />
                Godka lagu cadaabyow muxuu, go’uhu been sheegay</p>
            <p>Ninka gaala aynabay intuu, gamasyada u qaatay<br />
                Gubniyaalka fooskaa ninkii, gowrac ugu jiidey<br />
                Sidii booldha geesa la’ ninkii, gaaddaduu mariyey</p>
            <p>Ingiriiska goolka ah ninkii, guduriguu loogey<br />
                Guntooyinkuu wacay ninkaan, gaban ka sii deynin<br />
                Girligaamaduu siday ninkii, goobta kaga qaatay</p>
            <p>Garmaamiyo rogaalkii ninkii, gelinna deyn waayey<br />
                Ninkastoo isgaafaba ninkii, gooyey muruqiisa</p>
            <p>Geesaaska Cadmeed ninkii, kaga gallayrsheeyey<br />
                Giddigeed nasaarada ninkii, goomanka u qooyey<br />
                Sidii cayr gofaalaa ninkii, gobolba meel aadshey</p>
            <p>Geyigaba ninkii galangashee, guuya kaga dhaartay<br />
                Gebageba intuu dhigay ninkii, libin ku geeraaray<br />
                Gadoobkii dagaalkii ninkii, guusha kala laabtay</p>
            <p>Gaafaha ninkii laga maree, haatan laga gaaray<br />
                Gerbiduu ku tiirsaday ninkaan, laga gurguureynin<br />
                Ninkii yiri gol maran waa miduu, galay wedkiisiiye</p>
            <p>Gef iyo laaxin googgaale waa, gun iyo xeelkeede<br />
                Abidkood geddaasey falaan, giiramaalladuye<br />
                Nin waliba waa garan halkaan, gari ahaaneyne</p>
            <p>Shir la gooday waayeel gab yiri, garangar maageeran<br />
                Mar haddaanan hadal laygu gubay, gole ka qaadeynin<br />
                Gobo’ kalena waa eray yaraan, geedka kala yeeray</p>
            <p>Hadalkaas guddaa loo diriyo, gacal islaameede<br />
                Nin garaadle oo idili waa, guurti loo maraye<br />
                Rabbaan idinku gowrshaye bal daya, garaca weedhiisa</p>
            <p>Ninka soo gigilay hootaduu, kor u garaar raacshay<br />
                Gammuunaynta aan jirin ninkaa, samada gaarsiiyey<br />
                Ragga Ilig3 ka gaardiyi intuu, guudka kaga keeni</p>
            <p>Geeliisa maantaan dhacay, gabanta yuuseysay<br />
                Maantii garmaamaha senguhu, daba gableynaayay<br />
                Gambigeeda maantaas muxuu, geydha uga rooray</p>
            <p>Giiryaale waatuu ka tegay, Goda hashiisiiye<br />
                Hadduu geesi yahay maalintaa, gebi ma jeexeene<br />
                Galacyada markaan rogay, muxuu goojada u taagey</p>
            <p>Siddii goosan weer helay markaan, kala raacay<br />
                Maantuu hugii kaga galbaday, gegida Buuhoodle4<br />
                Muxuu marada geyngeynka badan, xaarka ugu gaacshay</p>
            <p>Gubtayey muxuu ii lahaa, gulubi hay loogin<br />
                Garka iyo muxuu ii qabsaday, gaararka iyo towga<br />
                Gacna weerashadiisii muxuu, ii gallimanaayey</p>
            <p>Afartaa ninkii ila gabyaday, garabka maw saaray<br />
                Ma ku gubay dab goomaari waa, galabsigiisiiye<br />
                Gardarreysi buu igu fulee, gocasho maw reebay</p>
            <p>Galaamaha hortiisa dhacaa, galaha duufaane<br />
                Haddaan gacan ku sii deyn lahaa, waa gidmaan wuxuye<br />
                Bal muxuu la guuroonahayaa, gabaxu waa saase!</p>
            <p>Waxaan ka qoray Cabdi-Yaar Cabdi Guuleed.</p>
            <ol type="1">
                <li>Goldheer: Sanaag ceelka Caynaba dhinaca Hawd ka xiga.</li>
                <li>Garacad: Waa magaalo ku taal xeebta Hobyo iyo Ayl u dhaxaysa.</li>
                <li>Ilig-Deldela: Waa gacan badda gala oo Ayl 60 mayl dhinaca
                    koonfur-galbeed ka xiga, Daraawiish baa qalcad ka dhisatay 1904 ilaa
                    1905.</li>
                <li>Buuhoodle: Wuxuu ahaan jiray ceel biyo badan, waana dawrey, haddana
                    waa magaalo raacsan gobolka Sool.</li>
            </ol>
            <h3 id="gudban-gaala-leged">Gudban (Gaala-Leged)</h3>
            <p>1898kii illaa 1910kii, ayaa Sayidku dadka ku waday waano iyo waxsiin
                si loo helo israac iyo wadajir, gaalana meel looga soo wada jeesto.
                Inkastoo xaruntii dad badani raacay, xoogna ay yeelatay haddana dadkii
                Daraawiish ku meegaarsanaa, af-lagaado iyo adyad bay ka deyn waayeen iyo
                xitaa inay gaalada garab iyo gaashaan u noqdaan. Markaa Daraawiish waxay
                la ahaatay haddii waanadii iyo wanaaggii la diiday in waran caaraddii
                lagu dayo. Usagoo Sayidku Daraawiish guubaabinaaya wixii loo geysteyna
                faallo ka bixinaya, danabbadiisii la laayayna gocanaya, waxay ka fali
                doonaanna tusaale ka bixinaya, meelaha in nabarro loo geysto ku
                habboonna tilmaamaya, ayuu tiriyey gabaygan soo socda oo magaciisana la
                yiraahdo Gudban, Daraawiishina u tiqiin, Gaala-legad, wuxuuna Sayidku
                yiri:</p>
            <p>Awel maanso waa taan gudboo, gurina waayaaye<br />
                Waataan galbeedkaas u diray, guga hortiisiiye<br />
                Aan gaasheeyo tii hurdada xalay, gama’ ii diidday</p>
            <p>Galladaha Ilaahay ka badan, geedahaas baxaye<br />
                Guushuu inoo yeelay baan, idin garwaaqsiine<br />
                Guddiyey i maqal waxaa tihiin, gacaladaydiiye</p>
            <p>Nejiskii gurta xumaa1 hadduu, shalay geeriyoodey<br />
                Godka lagu cadaabkii haddaan, gowrac ugu jiidey<br />
                Uu guduri cunay waa waxay, galabsanaayeene</p>
            <p>Dhurwaagii ka giigaan u diri, gacan salaameede<br />
                Isagey gargaaroo dugaag, iiga gooniyahe<br />
                Haddaan garan gunaan siin lahaa, gooriyo ayaane</p>
            <p>Gantaldheere waataan wax badan, guunyaduu maraye<br />
                Gef hadduu ku sii daray wixii, lagu gufeynaayey<br />
                Anigu waw garaad qabay inuu, gigi waraabuuye</p>
            <p>Giriirix aan jirin waa wixii, gaabshey oo rogaye<br />
                Gaalayska waataan la dhacay, gucurradoodiiye<br />
                Haddeeyaan abaal gedin sidaa, uma gadoodneene</p>
            <p>Godolkiyo gasnaantaan u qabay, kama gasnaaneene<br />
                Kama gaagexeen abid hadday, nabad ku goohaane<br />
                Waxse mawd ku gaardiyay markay, ganafka taageene</p>
            <p>Gubaygii Shuxle2 ahaa haddaan, gowsaha jebiyey<br />
                Gegida Yuusuf3 jiifaa tukuhu, gebas dhebaayaaye<br />
                Geesaaska dumarkaa sidii, dumar la moodaaye</p>
            <p>Geed-joogahoodii haddaan, gudurigii siiyey<br />
                Guska taajir4 baa ii haraan, ugu gamuumaaye<br />
                Cismaan iyo waxaan gaadayaa, gabannadiisiiye</p>
            <p>Majeerteenka kale inaan ku gudo, weyga garanuuge<br />
                Garacyada Bah-Dira haatan, guuto loo wiciye<br />
                Waa lagu gadaal xoorayaa, gurigii reer Nuure</p>
            <p>Gabagaba-rogaalkaa warmaha, lagu garanayaaye<br />
                Goob bay ku wada le’an sidii, goosan weer helaye<br />
                Gafuurroxun sidii Eebbahay. Guuldarro u raacshay</p>
            <p>Afartaa geddii aan bartiyo, gololo’deydii dheh<br />
                Gerbidaan ka soo hoorin jiray, godol neqaygii dheh<br />
                Madfac gow yiraahdiyo rasaas, gininigtoodii dheh</p>
            <p>Guluciyo mayay la isku daray, galangalkoodi dheh<br />
                Gal xareeda daad soo gabraday, gal iyo duufaan dheh<br />
                Bad gariirtay mowjada gurxamay, gacammadii Ayl5 dheh</p>
            <p>Shir la gooday waayeel gab yiri, garangartiisii dheh<br />
                Xiriir lagu gimaamadahayiyo, gole firaasheed dheh<br />
                Xaajada ninkii garanahayiyo, gig iyo sheeggeed dheh</p>
            <p>Gobo’ kalena waa aniga iyo, ged iska sheeggayga<br />
                Galiilyoodayey cara miyay, gubatay laabteydu<br />
                Gogoshii la sii dhigay miyaan, geydh la qaban waayay</p>
            <p>Gabbal dhiciyo waabberi miyaan, socod ku garraaday<br />
                Gadiid maalin oo dhan miyaan, gaafka sare meeray<br />
                Sidii awr gabreed miyaan, gululubluu rooray</p>
            <p>Ma gudoodigiyo suudigaa, gubadka ii yeelay<br />
                Ma geddaba dhabadkaa sidii, geri i boodheeyey<br />
                Gooxii aan yuururay miyaan, gibii madoobaadey</p>
            <p>Raggii igu gadaanna, miyaa aakhiro u guurey<br />
                Goortaan garwaaqsaday miyaan, gocoshadii eeday<br />
                Gammiinkaan xanuunsaday miyaan, gorodda laalaadshey</p>
            <p>Gelin haddii aan fooraray miyaan, giirka kor u qaaday<br />
                Guhaad iyo calool xumo miyaan, geyrtayo diriray<br />
                Hadba gees miyaan dayey intaan, gownaxyada buuray</p>
            <p>Guntigaan maroorsaday miyaan, labada low geeyey<br />
                Gaashaanka iyo tiirigiyo, gamas miyaan qaatay<br />
                Ma gambaan u taagnahay intey, gaadho noloshaydu</p>
            <p>War ma Dhooddii6 baa gaamuroo, garabku weynaaday<br />
                Ma gaalasya midaan ku shubay, gamashigii deyrta<br />
                Gorgor dhacay la moodyoow durduro, ma igu gooraamay</p>
            <p>Godobteydu waa wada jirtaa, goonyahoo idile<br />
                Geshi nimankuu leeyahayba waa, dabageleyaaye<br />
                Waxaan goosan karo anigu, waa gurubsanahayaaye</p>
            <p>Gardarradiyo maaggii i helay, waan ka geylamiye<br />
                Gartay weeye dunidaba inaan, galalafeeyaaye<br />
                Geyigaba waxaan doonayaa, inaan gumeeyaaye</p>
            <p>Nin ganaanayaan ahaan, gabarna dhaafeyne<br />
                Waxaan geystoo idil wey, gun iyo rayrayne<br />
                Wixii ii guldarreystaba naflaha, wow gaggabayaaye</p>
            <p>Anigaba geddey igu faleen waa, gaggaab culuse<br />
                Gallad nimaan ka qabo laguma oga, gebiga Daaroode<br />
                Giddigoodba waatay girliga, nagu garaaceene</p>
            <p>Anaa gaafahaygii nadhaye, geste nabarkiiye<br />
                Anaa rasaasta waxaan u gingimay, gini colaadeede<br />
                Gabagebaha bari waxaa ku xigi, go’aha Iiddoore</p>
            <p>Guban7 iyo Burciyo8 Looyo9 waa, gaalib weerara e<br />
                Gooddiga Arooraa10 fardaa, lagu garmaameyne<br />
                Garoodi iyo waxaa lagu tegi, buurihii Golise11</p>
            <p>Galaayuubta Hagar-Aaden baan, gaaddadow marine<br />
                Genbi waw ridi fulayadii, ganafka dheeraaye<br />
                Geeltoosiyaha waa la siin, gucurradoodiiye</p>
            <p>Sidii garow hadhuudh baan kurtiis, guran Ogaadeene<br />
                Galaamaha haddii aanan ka deyn, goor walba jooga<br />
                Inshaa Ilaahu waa gurahayaan, sidii gal miireede</p>
            <p>Guuraasiyo12 Iljeex13 waa la qaban, gooshka haatana e<br />
                Malahayga waa lagu galgalan, gaanka reer Dalale<br />
                Gaas baan ku caran reer Subeyr, goborra weyntiiye</p>
            <p>Kolaan Gooro-cobbaley ka dayo, amase Geel-loo-kor14<br />
                Huwan waa ka gelingaabsan jirey, gelin ma waayaaye<br />
                Haaruun xaggee baa la geydayan, Goha15 miyuu dhaafi</p>
            <p>Afartaa gudbaye balaan mid kale, soo gadaal celiyo<br />
                Sidii goray garraar sare ka baxay, garabka maan taago<br />
                Waxa guudka iga fuushan iyo, galayax maan muujo</p>
            <p>Gebgebtiyo gallaydhyeyntu waa, godol hortiisiiye<br />
                Ninkii gooman waw shubahayaa, galaxa caanoode<br />
                Gabbaan laguma soorenin raga, balaan ganuun siiyo</p>
            <p>Waa gaaxsanaan jiray tan iyo, garashadeydiiye<br />
                Sidii goodir dhalay haatanaan, gaawa leeyahaye<br />
                Aan gofleeyo geerarshahaas, gaafan baan ahaye</p>
            <p>Xaajada nin gunaan ahaye, aan u garraddeeyo<br />
                Markab aashi gaambiyi sidiis, balaan u guureeyo<br />
                Meeshuu garaadkeedu jiro, gow aan kaga siiyo</p>
            <p>Niman gedo yareyn baan ahoo, Gaaddaweyn16 jiraye<br />
                Waa ii garaad li’i dantay inaan, ka gaaftaaye<br />
                Goba kalena waa Eebbahay, midaan galliimeystay</p>
            <p>Eebbow geyiga oo dhan waa, nalaka guulaaye<br />
                Waa noo gedleeyaan dadkii, gaalada ahaaye<br />
                Eebbow Giriig kolay ku tahay, nala gamuuneeye</p>
            <p>Go’na laguma qaadine dulmay, nagu gelaayaane<br />
                Gabbaad kale haddey noo helaan, waa gam’i lahaaye<br />
                Eebbow waxay nagu gabreen, diinta soo gala e</p>
            <p>Eebbow gadhka haddaan qabsaday, gaaxshe nabaddiiye<br />
                Eebbow gamaan iyo waxaan gini, cas dhiibaayey<br />
                Eebbow garow kagama helin, goolashaan wadaye</p>
            <p>Gambalaaligii bay warmaha, nagu garraaxeene<br />
                Eebbow waa gumaadeen raggii, gaanaha ahaaye<br />
                Eebbow waxaan gabawareen, Gaagguf17 iyo Xayde18</p>
            <p>Xirsigii19 garaaraha lahaa, gaarufkii dila e<br />
                Geydhaale Aw-Aaden20 bay, galowga taabteene<br />
                Eebbow geesigii Ina-Dherey21, ugu guduudsheene</p>
            <p>Guxushaaga Beynaxa22 ilmadu, waataan gabaxleyne<br />
                Gorroska Muusae-Taaganaa23, wadnuhu ila gariiraaye<br />
                Eebbow weys gamaamaa markuu, gaarka soo waro e</p>
            <p>Guuleedku24 wuxuu noo ahaa, guurtii loo hirane<br />
                Nimankii garaaddada ahaa waa, garow jabane<br />
                Eebbow sidii gaantii maro, waa la gaasiraye</p>
            <p>Eebbow gaari bay reer Warfaa, guradii saareene<br />
                Gudbi baan ku dhacay reerihii, gannaan jiraye<br />
                Eebbow gooni baa lagu heliyo, guri qalaadheede</p>
            <p>Gugii ka haray reer Shawaa, caydh la golosleyne<br />
                Waxa godey sidii qaanso, waa gaajo iyo ciile<br />
                Eebbow waxaa gorof ku raray, duul Geshiishaaye</p>
            <p>Cali geri sidii loo gondoloy,gobolba meel aadye<br />
                Waa galangal nimankii fadhiyey, guriga Ciddeede<br />
                Eebbow gurbood baa hadhiyo, gaban agoomeede</p>
            <p>Eebbow goonji weyn iyo xaq bay, naga gullafteene<br />
                Guullow ma helayaan waxay, nagu gubayaane<br />
                Eebbow waxay naga gogtaan, waa gaaloof olole</p>
            <p>Eebbow sidii guun haween, giidu waa aniye<br />
                Eebbow nin goba baan ahoo, guni rifeysaaye<br />
                Eebbow waxaa noo gurmaday, gaaya alifleeye</p>
            <p>Ma garaysni Eebbow waxa, guufanayska ahe<br />
                Eebbow gabooddii dorraad, waan ka gara’layne<br />
                Eebbow markaan geylamay, guulmiyoo biqiye</p>
            <p>Eebbow guddoonkii sharciga, gooye bahashiiye<br />
                Eebbow kufriga gedaftalay, gacanta haystaane<br />
                Eebbow anaa kugu garlee, guusha hay seejin!</p>
            <p>Gabaygan waxaan ka qoray G. Soofe Durraan, sannadkii 1957kii.</p>
            <ol type="1">
                <li>Gurey: Gurey Shirwac Nuur Cismaan.</li>
                <li>Shuxle Yuusuf Cismaan.</li>
                <li>Xaaji Yuusuf Samatar Cismaan.</li>
                <li>Axmed-taajir: Wuxuu ahaa boqor Cismaan walaalkii, wuxuuna u talin
                    jiray Boosaaso iyo inta la xiriidha.</li>
                <li>Ayl: Waa magaala ku taal waadiga Nugaaleed meeshuu badda Hindiya
                    kaga daro, Daraawiish baa qalcad ka dhisatay sannadkii
                    1904-1905tii.</li>
                <li>Dhooddii: Wuxuu ahaa faras qurux iyo dheerayn caan ku ah, hortii
                    waxaa lahaan jirey Xirsi Cartan Boos, ka dibna Sayid Maxamad buu hadiyad
                    u siiyey.</li>
                <li>Guban: Waa dhul buuro ah oo kulul, una dhexeeya xeebta Berbera iyo
                    dhulka loo yaqaan Oogo.</li>
                <li>Burco: Waagii horewaxay ahayd ceel xooluhu ka cabbaan, waxaa la
                    degay 1910kii, haddana waa magaalo madaxda gobolka Togdheer.</li>
                <li>Looyo: Waa ceel u dhexeeya Burco iyo Shiikh.</li>
                <li>Aroori: Waa dhul bannaan oo geed gaab leh oo Burco geesta
                    koonfur-galbeed ka xiga.</li>
                <li>Golis: Waa buur weyn oo magaalada Shiikh dhinaca galbeed ka
                    xigta.</li>
                <li>Gurraase: Gurraase Xaaji Cali wuxuu ka mid ahaa raggii shirqoolkii
                    Gurdami wax ka abaabulay.</li>
                <li>Iljeex: Xuseen Yuusuf Xirsi Dalal, wuxuu ahaa ninkii abaabulay
                    shirqoolkii Gurdami.</li>
                <li>Geel-lookor: Buur u dhexeysa Dhagaxbuur iyo banka Sayallow.</li>
                <li>Goha: Waa ceel togga Daaqato ah.</li>
                <li>Gaaddaweyn: Waxay ahayd Deyr abaar ah oo roob la waayay.</li>
                <li>Gaagguf: Xasan Gaagguf Axmed Mulac.</li>
                <li>Xayd: Xayd Aaden Gallaydh Ducaale, waxaa lagu dilay dagaalkii
                    Jidbaalle.</li>
                <li>Xirsi: Xirsiwaal Maxamuud Cashuur, waxaa lagu dilay dagaalkii
                    Jidbaalle.</li>
                <li>Aw-Aaden: Aw-Aaden Seed (Udaweyne)</li>
                <li>Ina-Dheri: Xaaji Maxamuud Dheri wuxuu ka mid ahaa kooxdii Sayidka
                    Maka u raacday, waxaana lagu dilay dagaalkii Cagaarweyne.</li>
                <li>Beynax: Beynax Aaden-Gallaydh, saddex wiil oo uu dhalay ayaa lagu
                    dilay dagaalkii Jidbaalle.</li>
                <li>Muuse-Taagane: Muuse Jaamac Maxamad Dhegaweyne, afar wiil oo uu
                    dhalay ayaa lagu dilay dagaalkii Jidbaalle.</li>
                <li>Guuleed: Guuleed Cali-Geri Axmed.</li>
            </ol>
            <h3 id="daraawiish-gufleysoy">Daraawiish Gufleysoy</h3>
            <p>Beri baa waxaa Daraawiish ku soo duulay guuto bari iyo boqor Cismaan
                ka soo ambabaxday, waxay dhaceen gcel tiro badan oo la oron jiray,
                Miinaale. Sayid Maxamad usagoo Daraawiishta geela raad-raaci lahayd la
                ballamaya ayuu mariyey masafo gaaban. Waxaa ka muuqata – masafadu inay
                dheerrayd, hase yceshee, wax intaas dhaafiya ma aannaan helin, raggii
                aqoonta u lahaana waa ay le’deen. Sayidka ballantiisii waxay ahayd:</p>
            <p>Daraawiish gulfaasay, gabay baan ku sii fari<br />
                …, gudoodiga habeenkii<br />
                Goodkiyo abeesyada, waxba idinma gaaraan<br />
                Cudhii Dharrooreed1, mar haddaad gayootaan<br />
                Gabannada Cismaan2 dhalay, gabanna ha ka imannina<br />
                Matukade3 gardaadkiyo, gadhka iiga soo jara<br />
                Gadac4 iyo raggiisii, gowsaha ka soo gura<br />
                Gadhcas ivo gareentiyo, gunta Cali Jibraahiil<br />
                Gcel waxay lahaayeen, gacmahiinna buuxsada<br />
                Waxay guuyo haystaanna, gunta uga soo jara<br />
                Gumeysihii Cali, haydin daba gucleeyeen…</p>
            <p>Waxaan ka qoray bowsi.</p>
            <ol type="1">
                <li>Waadi dhexmara Cal-Miskaad iyo Karkaar, badweynta Hindiyana Xaafuun
                    kaga biyo dara.</li>
                <li>Cismaan: Boqor Cismaan Maxamuud Yuusuf.</li>
                <li>Matukade: Maxamad Xaaji Yuusuf Samatar Cismaan.</li>
                <li>Gadac: Axmed Yuusuf.</li>
            </ol>
            <h3 id="rayidow">Rayidow</h3>
            <p>Guyaashii Daraawiishi calanwalleyneysay, gumeysiguna dalka iyo
                dadkaba boobaayey, ayaa Soomaalidu u qeybsantay lix qeybood oo la baxay
                magacyadaan:</p>
            <ul>
                <li>Rayid oo ahaa dadka Ingiriisku u talinaayey, Daraawiishina ka soo
                    horjeedday, Berberana laga maamulayay.</li>
                <li>Gadhcas oo ahaa dadkii boqor Cismaan u talinaayey, Baargaalna
                    xaruntu u ahayd, Boosaaso.</li>
                <li>Dhabayaco oo ahaa dadkii Keenadiid u talinaayey, magaalo madaxna ay
                    Hobyo u ahayd.</li>
                <li>Huwan oo dadkii Mililiq iyo amxaaro raacay ahaa, Adarina laga
                    maamulayey, Harar.</li>
                <li>Daraawiish oo ahaa nimankii gaalada gaashaanka u qabtay xaruntooduna
                    ahayd Taleex.</li>
                <li>Iyo dadkii xeebta koonfur deggenaa oo Ingiriis iyo Talyaani
                    qeybsadeen, markii dambana laga maamuli jiray Xamar iyo Kismaayo.</li>
            </ul>
            <p>Haddaba iyadoo uu Sayidku qolo walbaaba u gabyayey ayuu gabaygan soo
                socda wuxuu kula hadlayey qolada ugu hoerysa ee ah Rayid. Ujeeddadiisu
                waxay ahayd mar ay ergooyin isdabajoog ahi ka yimaadeen oo ay doonayeen
                Daraawiish inay u soo celiso xoolo badan oo laga dhacay. Hase yeeshee,
                Sayidku wuxuu tusay in Daraawiishtaba xoolo badan xaggooda kaga maqan
                yihiin oo in wax la isdhaafsadana ay oggol yihiin, hadda kalase waa inoo
                dagaal iyo duullaan ayuu war ugu dhameeyey. Wuxuuna Sayidku yiri:</p>
            <p>Rayidow1 Garaad nimaan lahayn, waa geddaad tahaye<br />
                Gardarradiyo maaggii horaa, geeridaa dhigaye<br />
                Gef waxaan ka tegin baad tahaye, gaabso hadalkaaga</p>
            <p>Galla’ weeye madhan xaajadaad, nagu galeysaane<br />
                Waa been gardaato ah halkaad, nagu gubeysaane<br />
                Garow kaama helayee Rabbaan, guul ka sugayaa</p>
            <p>Godobteyda oo idili waa, gaafo ii maqane<br />
                Hadduu Eebbehay igu gallado, goor dhow baan heliye<br />
                Maruun baan ku gaaddiyi xaqaad, iga gallaafteene</p>
            <p>Afartaasu waa gabayga weyn, gogoldhiggiisiiye<br />
                Geesaha ka soo curay sidii, garama roobaade<br />
                Gobo’ kalena waa eray yaraan, idin garyaaqsiiyey</p>
            <p>Wixii gaalka sheegtaba markuu, igu gadoodaayey<br />
                Gubniyaalka fooska ah markii, la igu soo gaashay<br />
                Giddigeed nasaarada hadday, gamaska ii qaadday</p>
            <p>Maantii gabeyraha cabsida, galowgu eeraamay<br />
                Guutooyinkii maalintii, la igu goodaadshay<br />
                Gaaskii la ii wacay markuu, igu galaal xooray</p>
            <p>Gebagebada xoogga leh markay, gaydho ololeysay<br />
                Guuyadeyda oo idil markii, garangar loo waabay<br />
                Maantaan genbi iyo ciil iyo, gacal xigaal waayey</p>
            <p>Gadhmadoobe gaaguran gadhliyo, gaanne iyo sheybe<br />
                Maantaan gurbood iyo dhallaan, gaban la ii dhaafin<br />
                Maantuu raggaygii ku go’ay, galangashuu jiifey</p>
            <p>Geesaaska naagaha haddii, giida la waashay<br />
                Sidii Cawl gantaal qaba maalintaan, gibil madoobaadey<br />
                Raggii gibilka ii riday wuxuu, igu gobeynaayey</p>
            <p>Anigoo geddaandhaban caraa, lala guhaadaaye<br />
                Waxba kaama goynine haddaan, gacanta kuu dhiibsho<br />
                Waxaan kaa gunaaftaaba waa, gaadmo oo kale</p>
            <p>Gashiyo aan ganbiyo qeyd haddaad, go’na ii sheegan<br />
                Anigaaba geer iyo dhaciyo, guuldarrow qaba e<br />
                Waxa goobta igu reebay waa, gaanta aad tahaye</p>
            <p>Guudkiinna waxa fuushsan, waa gini caskeygiiye<br />
                Aan garteenna kale goosannee, gole inoo xeera<br />
                Hadda kalase guutooyin iyo, gaas col iga dhowra!</p>
            <ol type="1">
                <li>Rayid: Waa magac Daraawiishtu u tiqiin dadkii Ingiriisku u talin
                    jiray ee raacsanaa.</li>
            </ol>
            <h3 id="kufriga-ina-gabraaraya">Kufriga Ina Gabraaraya</h3>
            <p>Lama hubo in gabaygan Sayidku mariyey iyo in Darwiish kale mariyey.
                Mid kastaaba ha mariyee wuxuu kula hadlaayey Soomaalida guud ahaan –
                isagoo uga digaaya gumeysiga iyo foolxumadiisa, kuna guubaabinaaya
                gaalada inay waligoodba la dagaallamaan, dalkodana aanay marnaba u
                oggolaan. Darwiishkii aanu gabaygan ka soo guurinay wuxuu inoo sheegay
                in Sayidku uu mariyey, hase ahaatee, dad kale ayaa nin kale ku sheegay,
                sidayse u muuqato waa maansadii Sayid Maxamed, wuxuuna yiri:</p>
            <p>Xalay gelin dhexaadkii miyaan, gudub u soo boodey<br />
                Sida nimanka gaadhka ah, miyaan gabay ku soo jeeday<br />
                Garaad-laawe aadmiga miyaan, gees walba u eegay</p>
            <p>Goonyaha miyaan deyey kufriga, ina gabraaraaya<br />
                Gaalkaan gudneyn ee cirradu, guudka ka caddaatay<br />
                Asaad gudaha ge’edaha ka baxay, guri cidla ah mooddo</p>
            <p>Oo uu gisiinkiisu yahay, neefaan biri gaa’irin<br />
                Oo guuldarreystow khamriga, gacan togleenaaya<br />
                Gini-gini haddaad qaadataan, naari daba joogto</p>
            <p>Guushiyo hadday doonayaan, geelal iyo xoolo<br />
                Garaadkood ba’yow may tagaan, goonyihii xarunta<br />
                May nala garaacaan, kufriga gocorka laadlaadshey<br />
                May goobtan joogaan jannaa, loo gembiyayaaye!</p>
            <h3 id="gurigii-dariiqaan-lahaa">Gurigii Dariiqaan Lahaa</h3>
            <p>Gabaygan waxaa la mariyay guyaashii ay Daraawiishi deggenayd Nugaal
                xeebeheeda hoose – xeebaha Ayl iyo Ilig-deldela, markan xarun waxaa u
                ahayd Gelingaalle. Ujeeddadiisu waxay ahayd Sayidku Daraawiishta – inuu
                u sheego dhulkay doonayaan inay qabsadaan iyo duullaanka baxayaa jidkuu
                mari lahaa. Weligood Daraawiishi waxay haanka ku hayeen dalka loo yaqaan
                Nugaal iyo dhulka ciidda cas midna inaysan gacantooda ka bixin, waxay ku
                wadeen haddii xeebaha looga soo duulo oo laga qabsado, irridda kaliya ee
                u furnayd inay ahayd Nugaal, xagga dhaqaalaha xoolaaha haddii loo eegana
                waa dhul wanaagsan. Wuxuu Sayidku yiri:</p>
            <p>Gurigii Dariiqadaan1 lahaa, guluf ka heenseeye<br />
                Badda gooddigeedaan lahaa, gudub u sii qaade<br />
                Golol2 iyo Cadduun3 baan lahaa, gabagabee beele</p>
            <p>Garoowaan4 lahaa gelin ku furo, gaatiyaha awre<br />
                Gaalkacyo5 Beyraan6 lahaa, bari u sii guure<br />
                Dhudub7 iyo Gallaaddaan8 lahaa, galalafoo dhaafe</p>
            <p>Afar geeddiyow baan lahaa, Doollo9 ugu guure<br />
                Gaafoow10 galkiisaan lahaa, gole ka maageere<br />
                Garloogube11 gadiidkaan lahaa, gaaddaduu mariye</p>
            <p>Goglo12 iyo Bannaan13 baan lahaa, geydho ka eryoode<br />
                Qabridaharre14 baan lahaa, gaalana u xiire<br />
                Galshey baan lahaa reer Subeyr, goborro weyntiiye</p>
            <p>Haaruun gumaad baan lahaa, gabadhna haw reebin<br />
                Gufaacada horaan Dalal lahaa, golaha raacsiiye<br />
                Gurraasiyo15 Iljeex16 baan lahaa, gowrac ugu jiide</p>
            <p>Gadhcaddaha Xuseenaan17 lahaa, guduriguu looge<br />
                Gorof u eke Raabboo18 aan helay, uma gargaareene<br />
                Gowsaha ka jebi baan lahaa, gudo qudhmoonaaye</p>
            <p>Gaalayska Xaylaan19 lahaan, geli nijaaskiiye<br />
                Gaboygii xaglaha godon lahaa, garacii reer Ciise<br />
                Xasan20 gamas ku jebi baan lahaa, goob ha jiifsado e</p>
            <p>Gasirkii walaalkii ahaa, daba guduudnaaye<br />
                Usaguna goshaan waran ka gelin, goor aroorya ahe<br />
                Cumar Nuur21 gantaalaan lahaa, go’aha raacsiiye</p>
            <p>Reer Khalaf22 gurboodkii ka hadhay, geeridiis nacaye<br />
                Magan23 inaan waraabe u gambiyo, waa garaan jirine<br />
                Huwanoo aan garan inaan dulmiyo, weyga garanuuge</p>
            <p>Iiddoorku waa gacal Amxaar, geydhna wow qabaye<br />
                Ilka giirre inaan gowracaa, igu gar weeyaane<br />
                Usaguna gaddoonkaan lahaa, ugu galaal xoore</p>
            <p>Araarsame gunta inaan ka jaro, wow guddoonsadaye<br />
                Gidhligaanka waxaa loo cabbeyn, inaan ku goynaaye<br />
                Gaaskii ishaarada lahaa, guutadii wacaye</p>
            <p>Gooshlyo sangootiga berraa, lagu gelaayaaye<br />
                Guullow Allahayow kuwaas, nagu gargaar maantay<br />
                Geeliyo Allahayow na sii, guuyadiyo reerka.</p>
            <p>Waxaan ka qoray Cabdi Guuleed Cabdi-Yaar, sannadkii 1954kii.</p>
            <ol type="1">
                <li>Dariiqo: Waa magac labaad oo xaruntii Daraawisheed la oron
                    jiray.</li>
                <li>Golal: Waa dah ballaaran oo Hobyo galbeed kaga toosan.</li>
                <li>Cadduun: Waa dhul ciid ah oo Golol iyo Gaalkacyo u dhaxeeya.</li>
                <li>Garoowe: Wuxuu ahaan jiray ceel, haddana waa xarunta gobolka
                    Nugaaleed.</li>
                <li>Gaalkacyo: Waxay ahaan jirtay ceel, waxaa unkay Cali Yuusuf,
                    haatanna waa xarunta gobolka Mudug.</li>
                <li>Beyra: Waa ceel laga cabbo oo Gaalkacyo 30 km u jira oo geesta
                    waqooyi-galbeed ka xiga.</li>
                <li>Dhudub: Waa ceel ka mid ah Ceelcad.</li>
                <li>Gallaaddi: Ceelka ugu caansan ceelasha loo yaqaan Ceelcad, 44 km
                    ayuu Wardheer u jiraa, wuxuuna ka xigaa dhinaca bari.</li>
                <li>Doollo: Waa toddobada ceel ee Wardheer, Walwaal, Afyaraaddo,
                    Garloogube, Yucub, Waafdhuug, iyo Uubataale.</li>
                <li>Gaafow: Ceel ka mid ah ceelasha Wardheer.</li>
                <li>Garloogube: Ceel ka mid ah ceelasha Doollo.</li>
                <li>Goglo: Dhul u dhexeeya Qorrexeey iyo Garloogube.</li>
                <li>Bannaan: Waa dhul geedgaab ah oo u dhexeeya Haradoollood iyo
                    Haraxagarrey.</li>
                <li>Qabridaharre: Waxay ahaan jirtay ceel xooluhu ka cabbaan, haatanna
                    waa magaalada Amxaaradu, Ogaandenya uga taliso.</li>
                <li>Gurraase: Gurraase Xaaji Cali, wuxuu ka mid ahaa raggii abaabulay
                    shirqoolkii Gurdami.</li>
                <li>Iljeex: Xuseen Xirsi, wuxuu ka mid ahaa raggii abaabulay shirqoolkii
                    Gurdami.</li>
                <li>Xuseen: Xuseen Cumar Nuur Dalal.</li>
                <li>Raabbi: Raabbi Guuleed Xirsi Dalal.</li>
                <li>Xayle Warfaa Axmed.</li>
                <li>Xasan: Xasan-bidde Khalaf Dalal.</li>
                <li>Cumar Nuur: Cumar Nuur Xirsi Dalal</li>
                <li>Reer Khalaf: Khalaf Xirsi Dalal</li>
                <li>Magan: Magan Khalaf Xirsi Dalal.</li>
            </ol>
            <h3 id="guullow-allahayow">Guullow Allahayow</h3>
            <p>Nuur Jaamac Maxamad “Dhalbaas”, rag uu ammaanduule u ahaa ayaa
                Daraawiish ka fakaday oo waxay u galeen Ingiriis. Dabadeed waxay
                Ingiriis ku dhaheen, dab iyo raashin na sii Daraawiish aannu la
                xarbinnee. Ingiriis siduu doonayuu helayee waa ku taageeray. Dabadeed
                intay Ingiriis hub iyo maal fara badan ka soo qaateen bay waxay dageen
                Nugaal dhinaceeda galbeed oo waxay ka samaysteen meel ay ku magacaabeen
                xarun-yar. Sayid Maxamad ma jeclayn wax Daraawiish tabco u dhiga ama
                turraanturreeya markay gaalo ku jihaadayaan, sidaas daraadeed ayaa
                xaruntii col lagu qalqaalay si nimankaas Ingiriis gaashaanka u noqday
                meesha looga kiciyo, markii laga libeystay oo la laayey ayaa Sayidku
                gabeygan mariyey oo wuxuu yiri:</p>
            <p>Guullow Allahayow haddii, guluf la uubeeyey<br />
                Gammaankii dariiqada haddii, gaanne laga soocay<br />
                Gooshiyo sangootida haddii, heense lagu gaaray</p>
            <p>Goor hore salaaddii haddii, gaadhka lagu fuulay<br />
                Afar maalin Gallaa haddii, lagu guraar beelay<br />
                Guuraha habeenkii haddaan, gooxa laga jiifsan</p>
            <p>Geliddii haddii loogu tegay, galaxyaday joogtay<br />
                Gudguduudka waabberi haddii, weerar lagu gaacshey<br />
                Goonyaha haddii laga maree, lagu garmaameeyey</p>
            <p>Geed-joogyadoodii haddaan, guduriguu loogey<br />
                Oo goonjigoodii tukiyo, haadku gabasleeyey<br />
                Goonku iima naxo nimay kufriga, gole wadaagaane<br />
                Galladdaa Allahayow adaa, nagu gargaareystay!</p>
            <p>Waxaa laga qoray Nuur Boqor Cismaan.</p>
            <h3 id="shiikhyaale">Shiikhyaale</h3>
            <p>Ciidamada Daraawiishta waxay ka koobnaayeen afar guuto oo isku
                xiran:</p>
            <ul>
                <li>Maarreweyn, oo ahaa nimanka dagaalka u qeybsanaa, dibaddana
                    wareega</li>
                <li>Qusuusi, oo ahaa nimanka Daraawiish talada u hayey.</li>
                <li>Gaarhaye, oo ahaa nimanka xarunta ilaaliya iyo laamaheeda.</li>
                <li>Reer beede, oo ahaa nimanka xoolaha dhaqaaleeya.</li>
            </ul>
            <p>Intaasoo idil markii laysku qaybiyo waxay u qaybsanaayeen toddoba
                col, oo midba lahaa xoolo u gaar ah oo laga maamulayey xarunta weyn.
                Shiikhyaale, Golaweyne, Taargooye, Indhabadan, Miinaale, Dharbash iyo
                Ragxun. Col cololkaas ka mid ah oo ahaa Ragxun ayaa geeloodii la dhacay,
                dagaalna looga adkaaday. Haddaba Sayidkoo colkaa dhaliilaya, col kalena
                ammaanaya ayaa wuxuu yiri:</p>
            <p>Shiikhyaale1 gaade iyo col weyn, haatan laga gaarye<br />
                Goor iyo ayaan nimanku waa, gaardiyahayaane</p>
            <p>Golweyne2 maantii la galay, gaaladii jebiye<br />
                Girligaanku waatuu la dhacay, Gureygii3 fiicnaaye</p>
            <p>Taargooye4 kama soo gabbado, guuyadiis dhacane<br />
                Gaalaysku waa gelin hayaan, nimay la gaaraane</p>
            <p>Indhabadan5 rag wada guurtiyo, geesiyaa dhalaye<br />
                Ninna uma garaabaane dan baa, looga gees maraye</p>
            <p>Goobta Miinaalaan6 laga eryoon, Geydho iyo laane<br />
                Abidkood goob laysku galay, geeri ma la’aane</p>
            <p>Dharbash7 Eebbahay baa galladay, goob u dirirkiiye<br />
                Abidkoodna ceeb lala guri galo, guri ma keenaane</p>
            <p>Ragxuntii8 gafuurrada xumayd, taa la garan waaye<br />
                Geeloodii waa tuu la tegay, gucun Majeerteene!</p>
            <p>Waxaan ka qoray Abokor Seed 1973kii.</p>
            <ol type="1">
                <li>Shiikhyaale: Waa colka koowaad oo ciidamada Daraawiishta ka mid
                    ah.</li>
                <li>Golaweyne: Colka labaad ee ciidamada Daraawiishta</li>
                <li>Oogle-Gurey.</li>
                <li>Taargooye: Ciidanka afaraad ee Daraawiishta, Gu’ magaciis oy
                    Daraawiishi ka soo guurtay Doollo oo goysay silig isu haya Buuhoodle iyo
                    Docmo.</li>
                <li>Indhabadan: Colka saddexaad ee Daraawiishta.</li>
                <li>Miinaale: Wuxuu ahaa geel tiro badan oo reer bari ka dhacay
                    Daraawiishta, dabadeedna dagaallo badani ka dhaceen.</li>
                <li>Dharbash: Colka lixaad ee Daraawiishta.</li>
                <li>Ragxun: Colka toddobaad ee Daraawiishta.</li>
            </ol>
            <h3 id="ararsame">Ararsame</h3>
            <p>Guyaashii Daraawiishi fadhiday dalka badda Hindiya ku jeeda ee Ilig
                iyo Ayl – dadkii wuxuu u qaatay inay Galbeed iyodegmadeeda ka caareen,
                cabsina ka gashay. Gabayo ayaa Sayidka iyo Daraawiishba loo mariyay, aan
                ka soo qaadno gabaygii uu mariyay Ducaale Cali Fagaase oo ahaa:</p>
            <p>Sayidkuba ka fiig geelayaga, inuu faduulshaaye<br />
                Fagaase iyo summaddaa nafluhu, kaga fogaadaaye<br />
                Waa fiil nin lihi foofsadaan, feleg ka yaabeyne<br />
                Hadba meesha loo filo dal buu, farow ka laaqaaye<br />
                Farowga iyo baruurtiisu way kaa, fijicisaaye<br />
                Faallaha iyo dhalankuu yahaa, gobi ku feydaaye<br />
                Fiidkiyo aroortuu durduro, genef ka fiiqaaye</p>
            <p>Ma facaysto laangaabka iyo, tuugga fiirsado e<br />
                Nimaan fuulin guutaduu harkii, faal ka bixi waaye<br />
                Faataxa wadaad iyo burduhu, fanax ma beeraane<br />
                Faras xoog weyn baa lagu dhaqay, iyo geesi fool adage<br />
                Fulayada Daraawiish iyo, Maxamad faankiisa</p>
            <p>Hadduu faral jihaad iyo Islaan, faro ku doonaayo<br />
                Ararsamaha faaray ee arlada culus, ku soo foofsahay<br />
                Muu foos la xulay iyo dagaal, foore kaga yeelo<br />
                Muu goolashaa fuuqa baxay, fuquraduu loogo</p>
            <p>Fuquyada ku lumay xarunta muu fiisha ka hibaadsho<br />
                Oo foori laasimo sidii, ferenji reer loora!</p>
            <p>Gabaygaa markii Sayidka loo geeyey wuxuu yiri, “Ninkaasi waa Darwiish
                inoo baaqayee col inoo qalqaala.” Maalintii dambe ayaa guuto lagu
                ballaariyey oo waxay geel lahaayeenna gacanta lagu dhigay. Geelii markii
                xarunta la keenay oo Daraawiish loo qaybiyay, ayaa Sayidku masafo gaaban
                mariyay oo wuxuu yiri:</p>
            <p>Ararsame futo argeeg, feleg ma ku dhacay?<br />
                Fishtii inan-gumeednimo, feydo maad ku qaaddeen?1</p>
            <p>Ma fallayd kolkaad tiri, cara foos u soo dira?<br />
                Sow Fagaase nama oron, foofshaye car weerara!</p>
            <p>Anna faraska inaan qabaa, soo la ima filahayn?<br />
                Fulayahow nin kaa adag, ma wax la isku fiiqaa?</p>
            <p>Adigoo farraaro leh futo xume, ma dhacan tahay?<br />
                Geelii farowga weynaa, sow kaama faro bixin?</p>
            <p>Fululleyda gaalaad, yaa kaa firfiirsaday?<br />
                Faalkiyo ayuubkii, farihii ma eedeen?</p>
            <p>Fuxshigaad ku faanteen, ma anaaba kuu furay?<br />
                Illeen ferenji nimuu kuday, waa faasuq dooro lehe!</p>
            <ol type="1">
                <li>Meeriskaas waxaa kaloo loo mariyay si kale oo ah, Faalkiyo
                    cuyuuggii, faydo maxaad ka qaaddeen?</li>
            </ol>
            <h3 id="qaali-waxaad-tiraahdaan">Qaali Waxaad Tiraahdaan</h3>
            <p>Waxaa la yiri gabar Ina-Sayid Maxamed ah oo la oron jiray Qaali, ayaa
                aabbeheed hore u arki weyday, dabadeed farriin bay ugu fartay eeddadeed
                Jamaad Shiikh Cabdulle oo waxay ku tiri:</p>
            <p>Jamaadey1 ayeeyoy, erey yar mayaga geysaa<br />
                Caaqilow adoogeey, caaway ma iigu sheegtaa<br />
                Mase waan cawdaayoon, cid kalaan u yeedhaa<br />
                Maro waan qabaayee, qalbigeygu wuxuu rabo<br />
                Baftadii caddeyd iyo, subeycidii guduudneyd<br />
                Xariirtii aan magacdhabay, mashiikh baan u leeyahay<br />
                Mareekaanta weyn iyo, marbuucdaanan dooneyn.</p>
            <p>Sayidku markii hadalkaas loo sheegay wuxuu isna gabadhii u mariyay
                gabay oo wuxuu yiri:</p>
            <p>Qaali2 waxaad tiraahdaan, qowlkaagii ii yimid<br />
                Dharkaad u qawadaysiyo, qalbigaagu wuxuu rabo<br />
                Qaddar Eebbe mooyee, qayb waa lagaa siin<br />
                Qurxi hadalka aad tiri, qababoosh ma fiicna e<br />
                Quraankana ha laayicin, salaaddana qalle u diid<br />
                Habartaana qaarido, waalid laguma qooqe<br />
                Qabbaan iyo farsamo baro, yaadan qiiqa beeline<br />
                Qoyskiinna mooyee, qolo kalena haw tegin<br />
                Hugaagana qordheeyoo, qalyannimo iska ogow<br />
                Quudkana iskaga tuur, ninkii raba ha qaatee.</p>
            <ol type="1">
                <li>Jamaad: Waxay ahayd Sayid Maxamad walaashii.</li>
                <li>Qaali: Qaali Sayid Maxamad Cabdulle Xasan.</li>
            </ol>
            <h3 id="wiilka-qadafka-ii-soo-dirow">Wiilka Qadafka ii Soo Dirow</h3>
            <p>Sayidku wuxuu qabay gabar la oron jiray Bullo Cali Shire, markaasaa
                hooyadeed damacday gabadheeda inay dhibaad u rarto. Maxamuud Cali Shire
                oo isna wiilkeedii ahaa ayey ku tiri, “Maandhow, Sayid Maxamad idinkaa
                dowladnimo ku colloobay aniguse soddoh baan ahaye gabadheydii dhibaad
                baan u geynayaa.” Maxamuud wuxuu yirir, “Hooyo ninkii dhogorta weynaa
                xoolo iigama baahna.” Dabadeedna hadalkii haddii Sayid Maxamed loo
                sheegay gabay buu mariyay oo wuxuu yiri:</p>
            <p>Wiilka1 qadafka ii soo dirow, qowl aan ku iraahdo<br />
                Qalyannimo waxay kaa riddaa, qar iyo buur dheer<br />
                Qof haddii aad tahay kuma dhacdeen, qoobishyahow ceebe</p>
            <p>Qummud inaad ku dili hooyadaa, qayladeed timiye<br />
                Qadduunteeda waatuu la dhacay, sidii qawaar awre<br />
                Qayladeeda waatuu dadkii, qaxay ayaantiiye</p>
            <p>Naaguhu ninkii qaabka lula, uma khushuucaane<br />
                Qorqoday yiraahdaan ninkii, qoyska baanjiya e<br />
                Wax qawaacidaas keenay waa, qoobadii saca e</p>
            <p>Waadigii qadoodiga necbaa, sida qamaaciire<br />
                Qooraansi dheeroow xil baa, qoorta kuu galaye<br />
                Qumba dhuugiddeeda iska daa, qoorta haw ridane</p>
            <p>Qowsaarradaa loo dlrtaa neef, haddaad qalane<br />
                Haysu qaawin qoob dhiiglayahow, hilibka qeeriine<br />
                Qooraha ha laalaadinee, qaado maradaada</p>
            <p>Qabsinnada haweenkaa cune, qaaxada ha boobin<br />
                Qadarkana ha karin yaan indhaha, qiiqu kaa geline<br />
                Habartaana qaaraha ka daa, qado haddaad seegto</p>
            <p>Haddaad ari quruuf tahay, dugaag qoombiyaad tahaye<br />
                Ha qurruudsanaan xerada, yaan qeydku kaa dhicine<br />
                Qufulkana xiro yaan riyuhu, qoobka kaa surine</p>
            <p>Qeydadaan ku barayaa haddaad, qaayo leedahaye<br />
                Qalfoon madhan haddii aadan ahayn, qaado taladayda<br />
                Haddii kalana qayl qayl dhalow, deyso qurunkaaga!</p>
            <p>Waxaan ka qoray Abokor Seed, sannadkii 1972kii</p>
            <ol type="1">
                <li>Wiilka: Wuxuu ujeedaa Maxamuud Cali Shire.</li>
            </ol>
            <h3 id="haddaad-tiri">Haddaad Tiri</h3>
            <p>Goobtii Jidbaalle oo Daraawiish lagu naafeeyey markay dhacday ka dib,
                ayaa nin la yiraahdo Kaarshe Guuleed Niiqle oo lagu neynaasi jiray
                Kaarshe Salliiq, Daraawiishna gees ka ahaa gabay u mariyey usagoo ku
                diganahaya, wuxuuna Kaarshe yiri:</p>
            <ol start="13" type="A">
                <li></li>
            </ol>
            <p>Daraawiishta qooqani markay, nagu qamaamaysay<br />
                Ma u qarinnay maadhiin qacliyo, qabar aan loo sheegin<br />
                Ma u qubatay sida roob guyoo, yare qayoodaaya<br />
                Qudha kalama maarmine, dagaal qira leh mow keenay?</p>
            <p>Sayidka haddii hadalkaas loo geeyay wuxuu ku jawaabey gabay:</p>
            <p>Nimanyahow qummaadaa i dilay, quduro waa yaabe<br />
                Aan ka quustay Soomaalidii, qurunka weyneyde<br />
                Qurji dheerihii bogox jiray yaa, iila qaab darane</p>
            <p>Afartaa qodbee balaan, mid kale qaafka ka higgaadsho<br />
                Aan qaddiciyo waa xaajadaan, qaayiboo iriye<br />
                Ina-Dhiiqle1 qaylada ka timi, qowl aan ka iraahdo</p>
            <p>Wiilyahow ninkii kula kheyra, baa lagu qaraaxaaye<br />
                Qumanaansho wixii aan ahayn, waa qar soo dumaye<br />
                Qaddar nimaan lahayn hadalkii, waa lagu qatoobaaye</p>
            <p>Haddaad tiri Daraawiish anaa, qabar ku daayey<br />
                Asaad tiri anow qubay sidii, qadowga dooggiisa<br />
                Asaad tiri qamaankii anaa, qoorta wada gooyey</p>
            <p>Haddaad tiri anaa wada qur jaray, qaafadii le’etay<br />
                Asaad tiri anaa qaashka waran, qaaxaduu geliyey<br />
                Asaad tiri qaxaabyahow anaa, qalay raggii diinta</p>
            <p>Qalbi laawayahow taladu, waa kaa qarsoon tahay e<br />
                Haddaad qaaya leedahay, waxaa kuma qisooteen<br />
                Qamac lagu shidyow qayl xunoo, qaaq yiraa tahay</p>
            <p>Qadafkaad na tiri waa midaan, laga qaboobayne<br />
                Wax qawaacidkaa kugu furay, qiimo xumadaaye<br />
                Ha qoomamayn abid waxaad, qiratay waa hooge!</p>
            <p>Waxaan ka qoray Abokor Seed, sannadkii 1972kii.</p>
            <ol type="1">
                <li>Ina-Dhiiqle: Kaarshe Guuleed Niiqle, waa ninkii Daraawiishta gabayga
                    digashada ah u soo mariyey markii looga golroonaaday dagaalkii
                    Jidbaalle.</li>
            </ol>
            <h4 id="cabdillaahi-aadan">Cabdillaahi Aadan</h4>
            <p>Sida la wariyey oo gabayganna ka muuqata Hurre Maxamad Liibaan ayaa
                wuxuu dilay nin loo han-weynaa oo la oron jiray Cabdullaahi Aaden Kiyo,
                dabadeed Sayidka halkaa waxaa uga muuqatay in haddii labadaa reer
                colaadi ay dhex marto, uu midkood Daraawiish ku soo biiri doono oo ay
                guutooyinka dagaalka gaalada u taagan gacan siin doonaan. Sayidka waxaa
                la ahaatay inuu isku diro si aysan nabadi uga dhex dhalan oo guubaabiyo
                nimanka nabarka loo geystay. Wuxuu tusay inuu ka xun yahay ninkaa la
                dilay. Kani waa gabaygii labaad oo Sayidku u mariyey Soomaali iyo
                dira-diraheeda. Wuxuuna rabay inay wax u tarto dagaalkii ay Daraawiishi
                gumeysiga Ingiriiska kula jirtay, wuxuuna yiri:</p>
            <p>Waxa gabaga loo qeybiyaa, waa qalqaalsamiye<br />
                Waxa geela qaaliga ka dhigay, qiimuhuu yahaye<br />
                Qarfo hawda waxa loogu wadi, waa qatimayaaye</p>
            <p>Waxa qanamka loo dhaqanayaa, waa qabbaan guriye<br />
                Lo’da waxa qumbaha looga luli, qaabka dheyda ahe<br />
                Fardo qoolka waxa loogu guri, qoob ka orodkiiye</p>
            <p>Waxa gabar qaryada loo togtaa, guur ha kuu qumo e<br />
                Qoys weyn waxa loo dhistaa, qani gobaadeede<br />
                Qadhle awra waxa loo rartaa, qaadka iyo xooge</p>
            <p>Waxa qayli loo xiranayaa, qurux asluubeede<br />
                Qaraafiicda waxaa loo toshaa, saydho qodaxeede<br />
                Masallaha waxaa loo qaabsadaa, qiro salaadeede</p>
            <p>Culimada waxaa loo quweyn, waa qob iyo dhowre<br />
                Wax munaafuq loo quursadaa, qowlka beenta ahe<br />
                Waxa qoorta loo jari kufriga, qiil ku waajibiye</p>
            <p>Qeydada waxa loo baxshaa, waa qorshiyo deeqe<br />
                Qaraamaadka waxa loo ratibi, waa qubuul duco e<br />
                Waxa Quluwallaha loo diraa, waa qubuuraha e</p>
            <p>Wax qaddiibka loo tumanayaa, qaarar gooyada e<br />
                Qarash waxa magliga loogu guri, qayb ha kuu galo e<br />
                Waxa loo qaadan gaashaan, inuu qaashka celiyaaye</p>
            <p>Rag wuxuu isu qiimayaa, waa qarfaafada e<br />
                Waxa geesi qalabkuu sitaa, waa qabiilniino e<br />
                Qayrada wax loo marahayaa, qaylo dirireede</p>
            <p>Wax qisaasta loo dhiibayaa, qoomamaa hadhiye<br />
                Waxa qaalli loo raadsadaa, waa qisada diine<br />
                Qalinduurre waxa looga tegey, waa quraan yariye</p>
            <p>Daaroodka waxa loo qur jari, waa qaskay faliye<br />
                Iiddoorka waxa loo qateyn, waa qafaalnimo e<br />
                Waxa qumayo loo dilahayaa, waa qaxaabnimo e</p>
            <p>Cabdillaahi1 waxa loo qur jaray, waa qabiil li’iye<br />
                Qoon adag hadduu leeyahaan, loo quturihaynin<br />
                Qooq laguma toogtecn ninkii, qaaliga ahaaye</p>
            <p>Waraabaha qaloombiyahayaa. kuma qadeeyeene<br />
                Qaraddiyo jinaadkii dhurwaa, kuma quraacdeene<br />
                Intuu qalamsadoo cuno gadaal, qaaqda ma hayeene</p>
            <p>Qalbigey xanuunsada markaan, qaallanow dayo e<br />
                Qab iyo luuli qaabkuu ahaa, qeydada midabka<br />
                Qarqarrootigii socodka iyo, qalanja laafyoodka</p>
            <p>Qun-u-hadalka qaaraanka geed, quudka bixintiisa<br />
                Qasadkii buruudkiyo markay, qaawa ololeyso<br />
                Qeyraamintii waranka iyo, qabas kuleylkiisa</p>
            <p>Fuley baa qammaada e ninkii, qala la’aantiisi<br />
                Goortaan qiyaas fiiriyaa, la i qumbiciyaaye<br />
                Qori dalab sidiisaa wadnaha, lay qarqariyaaye</p>
            <p>Anaa quusan waayaye, bahdiis qoonsan mahayaan<br />
                Qaraabada kuwii ugu dhawaa, uma qamiiraane<br />
                Nimankii qiyaamaha ku raray, kuma qamaamaane</p>
            <p>Qarri2 kuma simaan wccrarkay, qabax ku siiyaane<br />
                Qardam kama dhigaayaan intay, subax quraadaane<br />
                Qaday kagama yeershaan guntii, qurunka weyneyde</p>
            <p>Huwan qoorrigeeda ha xushiyo, qaara geeda lehe<br />
                Haw xilato qabay xoor leh iyo, qadow kuraarkeede<br />
                Qol dugsoon intay jiifsadaan, qaac ha loo shido e</p>
            <p>Giddigoodba qayl-qayl dhaliyo, qaraf ha eedeene<br />
                Haaruunku qalalaasuhuu, kala qaxaayaaye<br />
                Markay qaraxdo baaruuddu waa, kala qumaayaane</p>
            <p>Inkastoo qabniyo maal adduun, laga qaniimeysto<br />
                Qormadooda oo idil haddaan, qaydna laga reebin<br />
                Waa ila qaraar reer Cismaan, qaan-ka-guradkiisu</p>
            <p>Qaraajiinta Doollaal haddaan, qiiqa laga duulin<br />
                Ragga qaafadooda ah haddaan, waran la qaadsiinin<br />
                Waa qaran maxaa loo lahaa, qolada Liibaana?</p>
            <p>Nin qadeeca dhigi waa sidii, qoofka aan falaye</p>
            <p>Aniguba quruunoo dhan baan, hoor ka soo qubaye<br />
                Ingiriisba qoorriga badeed, qaati kala roorye</p>
            <p>Inkastuu qabiil laawe yahay, qaayin iyo daayin<br />
                Ninkii qaamilaad lihi dagaal, waa u qumiyaaye<br />
                Anaan qaaridayn bah Cabdalladu, inay qotowdaaye</p>
            <p>Qacdii hore Camuud3 baan lahaa, qaarashuu tegiye<br />
                Qabkii Faarax4 uma soo rogeyn, intuu qaboobaye<br />
                Qamuunyada Hudliyo5 Kaahin6 waa, qabay daruureede</p>
            <p>Qar buu duminayaa Kabarre7, waa qarow ishaalleeye<br />
                Qasadkoodu Deyl8 iyo Khaliif, waa qaboonada e<br />
                Maxaa qaaday laba Shiil9 markii, qorigo qiiqaabay</p>
            <p>Qaddarkii Ilaah iyo wed baan, layska qarineyne<br />
                Qasiraadba wow lumi ninkii, qaamudkiis galaye<br />
                Alla qiira darana Jiciir10, Qaaddirkay magane!</p>
            <p>Waxaan ka qoray Xaaji Maxamad Cawl, waxaana laaxin tiray Xaaji
                Cabdiraxmaan Sayid Maxamad 1957kii, gabaygani wuxuu xiriir la Ieeyahay
                gabayga 113aad.</p>
            <ol type="1">
                <li>Cabdullaahi: Cabdullaahi Aadan (Kiyo) Maxamad Liibaan.</li>
                <li>Qarri. Qarri-jiqood, buur ku taal webi Shabeelle xaggiisa sare.</li>
                <li>Camuud: Camuud Siciid Liibaan.</li>
                <li>Faarax: Faarax Maxamuud Liibaan.</li>
                <li>Hudle: (Boojaalli) Yuusuf Maxamad.</li>
                <li>Kaahin: Kaahin Maxamad Liibaan.</li>
                <li>Kabarre: Maxamuud Kabarre</li>
                <li>Deyl: Deyl Maxamad Liibaan</li>
                <li>Laba Shiil: Maxamad Yuusuf Liibaan iyo Shiil Maxamad Liibaan
                    Jiisoow.</li>
                <li>Jiciir: Jiciir Maxamad Liibaan Jiisoow.</li>
            </ol>
            <h3 id="keenadiid">Keenadiid</h3>
            <p>Waxaa jirtay 1904tii inuu gumeysiga Talyaanigu, Keenadiid geystay
                magaalada Casab oo ku taal xeebta Eritereeya. Isla markaa waxaa haddana
                jirtay Talyaanigu inuu weydiistay Sayidka hadal inuu dhex maro.
                Ujeeddada Talyaanigu waxay ahayd Daraawiishta inuu hcshiis ka helo – si
                uu xooggooda iyo xirribtooda u ogaado. Sayidku wuxuu yiri, taasu waxay
                ku imaan kartaa adinkoo Keenadiid iyo raggii la socday soo celiya.
                Dabadeed Talyaanigu sidaa wuu oggolaaday. Dhowr toddobaad ka dib, xeebta
                Ayl waxaa soo dhigtay markabkii Keenadiid siday. Markiiba Sayidku wuxuu
                yiri, Talyaaniyow, Keenadiid hadduu xarunta rabo soo dejiya, hadduu rabo
                Hobyo inuu tagana geeya, oo markaa aan isu imaanno. Keenadiid wuxuu
                doortay inuu Hobyo tago si uu taliskiisa iyo maamulkiisa u sii wato.
                Inkastoo Daraawiishi oo la socotay tallaabooyinkaa oo dhan, feeyigi
                dheeraadana u lahayd, haddana afku wuxuu ahaa geeraarkan soo socda:</p>
            <p>Talyan koofiyad weynow<br />
                Dabadeed aad kalaantoo<br />
                Kiddibkii aad shubtee<br />
                Keenadiid ma waddaa? …</p>
            <p>Waxaan ka qoray Xaaji Cabdiraxmaan Sayid Maxamad sannadkii
                1959kii.</p>
            <h3 id="kalaalaga-afkiisa">Kalaalaga Afkiisa</h3>
            <p>Dhowr gabay oo kala duwan ayaa Sayidku fardaha ku ammaanay. Geeraarka
                soo socda wuxuu ka mid yahay kuwii Sayidku fardaha ku ammaanay. Faraska
                geeraarkan loo mariyey miduu ahaa wax noo caddeeya lama helin.
                Darwiishkii laga soo qoray oo ahaa Faarax Baqardhe 1957kii, wuxuu
                sheegay in geeraarka lagu mariyey Taleex, wuxuuna Sayidku yiri:</p>
            <p>Kalalaaga afkiisa, kaltabaa isku dhaaban<br />
                Kalwis loogu ridaa, ma kullaabatadaa?</p>
            <p>Kamman laysku cajiimo, kakan buu calashaayoo<br />
                Kowlguun la dhacaaye, kadab soora miyaa?</p>
            <p>Kundhulaaga daloola, sida kiiriga weeye<br />
                Hadduu neefta ka kiilo, kuraa fooryi miyaa?</p>
            <p>Indhuhuu kulcinaayo, kuuligooda rogaayo<br />
                Kurba weeye libaaxe, kar la oogey miyaa?</p>
            <p>Kalshadaa wajigiisa, bil kowaadda sideeduu<br />
                Kalxadaada ifiyaaye, kaah hadeenla’ miyaa?</p>
            <p>Hadduu qaylo kallaaxa, kaliifkeeda dareeroo<br />
                Dheguhuu kilkilaayo, kitaab baalle mlyaa?</p>
            <p>Guudku kaymo ameeroo, kal horaaddo lahaayoo<br />
                Kowraxuu wacsadaaye, korjad cawra miyaa?</p>
            <p>Sitaac kaambuli weynlaa, kurka loo geliyaa<br />
                Kilkilaa u ruxaaye, kibiraani miyaa?</p>
            <p>Dushu waa kax bannaanoo, kohan mayso naftaaduye<br />
                Korra weeye qabow e, kob bacaada miyaa?</p>
            <p>Fanku waa kabbisaaye, korra weeye sarreysoo<br />
                Kefed weeye daruuree, kuud dallaysan miyaa?</p>
            <p>Hadduu koosa raqleeyoo, kafkaftiisu ma waalla<br />
                Kasha wuu debciyaaye, kowshax gaabin miyaa?</p>
            <p>Haddii uu kabtimaayo, kacdinkiisa galowgiyo<br />
                Haddaan qoofal kabaaba, kaltabaa ugu dhacdo<br />
                Kiirriskuu dhutinaayo, kubku naafa miyaa?</p>
            <p>Haddaan kaabka rikaabka, koro oo isku taago<br />
                Kufaayoo lama daace, kur dhaadhaba miyaa?</p>
            <p>Haddaan guura kadiidno, habeenkii kiniyoonno<br />
                Korka wayga dedaaye, kiini howda miyaa?</p>
            <p>Meel kaliil hoga oonoo, kabajaagu dhawaaquu<br />
                Kafiil iiga noqdaaye, kal xareeda miyaa?</p>
            <p>Col haddaannu u koodno, markii kiidibku jooguu<br />
                Kabdhoodkoo u baxaayoo, kaalayeyda hayaa?</p>
            <p>Kalaalaa shirameedkuu, nin karmeedka maqlaayoo<br />
                Kalaakalkiisiyo sowdkuu, kasayaayoo gartaa</p>
            <p>Majeerteen kol la sheegyoo, kinsigaynu lahayn buu<br />
                Kaxaystee igu duusha, kowlaanteed rag ku baan</p>
            <p>Ragna koonfur taggeeda, wuu u kaakicinaayay<br />
                Kalab weeye Hiraabee, Kaa ha la isku dareersho,<br />
                Kowlaanteed rag ku baan</p>
            <p>Reer Subayr kaba weyne, wax dhaaxuu koda dhafay<br />
                Kaa ha la igu dareersho, kowlaanteed rag ku baan</p>
            <p>Rayid waa kirishtaanoo, Koofil weeye dhashiisoo<br />
                Kaa ha laygu dareersho, kowlaanteed rag ku baan</p>
            <p>Ragna kaas nagu diid, aan shirshoore kadeedno<br />
                Kitaabtaas la collownaan, kurtayuun ku heshiinnay</p>
            <p>Kabashkii la sikiimaa, kumbiskiis la taxdaayoo<br />
                Sibraar aan kogsanayn baa, karuurkii lagu qaatay</p>
            <p>Kooxdii noogu horreysaa, geelii kuurka u gaadhay<br />
                Kaabiguun buu jiraaye, ka degaay ma dheheen</p>
            <p>Iyadoo koorinaysa, karoorkaas ka badnaatay<br />
                Kaamil loo wada eegay, ka degaay ma dheheen</p>
            <p>Kura kiira saqaafe, kob cagaar leh maraaya<br />
                Kuuligaannu ka qaadnay, ka degaay ma dheheen</p>
            <p>Cag kash-kaash la waddeeyey, korjoogaan u maleynay<br />
                Kuuligaannu ka qaadnay, ka degaay ma dheheen</p>
            <p>Kaadidoodiyo raadka, kol dhaweyto ahaana<br />
                Kuuligaannu ka qaadnay, ka degaay ma dheheen</p>
            <p>Dhengeddii ay kurteen, kurtunkoodii qoyaami<br />
                Kuuligaannu ka qaadnay, ka degay ma dheheen</p>
            <p>Koorib-naarka shaxdiisiyo, kataantuu ka jareeyay<br />
                Kuuligaannu ka qaadnay, ka degaay ma dheheen</p>
            <p>Kalmoontii qallixii iyo, kowraxdaan qallallayn<br />
                Kuuligaannu ka qaadnay, ka degaay ma dheheen</p>
            <p>Kigta weerar daryaanka, shiinbiruu ka wadaanoo<br />
                Fiintu kiida gurtaaye, ma qiyaama kacdaa!</p>
            <h3 id="laalays">Laalays</h3>
            <p>Guud ahaanba Soomaalidu, fardaha waagii hore waxay u ahaayeen gumaro
                la dugsado, gaar ahaan Daraawiishta waxayba u ahaayeen halbowlaha naftu
                ka haldhag leedahay. Faras magaciisa la oron jiray Laaleys ayaa Sayid
                Maxamad u dhiibay afar nin oo wuxuu yiri: “Si wanaagsan faraska u
                dhaqaaleeya.” Maalintii dambe ayey ku yiraahdeen “Sayidii faraska naga
                qabo.” Sayidku wuxuu yiri, “Ceelka geeyoo waraabiya, dabadeedna keena.”
                Faraskii markuu biyihii cabbay ayuu bakhtiyey. Raggii iyagoo jarihii
                wata ayay Sayidkii u yimaadeen. Sayidku wuxuu u qaatay inay iyagu kas u
                dileen, wax ku caddeeyana lama hayo. Dabadeed, Sayidku wuxuu mariyay
                gabay aan intiisii badnayd la helin, waxaana Sayidka ka soo guuriyey
                Darwiish la odhan jirey Maxamed Xoosh Dheere:</p>
            <p>Xuseenoow war laabuda haddaad, an iga laameeri<br />
                Waxa igu lillaahiya inaan, laayacaad ahaye<br />
                Laaleys siduu iiga lumay, luudis baan ahaye</p>
            <p>Kob uun baan ku laabnahay, sidii liite doora lehe<br />
                Laafyaha waxaan baacin jirey, laabtay gacantiiye<br />
                Luuqyada haddaan mari, gabdhuhu igama leexdaane</p>
            <p>Lar kacaan didayaa sidii, layli cararaaya<br />
                Lawaaxiga dharaareed cidlaan, layrsanahayaa<br />
                Lubbigeyga kaliyaa fadhiya, lebi dabeyl weyne</p>
            <p>Qorrax liicday goortay shamsadu, libiqsatoo ciirto<br />
                Waxaan soo lug qaadaa markay, laxuhu ciiraane<br />
                Laankaan fariistaa sidii, layf martaaniya e</p>
            <p>Waxay laabtu ii ruxan duqii. luqunta weynaaye<br />
                Isagaa kolkuu lumay qalbigu, ii lalabayaaye<br />
                Waxa labalegdaha ugu wacan, laaqanaan tebiye</p>
            <p>Dagaaikaan ku laablaabi jirey, igu luggooyeene<br />
                Libaas kacaya loolima dagaal, leebi dirirteeda<br />
                Laqwina maayo maantay cirradu, laaca ii tahaye</p>
            <p>Luggooyooyinkaan qabo Rabbaan, laxawga moogeyne<br />
                Ma liibanayaaloow kufray, lib u walwaaleene<br />
                Waxaan laabta ku hayaa inay, laqamma hcereene.</p>
            <p>Waxaan ka qoray Maxamuud Xoosh Dheere sannadkii 1972kii.</p>
            <h3 id="xuseenow-ninkii-laable">Xuseenow Ninkii Laable</h3>
            <p>Tiirka koowaad ee Daraawiish wada-jirkeeda ku dhisnaa wuxuu ahaa
                “Gabayga” iyagu dhexdooda wax ha isugu sheegeen ama dad kale ha kaga
                ciil beeleene, wuxuu gabaygu ula mid ahaa sida halka maanta idaacaddu
                adduunka ujoogto. Waxaa loogu sid tirin jiray xilliga guga oo kale.
                Daraawiishtii goobjoogga u ahayd waxay sheegeen in Xuseen Maxamuud
                (Dhiqle), oo gabayada Sayidka naawiii jirey in laga filaayey galab,
                galbaha ka mid ah inuu gabay keeno “Farxadda”1 gabaygaasoo uu Sayidka
                horay u qaybsiiyey, hase yeeshee, Xuseen Dhiqle waxaa u suuro geli
                weyday inuu gabaygii mariyo. Gabaygan ujeeddadiisu waxay ahayd canaan uu
                Sayidku u jeediyay Xuseen Dhiqle inkastoo canaantani ay wax barid iyo
                layli-bixin ahayd. Sayidku wuxuu ku caddeeyay in gabaygiisu saddex
                saddex meeris ahaa, wuxuuna Sayidku yiri:</p>
            <p>Xuseenow ninkii laable baan, lumin weedhay e<br />
                Maantaan lixyowdiyo, adoo laylafoo gabana<br />
                Wax badan baan sidii laab quraan, looxa kuu dhigaye</p>
            <p>Nimankii laqbada kuu akhriyey, waa ku himiyeene<br />
                Lallabkii ay kuu sheegayeen, laasin ma ahayne<br />
                Waxay kugu luggooyeen jidkii, laallada ahaaye</p>
            <p>Lucda weeye hadalkaan sharciga, laabud ku ahayne<br />
                Mar haddaanu luuligu is-hayn, labacu waa beene<br />
                Laqwad xumo ha joogtee, macnaha kuma lihiinsiine</p>
            <p>Lakab oodan bay kugu rideen, laqammadiinniiye<br />
                Anigana lur baa iga qabsaday, layli bixintaaye<br />
                Laxnigii aan kaa jaray, ka badan lag iyo alaafe</p>
            <p>Marka laaqiskii iga ba’iyo, laacdankii gole e<br />
                Laandeyr haddii aadan qabin, kama layiigteene<br />
                Anigoo ladaadyeysan bay, lar igu oogeene</p>
            <p>Lidda malaha sooryadu haddaad, meel ka liilliyi<br />
                Liqmada iyo dhuuniga waxbaa, iigu laabudane<br />
                Lis xaraarle bay ii dhadhami, labanka caanuuye</p>
            <p>Loolkiyo lammaa laysku xiray, laabatada qoyska<br />
                Haddaan laamandoodsado hurdada, waanan ledihayne<br />
                Lahanka iyo caradaan qabaan, laba legdeeyaaye</p>
            <p>Leecnanta Soomaali baa, luri calooshaye<br />
                Luufluufatadaasaan u dhiman, laafa lugudkeede<br />
                Maandhoow laftii iga jabtaan, luudayaa weliye</p>
            <p>Maandhoow raggii Laxar2 jiree, looraraa yimiye<br />
                Loxoskii horay ii ekayd, liin ka gubiddiiye<br />
                Maandhoow lix seben buu fadhiyay, Laaso3 iyo Cayne4</p>
            <p>Maandhoow lixaadkaan qabaa, laacib baan ahaye<br />
                Maandhoow lib baan kaga tagaa, leexa dirireede<br />
                Maandhoow laqdabo waa ka duuf, aniyo Laaleyse5</p>
            <p>Wax badan baan libaystoo gashaday, baal laglaga dheere<br />
                Aarkuba hadduu soo lallabo, laga lanleemooye<br />
                Gaashaan nin lowga u dhigaa, waa la’aan jirine</p>
            <p>Maandhoow waxaa igu lammaan, duciyo liilaafe<br />
                Liibanta Eebbiyo waxay laray, Daraawiishe<br />
                Waxaa igu laxaamadan kuwaad, laxan wadaagtaane</p>
            <p>Haddaanan diinta laayicin xaqaa, lagu labaadaaye<br />
                Inkastuu lukuuk daba kufrigu, libirka ii keeno<br />
                Waxaa igu lillahiya inaan, layga lalinayne</p>
            <p>Maadhoow wax badan baad lurriday, gaalka luunka lehe<br />
                Wax badan baa waraabuhu lud iyo, loogsin kaa helaye<br />
                Wax badan baad lakiday farenjigii, loloshka dheeraye</p>
            <p>Marka igu ladoo gabaygu yuu, laydha iga raacin<br />
                Maandhoow adaan laxaw ku hayn, laylana ha baajin<br />
                Adigaa lammaantaye ka dhowr, laakadiyo ceebta</p>
            <p>Listaankii horaa kugu jiriyo, luquf habawgiiye<br />
                Inkastaan ku laalbaray fahmadu, kuuma looshana e<br />
                Maandhoow ha leeleelin, yay leexan maansaduye</p>
            <p>Luuqdana ha bi’in sowdku, waa laaxibboon yahaye<br />
                Maandhoow lukowlaha ka dhowr, labana haw hoorin<br />
                Meeshaanad lowga u dhigayn, kor ugu laameeri</p>
            <p>Maandhoow halkaan kuu laqimay, malaha laakiine<br />
                Waa laqan madaafiica iyo, danab lifaaqoone<br />
                Waa liifad duushiyo rasaas, leeba oo dhiciye</p>
            <p>Waa laas xiriira iyo jookh, ligicyadiisiiye<br />
                Waa liinta kheylida ku taal, ligicyadeediiye<br />
                Waa luungad iyo shaadir iyo, luulka oo kale e</p>
            <p>Waa loollimeyntii baddiyo, mowjadoo lulane<br />
                Waa lalan daruur ciratayoo, laaga soo rogiye<br />
                Waa lugiyo hooriyo hillaac, lagagacdiisiiye</p>
            <p>Waa xamashka liiqanahayiyo, luunta beeraha e<br />
                Waa laan cagaar bixiyayoo, layranoo ruxane<br />
                Adiguba lubbiga waad ka garan, laaea geedaha e</p>
            <p>Maandhoow ladnaan baad qabtaa, balo ku laaqyeyne<br />
                Maandhoow sidii leyf martaan, kuu liyaafadine<br />
                Maandhoow luddaan kuu ridiyo, lacandidaas qaado!</p>
            <p>Waxaan ka qoray Aw-Axmed Aaden Surgo, 1954kii, ka dib waxaan helay
                isagoo la qoray 66 sano ka hor.</p>
            <ol type="1">
                <li>Meesha Daraawiishta shirka ku qaban jirtay; barxad.</li>
                <li>Wuxuu u jeedaa magaalo Cadan dusheeda (Laxaj).</li>
                <li>Laaso: Waa balli Buuhoodle ku xeeran.</li>
                <li>Cayn: Waxaa loo yaqaan dalka ceelka Caynaba ku wareegsan.</li>
                <li>Laaleys: Wuxuu ahaa faras Sayidku aad u jeclaa (eeg gabayga
                    102aad).</li>
            </ol>
            <h3 id="ku-milaada">Ku Milaada</h3>
            <p>Gabaygan lama hayo ujeeddadii loo mariyay iyo dantii laga lahaa
                midna, waxaa la garanayaa inuu Sayid Maxamad Daraawiish ku gubaabinayey,
                kuna dhiirrigelinaayey inay dadka colka la ah ama gaalada miirida u ah
                iyo dadka Dariiqada ka fakanaya laayaan, naxariisna aysan u gelin, wuxuu
                Sayidku yiri:</p>
            <p>Macnaha Keenadiid laguma oga, magac Islaameede<br />
                Murtad weeye oo ferenjiguu, maandhihiis yahaye<br />
                Ku milaada inuu muumin noqon, uma malaysaane</p>
            <p>Iiddoor macaankii jannada, macamidii seegye<br />
                Mursadii Berbera loo dhigay, mugane aadaane<br />
                Ku milaada maaltooyadu, waa malaanmaliye</p>
            <p>Dad ninkii mahdiga diiday, oo gaal u muxubbaysan<br />
                Macbuud Alluu gooyay, iyo Maxamadkeenniye<br />
                Ku milaada mowtidii la naar, waa makhruun falane</p>
            <p>Nin mahduushiguu muuqataan, maanki kula joogin<br />
                Magalootigiisii ha arkina, waa wax kaa maqane<br />
                Ku milaada caawuu mir kici, maleg Alluu keenye!</p>
            <h3 id="majeerteen">Majeerteen</h3>
            <p>Waxaynu horay u soo sheegnay in 1903tii Sayidku waraaq ka helay boqor
                Cismaan Yuusuf. Warqaddu waxay oronaysay, “Daraawiisheey bari u soo
                guura si aynu garab iyo gaashaan iyo isku gacan u noqonno, gaalo iyo
                cawaankeedana meel uga soo wada jeesanno.” Daraawiishi sidaa ayey u
                guurtay. Masafada soo socotana waxay tilmaameysaa geeddigaas iyo dhibkii
                ka soo gaaray iyo waxay talo ku dambaysay, wuxuuna Sayidku yiri:</p>
            <p>Majeerteen markaan maqlay, maanku waa jeclaystoo<br />
                Milmil1 reerka oo yaal, dib u soo majiirroo<br />
                Muxubbo ugu soo raray, Murcanyo2 iyo Baargaal3<br />
                Matakhshoo ku soo dhaxay, Miiro4 iyo Garloogube5<br />
                Marqo ivo carruurtii, Marsin waaya loo daa<br />
                Maalintaan ka soo raray, Masaarraan6 ku soo furay<br />
                Marafkiyo cagaarkii, mareerkii ma xaalayn<br />
                Malxaabadaan ka soo raray, mutahada Dannood imid7<br />
                Makhribkii markuu dumay, minka awrta saarroo<br />
                Mugdigii habeenkii, maatatuul u soconnoo<br />
                Muruq daalis iyo rooris, barqadii la maanshoo<br />
                Maxmilkiyoo aan laga dhigin, meerihiisii laga rogay<br />
                Sengeyaal majiirraa, makaankaa ka kiciyoo<br />
                Marraagga iyo caynkii, murti loo adkeeyoo<br />
                Mashriq foolka saarroo, markab sidii u roorroo<br />
                Hawdkii muquurroo, hadba maarar dhaafnoo<br />
                Masaafada iyo nocodkiyo, mililicda u bareernoo<br />
                Geeddiga maqiiqani, lagu maalin gaalyoo<br />
                Malleelkii iyo leexadii, ayax lagu maleeyoo<br />
                Madowgiyo guduudkii, maad loogu dhimayoo<br />
                Malkadii Nugaaleed8, muddo badan u soo dhaxay<br />
                Mahlakadii jidka ahayd, macbuud naga bariiyo<br />
                Miciyo dugaaggii, mowtulfaja waa ka nabadoo<br />
                Baadi waa iska maashoo, mooraduugse nama helin<br />
                Waxmulbaday ma diiddanin, malafsi baanan sheegine<br />
                Ma’man badanna waa qabay, mahad Eebbe weeyee<br />
                Afartaa micneeyoo, mid kaleeto waayoo<br />
                Maxamuud Saleebaan, mid yar baan u leeyahay<br />
                Maahmaahadkoodii, nimankaan u maalliyay<br />
                Maankaa jeclaystaye, muuno nagama raacin<br />
                Madh9 waayadaan tegay, nimankaan u soo muray<br />
                Magannimo Allaa lehe, nimankaan muskuu galay<br />
                Aan meherba lagu dhalin, manidood ha gubatee<br />
                War maxaan marweeyoo, masalle u xajiin tiray<br />
                War maxaan mar iyo labo, manfacada u toos iri<br />
                Maxaan gool marmaarriyay, mariskiisa daajoo<br />
                Maxaan meyraq iyo kurus, darka uga milaaloo<br />
                War maxaan murkaha weyn, xumbada uga malleeyoo<br />
                Maxaan meydabtii geel, xeryo uga milaaloo<br />
                Ari daad masaalkiya, xeryaha ugu miisoo<br />
                Mood maxaan u dhiiboo, magaalo u sameeyoo<br />
                Maxaan maxawi iyo timir, masafo ugu laaboo<br />
                Maxaan shaah mureesiya, kirli uga muggeeyoo<br />
                Maxaan meyrantii dumar, maxmil ugu hagoojoo<br />
                Maxaan maqaasiinka u dhigay, gabar miigganoo culus<br />
                Kullu mosorayaashii, waa wada maraaceen<br />
                Inay maxalka jeexeen, Muumino10 ha loo tago<br />
                Afartaa micneeyaye, mid kaleeto waayoo<br />
                Raggii magaca dheeraa, maarre waxay ku toogteen<br />
                Waxay macallin qaariya, melaggiisa joogeen<br />
                Away macallimiintii, mid-midka ay u dooxeen<br />
                Bah dir baa magoolliya, mindhaa murankii beenoow!</p>
            <p>Waxaan ka soo qoray Aw-Axmed Aaden Surgo sannadkii 1956kii. Waxaana
                dhammaystiray Xaaji Cabdiraxmaan Sayid Maxamad.</p>
            <ol type="1">
                <li>Milmil: Laag biyo leh oo u dhexeeya Dhagaxbuur iyo Awaare.</li>
                <li>Murcanyo: Waa magaalo raacsan degmada Caluula oo u dhaxaysa Dhurbo
                    iyo geesaley.</li>
                <li>Baargaal: Waa magaalo ku taal xeebta koonfur Raas Gardhafuy Waxay
                    ahaan jirtay Xaruntii Boqor Cismaan.</li>
                <li>Miiro: Balli Hawd ku yaal.</li>
                <li>Garloogube: Waa ceel ka mid ah kuwa Doollo.</li>
                <li>Masaarre: Balli ka mid ah ballida loo yaqaan Harasan.</li>
                <li>Dannood: Waa balli caan ah oo ka mid ah toddobada balli ee
                    Haraxagarrey.</li>
                <li>Nugaal: Waa waadi dherer iyo ballaarba leh oo Cayn iyo Saraar ka soo
                    rogmada, xeebta Aylna badda Hindiya kaga dara.</li>
                <li>Madha: Ceel biyo kharaar oo ku yaal dixda Dharrooreed bartamaheeda
                    oo raacsan maamulka Boosaaso.</li>
                <li>Muumina: Waxay ahayd gabar ka mid ah gabdhaha aqalkii boqor Cismaan
                    ka adeegi jiray.</li>
            </ol>
            <h3 id="maadeys">Maadeys</h3>
            <p>Waxaan muran ka joogin in Sayidku ammaanta fardaha hanaqaad ku ahaa
                oo aqoon dheerna u lahaa. Sida badan waxaa fardaha lagu ammaani jiray
                geeraar. Gabayga soo socda waa kii labaad ee uu Sayidku faraska la baxay
                Maadeys ku ammaanay. Daraawiish wuxuu markaan ku guubaabiyey inay
                dagaalka gaalo ku mintidaan. Laakiin inkastoo gooddi, faan iyo
                hanjabaadi ay gabayga ka muuqdaan, haddana dulucdiisu waxay tahay in
                Sayidku Eebbe ka beryay inuu faraska u daayo oo uu gacantiisa ku raago,
                wuxuuna yiri:</p>
            <p>Waxa loo maleegtami jahaad, milaygii joogaaye<br />
                Muslin iyo kufraa loo xarbiyi, labada meeloode<br />
                Murtad weeye gaalada ninkaan, moosinkow tegine</p>
            <p>Ku mintida xarbiga waw qabnaa, muunyo iyo ciile<br />
                Muramaysta dirirtiisa waa, mahadin doontaane<br />
                Murkuu geliya maarraha kufriga, waydin moogyahaye</p>
            <p>Anigana haddaan meleg i helin, soo maroorsadaye<br />
                Waxaan maylinkuu rabinayaa, caro milaadkeede<br />
                Masaafooyin kulul baannu marin, aniyo Maadeyse1</p>
            <p>Majiiraha rogaalkaa wax badan, mowtigood geliye<br />
                Korkiisa magoolka u eg baa, dhidid madoobeyne<br />
                Boorkaa malleelkaa ku noqon, sida makhaayeede</p>
            <p>Markiciisa orodkuu kabtiga, muxubbo rooraaye<br />
                Sida mooladhaabuu cashriga, saray u moohaaye<br />
                Gorgor samada meehaabi baa, lagu maleeyaaye</p>
            <p>Iiddoorka miirida ah buu, meyra ka eryoone<br />
                Meeshiyo magaalooyinkuu, maata doox dhigiye<br />
                Muluq buu ka siin reerihii, may xarayn jiraye</p>
            <p>Macluun weeye oo neefku waa, mahad Ilaahaye<br />
                Mar hadduu maqaanaha ku xidho, maanku iga raacye<br />
                Midigtayda Eebbow u daa, Maalik baad tahaye.</p>
            <p>Waxaan ka qoray Aw-Axmed Aaden Surgo.</p>
            <ol type="1">
                <li>Maadeys: Faras ka mid ah fardaha Sayidku ku dhaaran jiray</li>
            </ol>
            <h3 id="maqashiiya-uunka">Maqashiiya Uunka</h3>
            <p>Xeeladaha Daraawiisheed waxaa ka mid ahaa meel kasta oo ay
                degganaayeen, in dadka Soomaalida loo diro culimo iyo dad wax u sheega,
                oo uga diga gaalo iyo u-adeeggeed, si aan loo dagin ama aan laysugu
                dirin, diintana looga saarin, dalkana looga qaadin. Sidaa daraadeed ayuu
                Sayidku wuxuu diray laba nin oo la kala oron jiray Cabdullaahi Shixirri
                iyo Xirsi Afdiir, labaduba waxay aqoon dheer u lahaayeen afafka qalaad
                ee Yurub, ummadaha shisheeyaha dhexmarkooda iyo diinta Islaanka.
                Ujeeddada uu Sayidku u diray ninkan gabayga ayaannu ka garan karnaa:</p>
            <p>Cabdalle maan qaboobiyo, Xirsi maakib1 laawow<br />
                Mid yar waxaad tiraahdaan, murtadiinta reer Hagar<br />
                Habar Yoonis madasheeda, mariya weedha aan iri<br />
                Toljeclaha muraadkaygiyo, masafadayda ula taga<br />
                Maqashiiya uunkaba, miyir inuu ku soo galo<br />
                Mid mid waxow tiraahdaan, miminka mooradii furay<br />
                Mawaacidada diinkii, ma wax laysku maagaa?<br />
                Jahaadka moosinkii galay, ma wax laga maqnaadaa?<br />
                Mushaaharada beenihi, ma wax lagu mannaagaa?<br />
                Loxodkii madoobaa, ma lays moogadeeyaa?<br />
                Muufada cadaabeed, maw adkaysanaysaan?<br />
                Gaal nin u midiidimay, maqaan naara inuu tegi<br />
                Kutubtaa u marage, ma wax lagu murmaa?<br />
                Mushrik inaad jeclaataan, amaad mudan ku sheegtaan?<br />
                Haddeydaan mujrim ahayn, masalo maad u haysaan?<br />
                Masalo gaabyadiinnaa, meel daran idin dhigay<br />
                Muftiga waanadiisii, idinkaa ka maagtoo<br />
                Macbuudkii Rabbi ahaa, idinkaaba moogoo<br />
                Maxsharkiyo qiyaamaha, idinkaaba munkirayoo<br />
                Muqfiradii Ilaahay, idinkaaba ka maarmoo<br />
                Macaankii firdowsana, idinkaa muraystoo<br />
                Muuminnimada laabta, idinkaa mantagayoo<br />
                Minadiinna gaalowday, idinkaa muquunshoo<br />
                Kufriga i mahoobbiyey, idinkow micinoo<br />
                Makaankii shareecada, idinkaa matamiyoo<br />
                Muslinkiyo qusuusida, idinkaa makalayoo<br />
                Maalkii agoomeed, idinkaa malhabayoo<br />
                Masxafkiyo Quraankii, idinkaa maljadayoo<br />
                Waxse mowtigiin galay, ama meleg idiin yimi<br />
                Markaad Maxamedkiinnii, macluun uri ka raacdeen!<br />
                Mariyoo macneeyaye, mid kaleeto wuxuu yahay<br />
                Waxaan makallay fereenjigu inuu, miiri idin qoray!<br />
                Waxaan maqallay maalkii inuu, idinka meersaday!<br />
                Waxaan maqallay ooryaha, mid tan inaad ka weydeen!<br />
                Aan miis yar mooyee, Meydho geel la siineyn!<br />
                Waxaan maqallay maahyahow, magiciin inuu ba’ay<br />
                Intaasoo masiibaa, wax igala maad badan<br />
                Maska iyo abeesada, magta aad ka bixiseen<br />
                Aanad midigta fidinayn, aar hadduu ku miciyayn!</p>
            <p>Waxaan ka qoray Jaamac Ismaaciil Dhoon sannadkii 1957kii.</p>
            <ol type="1">
                <li>Xirsi: Waxaa loo maleynayaa inuu yahay Xirst Afdiir</li>
            </ol>
            <h3 id="malaw-ii-soo-godol">Malaw ii Soo Godol</h3>
            <p>Waxaan gabayo hore iyo sheekooyinkoodiiba ku soo sheegnay in geelii
                la baxay Daboolane ee ay Daraawiishi, Habar Yoonis ka dhacday, gabayo
                badan oo faan, digasho iyo diiddaba ahna laga mariyey. Gabaygakan soo
                socda wuxuu ka mid yahay kuwii geelaas Daboolane, gabayga ka dambeeya
                ayeyna isku wakhti ahaayeen:</p>
            <p>Xuseenow masalo waa halkii, maanku kaa dego e<br />
                Masala gaab wuxuu kugu ridaa, marin ciriiryoone<br />
                Medded Eebbahay waa hadduu, marax ku siiyaaye</p>
            <p>Cirku wuxuu muggaabaa haddii, milaygi joogaaye<br />
                Malaf wuxuu baxaa waa dhulkoo, daadku maaruqaye<br />
                Anna sida maqaarray waxaan, mowda ku hayaaba</p>
            <p>Sidii meydab jiilaal, waxaan maanka ololaaba<br />
                Sidii aaa wax mowtiyi waxaan, micida ruugaaba<br />
                Soomaali kale waxaan melgoo, madaxa gooyaaba</p>
            <p>Iiddoor waxaan meeriyoo, malas u daadshaaba<br />
                Minka waxaan dayaafad u dhigoo, malab ku siiyaaba<br />
                Madadaalo beena iyo cayaar, waxaan ku maahshaaba</p>
            <p>Maaweelo aan jirin waxaan, maandhe ku hayaaba<br />
                Waxaan maansa booli iyo jiib, ugu madiixaaba<br />
                Salaan aan milgo lahayn, waxaan midigta saaraaba</p>
            <p>Wixii an magoogaayey, waa miiska aan falaye<br />
                Makhrib dumay sidiisii, xeryaa ma u madoobeeyey<br />
                Ma makalay wax badan, waanigii maarruhuu sidaye</p>
            <p>Murti nimaan lahayn iyo gun, waa laga mildhaashaaye<br />
                Wax midgaana Deylkii martiyey, ma hurihiisiiye<br />
                Meertaysi nimankii u baxay, Eebbe naga meerye</p>
            <p>Durba murugadaan qabiyo, riday milaadkiiye<br />
                Meydkooda waa tuu ahaa, maadho oo kale e<br />
                Nejiskaan mudmuday shaleyto, waa maqaddinkoodiiye1</p>
            <p>Musanowga Caynaanshe waa, mahad Ilaahay e<br />
                Mersadii Berbera haw la kaco, maatadaan dhacaye<br />
                Malaw iigu soo godol anay, maahuggay tahaye!</p>
            <p>Waxaan ka qoray Xaaji Jaamac Ismaaciil 1957kii.</p>
            <ol type="1">
                <li>Axmed Shire.</li>
            </ol>
            <h3 id="mahade-haw-sheego">Mahade Haw Sheego</h3>
            <p>Horay waxaan u soo sheegnay in nin layiraahdo Colujoog Aadan Jugle uu
                Sayidka gabay u tiriyey, gabaygaasu halkudheggiisu wuxuu ahaa:</p>
            <p>Sayidkuba ka baqay geelayga, Seeto soo degaye</p>
            <p>Col Daraawiish ah oo xulanshi ah ayaa duulay, waxaa la yiri Sayidku
                colkaa ma dirin, waxay colkii qaadeen jid aanba laga filayn, dabadeed
                geel tira badan ayey ka soo qaadeen Xaguuga iyo Xalxalis oo ah degmada
                Oodweyne, geelaasi waa geelii la baxay Daboolane waxaana lahaa niman
                madax ah oo Daraawiish ka soo hor jeeday. Raggii geela laga qaaday waa
                ay u naafteen, Daraawiishse waaba ku baraartay oo ku barwaaqowday. Dhowr
                gabay oo kala duwan baa Sayidku ka tirshay, kuwaasoo ahaa digasho,
                mahadnaq iyo tusaale ah awoodda Daraawiisheed, wuxuuna yiri:</p>
            <p>Xuseenow masaladaydu waa, lagama maarmaane<br />
                Adow maraga inaan gabay milkihii, laygu maakubine<br />
                Waasaan ka maaliyay tan iyo, milaygii dayreede</p>
            <p>Maqsinkaan ka xidhay, haatanaan kaaga soo mariye<br />
                Waa kuu maagaayaa intaan, kaaga muudalaye<br />
                Yuu kaa murgine fiirso waa, kuu maldahayaaye</p>
            <p>Maandhoow manaamiyo waxaad, moogtahaa badane<br />
                Murtadkii haddii F.ebbehay, iga maddaaryeeyay<br />
                Maandhoow i maqal caaway waan, kuu mnaqaxayaaye</p>
            <p>Maxay kugu da’ayaan ahoo, miira soo kicine<br />
                Miyigaba sidii madax gubaan, maaruqahayaaye<br />
                Waa kuu maraamayn hayaa, muhasho haw qaadan</p>
            <p>Mar haddaan maqaanaha u lulo, laga maqnaan waaye<br />
                Sidii idan maqaar loo dhigaan, soo miliiliciye<br />
                Waa kuu mashxaradayn hayaa, madarka soo joogso</p>
            <p>Afartaa sidii macallimmada, miin ma ka higgaadshay<br />
                Musareed intaan dhigay miyaan, dadab ku meegaaray<br />
                Ma mantaqiyey maansha Allee, maahir baan ahaye</p>
            <p>Malkadiisa lama seejiyee, marin ma qaadsiiyay<br />
                Hadalkaan muraar lagu ogayn, maysu wada muujay<br />
                Macno kalana waa oronahayaa, aan idin maaweesho</p>
            <p>Masar baan u dhoofinahayaa, maansadaan tirine<br />
                Markab baan ku sii qaadayaa, mawjadda ha jiiro e<br />
                Ha maquuro maanyaduu kobtay, miririglaynaysay</p>
            <p>Ha muurreeyo mow dhexe wax badan, hana miqiiqnaado<br />
                Meeshiyo magaalada Cadmeed, meylku ha abbaaro<br />
                Mayuunkii intuu laba ka dhaxo, moosinka ha beego</p>
            <p>Marsadii hadduu gaaro waa, loo madlahayaaye<br />
                Muslinkii salaantaan u faray, midigta haw saaro<br />
                Ninkaan gaalka miiri u ahayn, muxubba haw geeyo!</p>
            <p>Iiddoor waxaan meeriyoo, malak la raadshaaba<br />
                Waxaan maylinkuu looliyoo, micida ruugaaba<br />
                Inaan miigihii shalay u sheegay, mahade haw sheego!</p>
            <p>Inaan guuto mawjiida oo, miiriya u geeyay<br />
                Oo aan makalay duulku, waa iga mutaysteene<br />
                Oo aan mareegaha u furay, mahade haw sheego!</p>
            <p>Gabagabo ku miiskii haddey, Meydho ololeysa<br />
                Sidii muusannow bay nirguhu, mawda ku hayeene<br />
                Madiixa iyo ololkii ka baxay, mahade haw sheego!</p>
            <p>Hadday soo miraadeen kuwii, maali jiray geela<br />
                Majiiraha rogaalkii, inaan mariyay oo laayay<br />
                Aan muquddimiintii la hadhay, mahade haw sheego!</p>
            <p>Malaanmalida nimankii ahaa, waa maquunsadaye<br />
                Magligii markaan ula baxay, marada xooreene<br />
                Inay malashka laalaadiyeen, mahade haw sheego!</p>
            <p>Anna maarrihii1 waan la helay, kun iyo maymaye<br />
                Maydkoodu waa tuu ahaa, maadha oo kale e<br />
                In waraabihii marax ka helay, mahade haw sheego!</p>
            <p>Colujoog midgaan buu noqdoo, male ku beenowye<br />
                Kolkaan moorradduuguu ilmada, maag u soo qubaye<br />
                Inuu maatadiisii u dawari, mahade haw sheego!</p>
            <p>Maal waa la kala qaadi jiray, tan iyo manow ahaantiiye<br />
                Anigaba wax badan baa malyuun, layga meersadaye<br />
                Kanse inaan masaalkiis la arag, mahade haw sheego!</p>
            <p>Inaan maalmo kala toocayoo, qumusku miiraayey<br />
                Oo maxashii loo yeelaayoo, maara laga waayey<br />
                Ay milic kaliileed tubnayd, mahade haw sheego!</p>
            <p>Ninkii macatab loo xiray, ma helo medad Ilaahay e<br />
                Daraawiishi waa mira jannoo, loo muraad qumiye<br />
                Ninba xero muggeed inuu la tagay, mahade haw sheego!</p>
            <p>Maylow inuu baarqabkii, dhebi ku miinshaartay<br />
                Oo sida maroodiga ilkaha, miriq ka siinaayey<br />
                Oo doob madaafiic ridi, mahade haw sheego!</p>
            <p>Goolkii marmaarriyey inaan, mudanuhuu loogay<br />
                Oo aan mashiikhdiyo ardada, miidda ka hiraabshay<br />
                Ay duca san noo maamuleen, mahade haw sheego!</p>
            <p>Nin makhaayad joogaaba waa, maanka laga qaadye<br />
                Awel hore inay maarsadaan, maara laga waaye<br />
                Inay haatan murankii dhigeen, mahade haw sheego!</p>
            <p>Magallooti bay ii fileen, madhanayaashiiye<br />
                Ismalaakadeedkayga waa, lagu manhaadaaye<br />
                Majaxaabo kulul inaan la helay, mahade haw sheego!</p>
            <p>Miciin baas ma joogeen hadday, naga mastuurtaane<br />
                Waxaa mowtigood galay markay, madaxa taageene<br />
                Inay haatan soo maadiyeen, mahade haw sheego!</p>
            <p>Waa mooyaqooqaar waxay, nagu maleeyeene<br />
                Waxay moodayaan inaan nabsigu, Bogox u mooseyne<br />
                Inay balo ku mooraysan tahay, mahade haw sheego!</p>
            <p>Gabaygaan wuxuu ka mid yahay gabayada hanaqaadka ah, waxaana ka qoray
                Xaaji Jaamac Ismaaciil Dhoon sannadkii 1957kii</p>
            <ol type="1">
                <li>Maarre: Waa buntukh sancada Faransiiska ah oo Daraawiishtu aad u
                    haysatay.</li>
            </ol>
            <h3 id="mawdku-ka-adeegi">Mawdku ka Adeegi</h3>
            <p>Gabayga Sayid Maxamad had iyo jeer wuxuu u badan yahay iyadoo
                ujeeddadu meel gaar ah tahay, haddana guud ahaan inuu meelo kalena
                mariyo. Gabaygan siduu u soo baxay waxay ahayd, xarunta oo Taleex deggan
                ayaa Abshir Dhoorre Xasan oo qusuusida ka mid ahaa, qabayna Cawralla
                Sayid Maxamad, Sayidkuna qabay walaashiis Xaadsan Dhoorre, iyo Nuur Cali
                Ibraahim oo isaguna qusuusida ka mid ahaa, Cambara Shiikh Cabdulle oo
                Sayid Maxamad walaashii ahaydna ay u dhaxday, ayaa waxaa dhex maray
                hadallo aflagaaddo ah iyo qardaafooyin, mid walba wuxuu islahaa xarunta
                adaa ka taliya, waxna laguma oron karo, hase yeeshee kolkii Sayidku
                dhawr goor yiri: “War hooy kala jooga,” lase maqli waayey, ayuu Sayidku
                gabay mariyey oo wuxuu yiri:</p>
            <p>Xuseenoow macnaa gabay, adaan kuu miliilicaye<br />
                Inaan macallin kaa dhigay nafluu, maqal Insha Allaaye<br />
                Mooggana waxaan oran intuu, mowdku ka adeegi</p>
            <p>Laba maqaddinoo madaxa oo, wada maqaawiira<br />
                Mar haddeeyan kala maarsanoo, kala maqaamaysan<br />
                Maamuladka reerkiyo qabkaa, mowdku ka adeegi!</p>
            <p>Haddii madal la waco uunku waa, nin iyo maankiise<br />
                Ninba xaajo aan madarka qaban, meel iskala taagaye<br />
                Mid baa maaha oron oo runtaa, mowdku ka adeegi!</p>
            <p>Haddii hadal la moogtamo xil waa, laga mastuurtaaye<br />
                Muddac iyo muddaacaleyhi waa, marin gobaabeed<br />
                Maahmaahda iyo baanahaa, mowdku ka adeegi!</p>
            <p>Mustaqiinnimaa loo hadlaa, muranku waa ceebe<br />
                Nin waliba maroor iyo qas iyo, muran hadduu keeno<br />
                Goortii markhaantigu dhacaa, mowdku ka adeegi!</p>
            <p>Musuqmaasuq Soomaali waa, meheraddeediiye<br />
                Hadba midab horley kuula iman, maalin daa’ima e<br />
                Malahmalahda iyo beenahaa, mowdku ka adeegi!</p>
            <p>Masala gaab wadaadihii wuxuu, macaddiyeystaaba<br />
                Maddiiddaan akhriyayaa wuxuu malaf ku daaqaaba<br />
                Goortuu muluftiga weyn arkaa, mowdku ka adeegi!</p>
            <p>Magaalada masruufkiyo dharkiyo, laga muraad qaadan<br />
                Mushmushaaxa iyo biicu waa, moodka soo degaye<br />
                Miyigaba markii laga xiraa, mowdku ka adeegi!</p>
            <p>Waxa dunida maan tiray niman, maahna garanayne<br />
                Masxafkiyo quraankii haddii, lagaga maan waayey<br />
                Mashaayiikhda lala doodayaa, mowdku ka adeegi!</p>
            <p>Mushtarka iyo baayacu wax bay, kala macmiishaane<br />
                Mafrish laguma rido xoolahaan, moosinka galahayne<br />
                Mufta hoosta laga iibin baa, mowdku ka adeegi!</p>
            <p>Senge mayriqii iyo mudkiyo, muruqu weynaaday<br />
                Oo aan mirtiyo mayricii, moogna laga doodin<br />
                Magaan gaabshe goortuu noqdaa, mowdku ka adeegi!</p>
            <p>Abeer maris leh oo aan murkaha, laga milaalaynin<br />
                Oo aan maqaarkiyo ilmaha, mohasha deynaynin<br />
                Maatada markii loo qalaa, mowdku ka adeegi!</p>
            <p>Lo’du waxay maqaamaha gugii, madi ahaataaba<br />
                Waxa miidda siximeed qumbaha, laga milaalaaba<br />
                Markay miirta hore laasataa, mowdku ka adeegi!</p>
            <p>Haddii arigu Garaadeen muf iyo, malafka daaqaayo<br />
                Manfac lagama waayeen hadduu, joogo magaygiiye<br />
                Meel kale markii loo raraa, mowdku ka adeegi!</p>
            <p>Naaggaad makaawidday waxaad, yarad ka miistaaba<br />
                Waxaad meydab geel iyo fardiyo, mulug ka dhiibtaaba<br />
                Maamuus markii laga gafaa, mowdku ka adeegi!</p>
            <p>Aar soo musuusucay hadduu, micida soofaysto<br />
                Miliqdii horeetaba haddii, midigta loo taago<br />
                Goortii warmaha lagu mirfaa, mowdku ka adeegi!</p>
            <p>Gaannida malkada jiifsadee, micida leefaaya<br />
                Maal iyo dad ruux lihi wuxuu, muluq ka siiyaaba<br />
                Markii moolka webigii guraa, mowdku ka adeegi!</p>
            <p>Maroodiga arba ah oo dagaal, caro miraadaaya<br />
                Dhirta wuxuu maroojoo jirdaha, kugu maguujaaba<br />
                Goortii mariid laga helaa, mowdku ka adeegi!</p>
            <p>Murwo iyo wanaag iyo minqaax, maadsi iyo jaalis<br />
                Waxaa maxabba kuu qaba ninkaad, magac u yeeshaaye<br />
                Abaalkii ma gude loo galaa, mowdku ka adeegi!</p>
            <p>Nin la maagayaan miro yaraan, lagu maagaynin<br />
                Haddaan laga macniyin jeer dambuu, mahadho geystaye<br />
                Maqaan xumada lagu raadin baa, mowdku ka adeegi!</p>
            <p>Ninkii moosin kaa helay waxaad, daba miraaddaaba<br />
                Waxaad faraha maarkooda sare, mar u qaniintaaba<br />
                Goortii Ilaah kuu marshaa, mowdku ka adeegi!</p>
            <p>Makal oodan buu geli ninkii, melegga raadshaaye<br />
                Ferenjiga mur ii yiri anaan. marana qaan haynin<br />
                Maarraha markaan ula tagaa, mowdku ka adeegi!</p>
            <p>Masarreyda duubka lihi waa, manigi naareede<br />
                Mushaaharadey eedayaan, malafsigeediiye<br />
                Miirida markii lagu ridaa, mowdku ka adeegi!</p>
            <p>Waxay ugu middiiddimahayaan, waa majuusinimo e<br />
                Ninna kuma muquunsheen hadday, maya yiraahdaane<br />
                Mutaacaabistiyo raaciddaa, mowdku ka adeegi!</p>
            <p>Dadku moogsan geerida Jannoo, mowluhuu qoraye<br />
                Muslin hadday yihiin gaaladay, miri lahaayeene<br />
                Mudda weynta aakhiro taggaa, mowdku ka adeegi!</p>
            <p>Mursalkii la soo dirayba waa, maakirahayaane<br />
                Waa maxay armaarka ugu marin, …<br />
                Muddaahanada lagu moosaayaa, mowdka ka adeegi!</p>
            <p>Madaahibaha diinta ah ardada, laga madooheeye<br />
                Hadday Maxamed raacaan kufray, mudi lahaayeene<br />
                Masallaha la wada deexsadaa, mowdku ka adeegi!</p>
            <p>Waxaan ka qoray Xaaji Jaamac Ismaaciil Dhoon, sannadkii 1957kii.</p>
            <h3 id="maryama-shiikh">Maryama Shiikh</h3>
            <p>Waxaa la yiri Maryama Shiikh oo Sayid Maxamad afadiisa ahayd ayaa mar
                si xun u bukootay. Sayidku aad buu uga tiiraanyooday jirradaas, maxaa
                yeelay waxay ahayd afo hore oo qaali ah oo guriga iyo reerkana ku
                wanaagsanayd, Daraawiish oo idilna waxtar ayey u lahayd. Dabadeed,
                Sayidku gabay uu Ilaahay ku baryaayo ayuu mariyey, wuxuuna yiri:</p>
            <p>Allahayow macbuudow, adaan kuu miskiin ahaye<br />
                Muraadkii aan leeyahay, adaan ku miciinsadaaye<br />
                Allahayow Maryama1 noogu sahal, maalig baad tahaye</p>
            <p>Muslin hooyadiisay ahayd, meeluu joogaba e<br />
                Kun lag oo muhaajiriina waa, ma hurihiisiiye<br />
                Eebbow Maryama noogu sahal, maalig baad tahaye</p>
            <p>Martidiyo manqada reerka, iyo maatadiyo xaska<br />
                Inta mudanaha oo idil qoftaa, moosin u ahayde<br />
                Eebbow Maryama noogu sahal, maalig baad tahaye.</p>
            <ol type="1">
                <li>Maryama: Maryan Shiikh, afadii hore ee Sayidka.</li>
            </ol>
            <h3 id="koofil-walaashiis">Koofil Walaashiis</h3>
            <p>Dagaalkii Ruugga ee Koofil lagu dilay markuu dhacay oo ay Daraawiishi
                ku lib heshay, ayaa Sayidku mariyey laba gabay, mid waa gabayga caanka
                ah ee Koofil loo mariyey, midna waa kan oo wuxuu u mariyey naag Koofil
                walaashiis ahayd, waana digasho.</p>
            <p>Ujeeddadu waxay ahayd, markay Koofil walaashiis xiratay weer madow oo
                Ingiriisna ku tiri, “Col ha lay siiyo walaalkay anigaa u soo aargudaye.”
                Casayr Axmad o uu Sayidku ku hal qabsaday, wuxuu ahaa nin Darwiish ah oo
                u soo baxay inuu labada gabay qaado oo geeyo Berbera, taas waxay ka
                dambaysay markii Sayidku u ballan qaaday inuu siiyo faras iyo gabadh iyo
                geel badan, wuxuuna Sayidku yiri:</p>
            <p>Casayrow1 adaa muudayoo, meel xilluu kiciye<br />
                Adigaa magaalooyinkii mari, ishaaleeye<br />
                Warka lagama maarmee haddii, madal laguu yeesho</p>
            <p>Mid yar baan ku sii farayaaye, minka ka higgaadi<br />
                Inkastay majaha kaa xiraan, muuji hadalkayga<br />
                Gabaygaa ha lagu maadsadee, uunka maqashiiya</p>
            <p>Waa mahad Ilaah haddii, Koofil mowd yahaye<br />
                Ingiriisba meeshii ka maray, maara waayuhuye<br />
                Maantana midkii soo baxaa, mowtigiis galay dheh</p>
            <p>Midgaantii walaashiis ahayd, waatan murugoone<br />
                Intay calal madow qaadatay, oohin mirataa dheh<br />
                Waa wax maanka laga dhoofiyee, ha iska mowlayso.</p>
            <p>Waxaan ka qoray Abokor Seed, waxaana isku mar la mariyey gabayga
                22aad. Lix tuduc oo laga saaray ayaa gabayga ka maqan.</p>
            <ol type="1">
                <li>Casayr: Casayr Axmad Cigaal.</li>
            </ol>
            <h3 id="waa-niman">Waa Niman</h3>
            <p>Waxaan muran ka joogin in rag haddii colaadi dhex marto oo ay
                colaaddaasi hanaqaad noqoto, caaqibo iyo tolnimana ay ku kala tagaan,
                inay af iyo yed – mid kastaba ha ahaatee, nin waliba wuxuu ku ciil beeli
                karo uu ku kaco. Arrintaa waxaa marag u ah hadal nin abwaan ihi horay u
                u u yiri, kaasoo ahaa:</p>
            <p>Rag haddaad colaad leedihiin, ciidanse u weydo<br />
                Hadba waxaad ku ciil bixi kartaa, kuu cawo adduuna e!</p>
            <p>Daraawiishi markay dad oo dhan colloobeen oo ay dagaal ugu jilib
                dhigeen, waxaa u dheeraa hanjabaad, gooddi, faan iyo cay joogto ah.</p>
            <p>Haddaba isagoo Boqor Cismaan iyo raggiisii oo ay colaad xumi ka
                dhexaysay wax ka sheegaya ayuu Sayidku gabay mariyey oo yiri:</p>
            <p>Bah dir inay majnuun wada tahaan, marag u haystaaye<br />
                Waa niman masakhanaan ahayn, midhaha Daaroode<br />
                Waa niman sidii Moolaadhabe, miciya dhaadheere</p>
            <p>Waa niman maddada oo cir weyn, oo masiiba ahe<br />
                Waa niman haddii milida geel, loo maddabaqeeyo<br />
                Waa niman fardaha muruxsadaan, muruqna reebayne</p>
            <p>Waa niman haddaad min u furtoo, malab durduusiiso<br />
                Ama aad maqaarrayda geel, xero u maageerto<br />
                Waa niman inay mahad naqaan, laga malaynayne</p>
            <p>Cir milshiyay dhulkoo malaf ka baxay, maalka oo dararay<br />
                Waa niman martidu ayan tegin, madal ay joogaane<br />
                Waa niman inay baxshaan, looga muhanayne</p>
            <p>Waa niman haddaad gabadh markaba, maqaasiinku geyso<br />
                Wuxuu fiidka hore mayracoo, marakabeeyaaye<br />
                Waa niman masaladood jabtoo, hooyadeed mira e</p>
            <p>Waa niman miscilisha ugu jira, sina u meerkeede<br />
                Waa candhada laga maraa, milil ha dhiiqeene<br />
                Waa niman marruubada la’oo, minadu dhaaftaave</p>
            <p>Waa niman sidii mowle bahal, laga mareertaaye<br />
                Waa niman marraag lagu dabraa, sida maliid awre<br />
                Waa niman madhuushoodu tahay, mooye qaab darane</p>
            <p>Waa niman margign siiban yahay, iyo mataanuuye<br />
                Waa niman sharciga mililigayee, faalka maakubaye<br />
                Waa niman macaankii jannada, meelaan ku lahayne</p>
            <p>Waa niman futadu maas tahoo, duud maloonga ahe<br />
                Waa niman miskaha lagala dhacay, qaara madax weyne<br />
                Waa niman manjuhu ay yihiin, miiqan taag darane</p>
            <p>Gabayga hallagu maadsadee, mariya oo geeya<br />
                Markab nagaga sii qaada oo, meel walba u dhoofsha<br />
                Nimankii makhaayadaa fadhiyay, naga mihiibsiiya!</p>
            <p>Waxaan ka qoray Shiikh Muuse Axmed.</p>
            <h3 id="xirsiyow-naaqusnimo">Xirsiyow Naaqusnimo</h3>
            <p>Gabayganu wuxuu ka mid yahay gabayadii badnaa ee laga mariyey geelii
                Daboolane. Niman ergo ah oo geela daba socda, madaxna uu u yahay Xirsi
                Kooshin, waraaqna ka sida Ingiriiska iyo nimankii geela lahaa oo wada
                jir ugu soo dhiibay, ayaa xarunta yimid, wax badan bay ku doodeen in
                geela looo celiyo/ Hase ahaatee, taa Sayidku waa diiday. Gabaygan waa
                go’aankii geel ugu dambeeyay oo uu diiddana ku caddeystay. Xujo wuxuu
                uga dhigay, inay dadkaasu gaala-raac noqdeen, wuxuuna yiri:</p>
            <p>Xirsow1 naaqusnimo waa waxaad, niiq la leedahaye<br />
                Naxar lagu shid waa jaahil iyo, nararacdiisiiye<br />
                Noy baad tihiin aan qalbiga, nuurka loo geline</p>
            <p>Naasilo xun baa lagu yaqaan, nimanka Iiddooree<br />
                Wax ka niiqsan toban jeer kuwii, naaqurka lahaaye<br />
                Nasab haddaad tihiin gaaladaad, nici lahaydeene</p>
            <p>Naxli baad ka dhigateen, halkaan narriga lahaaye<br />
                Nasteexadu waxay idinla tahay, naafacaan jirine<br />
                Ka nacawdu shaydaamadaad, nacam tiraahdeene</p>
            <p>Naar-quutayaal iyo kufraad, Nebiyo mooddeene<br />
                Naarta waxaa idinku guri, nibirayaashiiye<br />
                Nasaarada waxaw taabacdeen, waa najuusnimo e</p>
            <p>Naagow tihiin ferenjigii, noloshka dheeraaye<br />
                Nacalluhu kuwuu fuulay baad, daba nushlaysaane<br />
                Naamuuskiin wuxuu jabay markaad, nacabka raacdeene</p>
            <p>Nacastooyo waataad dorraad, igula niiqdeene<br />
                Waxay naafay waa adinkiyo, nabarradiina e<br />
                Nafta igama goyseen haddaad, iga naxaysaane</p>
            <p>Nasrigaan ku cayntaye tolnimo, iguma noolayne<br />
                Naxariista Eebbaan ku belay, naallo iyo khayre<br />
                Nabsaa idinka soo riday xaqaad, nugux ka siiseene</p>
            <p>Geelaan naawilaayee sidii, naqa u eegaayey<br />
                Aan naalladuu diraye markaad, bogox ku nowsiisay<br />
                Oo aan nayaayiray markay, noobir soo hoyatay</p>
            <p>Anigaba wax badan baad nurli’i, igu nacdiirteene<br />
                Wax badan baad nicmada Eebbehay, ila necbaateene<br />
                Wax badan baad nijaasiyo darxumo, igu nadiirteene</p>
            <p>Naanaa weeye maantaad wanaag, iga niyeysaane<br />
                Nasteexiyo heshiis iyo horaad, nabad u diiddeene<br />
                Sidow soo naqaa hadal xun, baad igu nabaysaane!</p>
            <p>Gabaygan waa gabayadii Siciid Maydh qoray muddo fog intay Daraawiishi
                dhaqnayd, Cabdullaahi Qarshe ayaa keenay 1957kii.</p>
            <ol type="1">
                <li>Xirsi: Xirsi Kooshin ama Xirsi Axmed Amaan.</li>
            </ol>
            <h3 id="haddaan-waayey">Haddaan Waayey</h3>
            <p>Sidaan meelo badan ku aragnay ama ku arki doonno, waxaa jira gabayo
                badan oo Sayidku mariyey oo dhowr tuduc laga helay oo meel laga doono
                ama laga haybiyana la waayey. Inta laga hayo qaarkood waxay ku tusayaan
                in ay qaayo lahaayeen. Gabaygan soo socda ayaa ka mid ah kuwa lumay,
                wuxuuna Sayidku yiri:</p>
            <p>Haddaan waayay calan lay nashiro, tan iyo Nayroobi<br />
                Miyaan waayay naamuus janniyo, daalac iyo naasil<br />
                Haddaan waayay Ciiddoo1, naqliga inaan Nugaal daaqo<br />
                Miyaan waayay neefaan xarbada, naallo ugu fuulo<br />
                Haddaan waayo ruux iga naxoo, ii nasabad sheegta<br />
                Miyaan waayay naxariis Alliyo, Nebiga jaahiisii…</p>
            <ol type="1">
                <li>Ciid: Waa dhulka ciidda guduudan ee oomanaha u badan.</li>
            </ol>
            <h3 id="walhad">Walhad</h3>
            <p>Marar badan ayeynu ku celcelinnay inay Daraawiish farduhu u ahaayeen
                lafdhabarta dagaalka, qiima badan iyo qaaya weyna agtooda ku lahaayeen.
                Runtu waxay ahayd Daraawiish ninkaan faras lahayni nin tirsan ma ahayn.
                Abokor Seed oo Darwiish la hubo ahi wuxuu sheegay in geelii Daboolane la
                baxay maalintii xarunta la keenay, “Anigoo ka mid ahaa raggii geela soo
                qaaday ayaa Sayidka loo heenseeyey faraskii la oron jiray Walhad oo
                fardaha wacan ee Daraawiisheed ka mid ahaa.” Haddaba Sayidku isagoo ku
                jooga faraskaa, geeliina uu tuban yahay, iskana dhigaya nin geela wax ka
                soo qaaday ayuu geeraar mariyay oo wuxuu yiri:</p>
            <p>Col haddii la wacaayo, lugi waa wantacow e<br />
                Walhadow1 guraddiisa, waalluu ii goglaxaaye<br />
                ma naagtay wacan baa!<br />
                Sibraar caanaha Weeto, wabax looga dhergaayo<br />
                Koorihii wesherraa iyo, sitaacuu walcinaayiyo<br />
                Wiyilkii shalqanaa iyo, waafeeroow nadigii iyo<br />
                Warmahayga kan dheer iyo, waaxidkeyga hadlaaya<br />
                Intaasuu wadwadaayo, waraarkuu ku sitaayoo<br />
                Arba waalan sidiisa, wagwag buu socdaaye<br />
                Wahsi loogama yaabee, wal cafaari miyaa!</p>
            <p>Haddii waaga la fuulo, wanahaarka boqoole<br />
                Wahdi weeye qabow e, walwal layra miyaa!</p>
            <p>Haddaan guuro wadiidno, waliilkii dhaxantii iyo<br />
                Wahab kuu celiyaye, ma dhar laygu waraa!</p>
            <p>Wiido meelay ka fooftay, haddii weerar la tooxo<br />
                Wagan buu ka baxaaye, ma wajaaf la ridaa!</p>
            <p>Wax hadduu qabsanaayo, jeenyuhuu warwaraaye<br />
                Wax ku haabadka qoobka, ma aar soo wahwahaa!</p>
            <p>Meel walaabiyo qaad iyo, rasaas laysku wirfaayuu<br />
                Ka waldhaaban hayaaye, ma wakiila Allaa!</p>
            <p>Haddaan weecsho rogaalka, wiliftuu rogmanaayo<br />
                Warfiskuu ambanaayo, ma wiriila didaa!</p>
            <p>Nin weyn buu waddaraayoo, geesi buu wafjaraaye<br />
                Waaleeyuu dhacsadaaye, wed miyaa kululaa!</p>
            <p>Geela weeta irmaan iyo, weristii nimanayd iyo<br />
                Wadaal buu eryadaaye, wabar xoogle miyaa!</p>
            <p>Meel waaceen laga waayoo, dadku gaajo la wiiqmuu<br />
                Webxiyaa dhergiyaaye, ma wajiina da’aa!</p>
            <p>Afartii waryabaad iyo, waqiil laysku gargaariyo<br />
                Waxtar baan ku qabaaye, weli kheyrle miyaa!</p>
            <p>Walax duunyo ka roonoo, waalid layga abuuriyo<br />
                Walaal baan ka dhigtaaye, ma wasiila jannaa!</p>
            <p>Wayadaan arki waayoo, walbahaarka adduun iyo<br />
                Welwel baan u dhintaye, wadnahayga miyaa!</p>
            <p>Diraacaa wacdigooda, wanan baan u qalaayoo<br />
                Walanqaan u jaraaye, ma wadaad martiyaa!</p>
            <p>Waldhacooyinka hoosiyo, waraqiisa sudeenkiyo<br />
                Wajigaan u subkaaye, ma wiilaan dhalaa!</p>
            <p>Weligay kama maarmoo, wariirtii aqalkaygiyo<br />
                Waageerkuu ku jiraaye, ma wasiir gacal baa!</p>
            <p>Dushu waa wanqaraar oo, waa walaayad qurxoonoo<br />
                Wasakh loogama yaabe, ma xariir wirqan baa!</p>
            <p>Afartuu ku wilgaaftiyo, waqaafaa shullihiisiyo<br />
                Waaxyihiisa garaantaa, ma shiikh weesa qabaa!</p>
            <p>Walwallaynta raqlaynta, laafyuhuu walqiyaayo<br />
                Iswaraari ruxiisu, ma wallays kibray baa.</p>
            <p>Afku waa waradh jeexanoo, biro laysku wakaabaa<br />
                Walam loogu ridaaye, walaaxowli miyaa!</p>
            <p>Aragguu wax ku dhowro, wiriqdiisii bu’diisiyo<br />
                Indhuhuu ka wacsiiyo, Ma hillaac walaclaa!</p>
            <p>Shimbiraa wiriftoodiyo, walax meel ka dhaqaaqday<br />
                Wirwiir buu ku arkaaye, ma damuumiswalaa!</p>
            <p>Waawarayda dhawaaqa, haddii uu wax dareemo<br />
                Dhegihiisa waryoonsan, wardhegeysi miyaa!</p>
            <p>Meelaan wuu lala gaarin, haddii wiiris ka yeero<br />
                Waqti buu maqlaaye, ma taar baa weddannaa!</p>
            <p>Wafka uu lalminaayo, dabaduu walfinaayo<br />
                Wisil barka ku yaal iyo, waras nooci miyaa!</p>
            <p>Qoortu waa xusul waara, walcaan weeye fankiisu<br />
                Dushu waaleed bannaan iyo, welga xaadhan miyaa!</p>
            <p>Haddaan kaarka ku waabsho, wanshax loogama yaabo<br />
                Wajaq waa isxiraaye, wanfariiri miyaa!</p>
            <p>Wanqaarkuu handafaayo, weyla raadis galbeed iyo<br />
                Wiligluu u socdaaye, ma waayeel culus baa!</p>
            <p>Hadduu soo wafwafleeyo, wabwabtuu gurdamaayoo<br />
                Onkod waadi ka yeeriyo, cir wanaanyi miyaa!</p>
            <p>Haddii aan wagdigiisa, weydaar xoogle ku dhaado<br />
                Waantis buu u socdaaye, naafo waarrin miyaa!</p>
            <p>Wadda jiidka socdaalka, dib ii weyricin maayee<br />
                Weylaweyla maaltamayaayee, waa kaney ma jinnaa!</p>
            <p>Wijiwaaji qalaad iyo, waaleed Eebbe ballaarshuu<br />
                Soo waraariciyaayee, ma dabeyl wahad baa!</p>
            <p>Hadduu wayraq ku raago, ma weydoobo jirkiisu<br />
                Webin meyso naftiisuye, qani waasac miyaa!</p>
            <p>Hadduu weerar ku raago, walas dhoobo madow iyo<br />
                Watabiirka ma qaatee, warac caaggan miyaa!</p>
            <p>Wiyeerkuu ka cabbaayo, waabka uu harsanaayo<br />
                Shirku wow waddamaaye, waalli duuban miyaa!</p>
            <p>Wanaajoo iska dhaafaye, ammaantiisu wujuubiyo<br />
                Witirkii ratibnaa iyo, werdigeyga miyaa!</p>
            <p>Waxaan ka qoray Xaaji Axmed Aaden Surgo, sannadkii 1956kii.</p>
            <ol type="1">
                <li>Walhad: Waa faras Sayidku lahaa oo dhashii Isxal ahaa.</li>
            </ol>
            <h3 id="waxaad-tiraa-weeye">Waxaad Tiraa Weeye</h3>
            <p>Koox Daraawiish ah ayaa mar loo diray ilaalo. Habeenkii damb ayay
                degmo ku taal Saraajiidan ku soo hoydeen. Ammin dadku haasaawayo ayaa
                nin wadaada oo la oron jiray Aw-Cabdi Walabban wuxuu yiri: “Wagar! War
                armaad Daraawiish tihiin.” Nimankii markay xaruntii dib ugu noqdeen oo
                la wareystay ayay sheegeen hadalkaas. Dabadeed, Sayidku wuxuu mariyey
                gabay uu ugu magac daray, Ina-Walabban, wuxuuna yiri:</p>
            <p>Xuseenow warbaan kuu hayaa, waxaa tiraa weeye<br />
                Walaaloow wacdiga la ina faray, wanaag weeye<br />
                Waanadii astaadkeennu yiri, weer aan rabo weey e</p>
            <p>Walbahaarka aakhiro inaan, wax u tabcaa weeye<br />
                Wax sanoo aan dooni iyo, inaan wax xun nacaa weeye<br />
                Wabannimo ma fiicnee inaan, wax xun nacaa weeye</p>
            <p>Diintaan wadeecada ka dhigay, inaan wallayn weeye<br />
                Wahsi baa naftii iga jaree, inaan warfaa weeye<br />
                Wiilnimo wixii igaga tegey, waha sideed weeye</p>
            <p>Wardigiyo shahaadada inaan, weheshadaa weeye<br />
                Weysada salaadeed inaan, waaxidsadaa weeye<br />
                Waannahaarka soon inaanan, soor waana cunin weeye</p>
            <p>Waxaddayda maal inaanan dago, waxtar ku deyn weeye<br />
                Wixii waajiboo idil inaan, wada gutaa weeye<br />
                Waqfiqii saxaabaha inaan, waafaqsado weeye</p>
            <p>Waayeelka xaajada inaan, ugu wacaa weeye<br />
                Haddii ay walaacaan inaan, wari iraa weeye<br />
                Xaqa lagama waabtee inaan, waa kan oron weeye</p>
            <p>Wacad Eebbe iyo dhaaraan maray, inaan wafeyn weeye<br />
                Walle beena abidkay inaanan, wafaladeyn weeye<br />
                Haddii aanan waallayn inaan, waabsahay weeye</p>
            <p>Wallays iyo nin wayn inaan, xurmada wada simaa weeye<br />
                Nin isoo wiciidsaday inaan, wax u galaa weeye<br />
                Wayi iyo wax sii inaan islaan, wax ugu wadaa weeye</p>
            <p>Wadaadkii kitaabbale inaan, wan u qalaa weeye<br />
                Walaanqihiyo dheyada inuu, walafsadaa weeye<br />
                Weylaalis meel wacan inaan, ugu wadha weeye</p>
            <p>Ina-Walabban1 oo kale inaan, weger dhahaa weeye<br />
                Wax i sii haddu yadhi inaan, walacsadaa weeye<br />
                Walasaqo wixii igula jira, inaan wireyn weeye</p>
            <p>Ina-Shixirigii wagarsanaa, weled nijaas weeye<br />
                Warraabkii ka reysaha xumaa, waraq la goo weeye<br />
                Warqadduu magaalada u diray, talo wahaab weeye</p>
            <p>Iiddoorku weligiis inuu, wadal ahaa weeye<br />
                Walandaadi kheyr daran, inay wax u yihiin weeye<br />
                Wax inuusan garanayninoo, waalan yahay weeye</p>
            <p>Wardigiyo shareecada inay, wada naceen weeye<br />
                Nin jihaad u weyraxay inay, wahan geshaan weeye<br />
                Sidii fule wadnihii go’ay, inay waranwaryeyn weeye</p>
            <p>Weliyada shehiidkaa kuwii, waafka jarayi weeye<br />
                Waleecaad ha raacee Ibleys, warasadii weeye<br />
                Waqood abadankood inay kufriga, daba washlayn weeye</p>
            <p>Usaguna walaabuu helayaa inuu, wasaa weeye<br />
                Weligood jannada inaan yibruhu, waana urin weeye<br />
                Waddada naarta loo maro inay, walashtamaan weeye</p>
            <p>Raggii dunida waaqeelin jiray, igu waliil weeye<br />
                Sidii wabarradii loo ajalay, oh iyo way weeye<br />
                Inuu caro wiriirkeed qalbigu, ii welweli weeye</p>
            <p>Wed hadduusan ii immaan inaan, wax u liilleyn weeye<br />
                Wasiirtii xigaalkay inaan, wadar u layn weeye<br />
                Weysaaq eolaadeed inaan, Webi tagaa weeye</p>
            <p>Ninkaan ila wisiisiyin Ilaah, welef u keen weeye<br />
                Wecelkaas cadaabeed inuu, weera yahay weeye<br />
                Anna inaanan weligay Canjeel, wadeecadayn weeye</p>
            <p>Ninkii gaal u waasiya inaan, wabadaraa weeye<br />
                Warammadiyo hootada inaan, kaga websin weeye<br />
                Sidii weer wadaal helay inaan, wiif ka dhigo weeye</p>
            <p>Waraabaha dugaagihi inuu, wabaxsadaa weeye<br />
                Goortuu wiriijiyo inuu, waada guuro weeye<br />
                Wayaaggii ka soo hadhay inuu, haad waywayo weeye</p>
            <p>Wanaskii Galbeed jaray inaan, weer u xiran weeye<br />
                Wejigoodu gubegaas inaan, col u waddeyn weeye<br />
                Sangootiga wacdowga inaan, wegaradeyn weeye</p>
            <p>Wareegada inaan qalahayoo, weerar ahay weeye<br />
                Winifiirle reer Hagar inaan, wagac ku siin weeye<br />
                Hadday soo wiriiryaan inaan, wirif ka siin weeye</p>
            <p>Baqahay wajiiraan inaan, walamsadaa weeye<br />
                Walkadaadka aan bado inay, walashtamaan weeye<br />
                Wasiirkooda cayreed inuu, Webi tagaa weeye</p>
            <p>Aniguna watiinkiyo xamdiga, inaan naqaa weeye<br />
                Aniguna watiinkiyo xamdiga, inaan naqaa weeye<br />
                Aniguna watiinkiyo xamdiga, inaan naqaa weeye.</p>
            <p>Waxaan ka qoray naxariis Eebbe ha gaartee Jaamac Ismaaciil Dhoon
                sannadkii 1957kii</p>
            <ol type="1">
                <li>Ina-Walabban: Aw-Cabdi Walabban.</li>
            </ol>
            <h3 id="suldaan-faarax">Suldaan Faarax</h3>
            <p>Xirribta iyo xeeladda Daraawiishtu waxay ahayd mid ku dhisan ninkii
                ujeeddadoodu la socoto in la dhaweeyo oo waxna la taro, garab iyo
                gaashaanna loo noqdo, ninkii ujeeddadooda ka dhan ahna in la caayo, la
                cambaareeyo oo lala colloobo. Taasi wax lala yaabo oo lagu diimo ma aha,
                maxaa wacay waa taliska alabkiisa iyo caadadiisa.</p>
            <p>Gabayga soo socda Sayidku boqor Cismaan ayuu ku caayay, Suldaan
                Faaraxna waa ku ammaanay, mid walibana wuxuu ahaa nin madaxa. Inkastoo
                aannu 12 tuduc oo caydu aad u foolxumeyd ka saarnay, haddana Sayidku
                wuxuu yiri:</p>
            <p>Suldaan Faaraxoow1 laga wareer, wecel Cismaanow e<br />
                Dunida weerar buu gashoo waalay, reer Bariye<br />
                Khalqiguu waddarey waa kan yimi, waadi xalimeede</p>
            <p>Waxaddooda caydhuu ka dhigay, waa tan walashlayne<br />
                Oo ay waddada soo hayaan, waa beryiyo fiide<br />
                Wiriirkaa baxaaya dugaag, webaxsan weeyaane</p>
            <p>Adse weled xalaalaad tihiyo, waalid kheyr qaba e<br />
                Weedhii astaadkiyo ku gale, waanaduu yiriye<br />
                Adiyo wiilashaadaba janniyo, waasac bow qorane</p>
            <p>Wahsiga iska daayoo ku qayb, waxa lagaa dooni<br />
                Walaalkaana iga yeelo oo, weyrax hay gelinnin<br />
                Diintana wadeexada ka dhowr, Waaxid baa jira e.</p>
            <p>Waxaan ka qoray cajalada laga duubay Shiikhdoon sannadkii
                1960kii.</p>
            <ol type="1">
                <li>Suldaan Faarax: Suldaan Faarax Islaan Aaden.</li>
            </ol>
            <h3 id="diintaan-wadeeca-uga-dhigi">Diintaan Wadeeca Uga Dhigi</h3>
            <p>Sayidku saddex hal ayuu caado u lahaa, waa midee haddii gaalku nin
                wax siiyo inuu caayo, ninkuu isagu wax siiyana ammaano oo weliba u
                dheereeyo, si waxaa gaalku bixinayo u qiimo beelaan. Tan labaad dadkuu
                wax siinaayo si la yaab leh buu wax u siin jiray, waano iyo ammaanna waa
                ugu dari jiray, haddiise abaalgud laga waayo iyo sidii laga doonaayey
                wuxuu oron jiray, wuxuu horay u lahaa iyo wixii la siiyay intaba waa in
                laga soo dhacaa. Tan saddexaad Sayidku dadkuu doonaayo inuu xiriir la
                yeesho waa la xididi jiray – si laysu dhex galo, jeerkaana guurku xurmo
                iyo xishood badan buu lahaa, waa laysku soo dhaweyn jiray layskuna
                dhowri jiray.</p>
            <p>Sayid Maxamed wuxuu ahaa deeqsi aan tashiil lahayn, geesi aan
                gabbasho aqoon, afmaal aan halmaan lahayn. Haddaba, gabaygan wuxuu
                mariyey usagoo niman xarunta yimid geel u qeybinaaya, boqol-boqolna u
                siinaaya, wuxuuna Sayidku yiri:</p>
            <p>Haddaan oday wargaafaa noqdiyo, aniga oo wiila<br />
                Mar haddaanan waayeyn ma jiro, nimaan ka waabshaaye<br />
                Inaan wiido geel bixiyo, waa waajib ii dhacaye</p>
            <p>Walbahaari maayoo Rabbaa, ii wakiila ahe<br />
                Haddii aanan wax bixineyn, qalbigu iima waasaca e<br />
                Diintaan wareego uga dhigi, waxadda xoolaade</p>
            <p>Wadnahaan ku kala goynayaa, gaalka waafka lehe<br />
                Wadeeca Alle baan ugu daraa, weled islaameede<br />
                Wax walba waw huraayaa ninkii, ii walaal noqone</p>
            <p>Wayl iyo wax siin wowgu wadi, waaberyiyo fiide<br />
                Wallaahiye weliidkay kalgacal, kalama weecdeene<br />
                Warsangeli sidiisaan u geli, waqay abidkeey e</p>
            <p>Usaguba wanaag buu ka helay, wuxuun la’aantiiye<br />
                Hadduu shalay na weeraro, tolnimo lama wadaagneene<br />
                Wejigaba ma siiyeen sidii, wacal Majeerteene</p>
            <p>Iyagaba wax badan baan u weday, qaalmo walacleyne<br />
                Waayaan dhirta u waabayoo, waaliduu sidaye<br />
                Oo uu waraabuhu lahaa, waali baad tahaye</p>
            <p>Wacadkii haddii ayan furin, wadhi ma raacdeene<br />
                Waafeerka loolama dhaceen, weyrax iyo ciile<br />
                Waliidkood la naar kama jarreen, walanqahoodiiye</p>
            <p>Awel buu wahaabi u dhashiyo, weled nijaaseede<br />
                Anna waalli bay ii ahayd, waanadaan iriye<br />
                Allaylahay sidii reer wax helay, wiif ha laga siiyo</p>
            <p>Hana wareegto caydhoodu waa, walashlahoodiiye<br />
                Iyagaa waleecaad dhigaye, wiida ha hayeene<br />
                Kugu walacna dhaha reer Barow, Weris karuurkeeda.</p>
            <p>Waxaan ka qoray Alla ha u naxariistee Ciise Faarax 1956kii.</p>
            <h3 id="xasanow-hub-qaadday">Xasanow Hub Qaadday</h3>
            <p>Waxaa la wariyey in dhowr nin oo degmada Abraahiin ka tirsan, xarunta
                oo Taleex ah, ay yimaadeen iyagoo ka soo kacay Harradoollood, haddii la
                wareystay waxay u socdeenna la weydiiyey, waxay ku warrameen sahan
                baannu ahayn waxaannu doonaynaa cidahayagii oo go’doon ah, afarta dab ee
                baxaya midkood inaannu ugu arrimino, kuwaasoo kala ah: Rayid oo dadkii
                Ingiriiska ku hoos noolaa ah, Dhabacayo oo dadkii Hobyo degganaa ah ee
                Suldaan Cali Yuusufna u telinaayey, Huwan oo dadkii Xabashida raacsanaa
                ahaa iyo Daraawiish. Hadalkaas Sayid Maxamed il-xirribeed baa uga
                muuqatay, Daraawiishina rag bay u baahan tahay. Dabadeed waxaa la gartay
                in lagu dedaalo nimankaas sidii loo soo dhaweyn lahaa, oo Daraawiish ay
                ugu soo biiraan, xoolo iyo xarragana loo siiyo, lana raaciyo Darwiish la
                oron jiray, Xasan Gaaruuf Qaloonbi Cabdi, oo reerkoodu xarunta degganaa
                nimankana ay isku hayb ahaayeen. Danta loo diray waxay ahayd inuu
                degmada Abraahiin soo dabbaalo si ay Daraawiish ugu soo guuraan oo ay
                garab iyo gaashaan ugu noqdaan. Waxaa jiray in Abraahiin iyo degmooyinka
                ay deriska yihiin ay colaad guun ahi ka dhexeysay. Markii nimankii la
                ambabixiyey ee wixii loogu tala galayna la siiyey, ayaa Xasan Gaaruuf oo
                la raaciyey lala ballamay, gabay caan noqdayna loogu sii dhiibay
                Abraahiin, wuxuuna Sayidku yiri:</p>
            <p>Xasanow1 hub qaaddaye haddaad, nagu hagaageyso<br />
                Hiyigaad ka sara joogsatoo, hiratay laabtiiye<br />
                Haddaad hiirta waaberi sengaha, halabsatoo fuusho</p>
            <p>Habaas idinku duula iyo boor, hiriba mooyaane<br />
                Hilinkaad ku dhici waa midaan, lagu habaabeyne<br />
                Waa tuu haloosiga ahaa, tan iyo Hiiraane2</p>
            <p>Ha yeeshee wax Hawd lagu ogaa, hawkar iyo oone<br />
                Hadda aynu joognaana waa, hoga kaliileede<br />
                Allii harada noo buuxin jiray, kuma harraadsiiyo</p>
            <p>Hini awdan xagar huuraloo, hirif ka soo duuli<br />
                Hunguriyo kuleylkoo sidii, halac ku leefaaya<br />
                Hagoog layra harac kaa astura, lagugu hoosaasi</p>
            <p>Hungun gocandho hiil qodax le iyo, hiije iyo qaarre<br />
                Hurmood gubad leh dogob huuraaloo, hadowgu naafteeyay<br />
                Hirigtaad maraysiyo jirduhu, kuma halaakeeyo</p>
            <p>Wiyil hagaf leh aar soo handadi, hiije qabe reemi<br />
                Hirdi madax hankoobsiga, ciddida mici haleelaysa<br />
                Hurdub geri harrartida lugeed, qalanje heeraaya</p>
            <p>Hunufaa dhurwaa iyo dugaag, so’ u halaaqaaya<br />
                Shabeel horora haariban dawoco, haramcad guuxaaya<br />
                Dhidar halowyaale weer, haalufada yey ah</p>
            <p>Bahal hoose halaq baas intii. had iyo waabay leh<br />
                Haaweyda meertiyo colkiyo, haayirkiyo tuugga<br />
                Galow hiririfleeyiyo jugley, wadana hawhaw leh<br />
                Weliyada hanoonaan beryiyo, hodonka Yaasiine<br />
                Habeebaha jiidaasha iyo daal, hanaqyadii doga<br />
                Habeen iyo dharaar Eebbehay, hadimo kaa baaji</p>
            <p>Hor iyo gees hareer iyo gadaal, hadal nahaadiino<br />
                Hoygaagu heerar Watiin, hoyasha Liilaafa<br />
                Hayaakiil ducaan kuu akhriyee, hibada aaminso</p>
            <p>Afartaasu waa heega roob, hababacdiisiiye<br />
                Sidii hogol daruur hiifa baan, hibitiqayaaye<br />
                Harawaatigii igama imaan. hoorista ahaaye</p>
            <p>Waxaan sana hamuuraba adaan. kuu hawalayaaye<br />
                Haddaad kugu hanqaro mowjadaad, ku hufan doontaaye<br />
                Hillaacaa indhaha kaala tegi, halalacdiisiiye</p>
            <p>Hunguriga iyo hoygaa qalbigu, kaa hadfahayaaye<br />
                Hawadaa waxay kula ahaan, hirar madow weyne<br />
                Hinfirka iga soo bixi naflaad, kala harbeysaane</p>
            <p>Heli meysid gabaygaan hayiyo, hooyo-waalaha e<br />
                Xuseen baan haguug ugu dhintiyo, hokh iyo laandeyre<br />
                Isaguba higgaaddaan u qoray, heli oqoon waaye</p>
            <p>Hal yar iiga gee reer tolkaa, hagidii aad gaadho<br />
                Hebelkii waleetana u sheeg, hagari waa ceebe<br />
                Haweenkiyo dhallaankiyo nin weyn, harawaduu naadi</p>
            <p>Abraahiinku haybtaannu nahay, wuusan hadihayne<br />
                Waa wada qaraabiyo hilbiyo, habar wadaaggay e<br />
                Jinnaa igu hudbaaye mala, ima halleeyeene</p>
            <p>Hannaankiyo wanaagaan u galay, haaku oron waaye<br />
                Hafriin ceeba igu hab daran, iguma hoorsheene<br />
                Goortay habluhu boodayaan, iguma heeseene</p>
            <p>Hidaayada ma diideen intay, Nebiga hiifaane<br />
                Uma hiliiliyeen gaaladaan, heerga ahayne<br />
                Haawiyada naareed jannada, kagama hoobteene</p>
            <p>Iima soo humeen guutadii, haayirka ahayde<br />
                Goortaan hamboorriyo kufrigu, iguma hiileene<br />
                Harti iguma toogteen intuu, hiisha ii galo e</p>
            <p>Habar Yoonis iyo Ciidagale, lama hableeyeene<br />
                Hiraab naaga kama guursadeen, Habar Magaadley e<br />
                lntay hii yiraahdaan af baas, kuma hadaaqeene</p>
            <p>Herer3 kuma fureen reer intay, Haro4 ka guuraane<br />
                Hii kuma yiraahdeen ratiga, hiisihii gubane<br />
                Hindigii Berbera joogi jiray, hil uma qaadeene</p>
            <p>Heeryada xammaalka ah garbaha, ma ayan hoosheene<br />
                Ninkii halala beesa ah tabcaday, ma hunguriyeeyeene<br />
                Ma hadaaduyeen wiilashii, heelka buuxsadaye</p>
            <p>Halqigii arlaa’iga fadhiyey, ma hargawaaxeene<br />
                Hayaag iyo hulga iyo khaalidyadu, kuma hinaaseene<br />
                Sidii hadal ugaaroo fakaday, lama horeeyeene</p>
            <p>Haaruun ma layeen raggii, ugu hanweynaaye<br />
                Waataa waraabuhu hanqaday, hanaddadoodiiye<br />
                Horintii lahayd Faaqid bay, haniyo gooyeene</p>
            <p>Hindisa aan jirin waa wixii, hoday Makaahiile<br />
                Hoog wuxuu ku dhacay maalintuu, huray Daraawiishe<br />
                Haddii ayan haad fereenji noqon, lama halaajeene</p>
            <p>Hoor wuxuu i soo dhacay, markaan helay warkoodiiye<br />
                Hilaa boodayey ma aanan jeclayn, hadalka qaarkiise<br />
                Waxaan la hammiyaayaa raggey, hadur ka yeelene</p>
            <p>Hanti baannu diinka u lahayn, tan iyo Haabiile<br />
                Hoodaha karaamada Allaan, igu hungoyne<br />
                Goortaan habaaraan Ilaah, heeray boqontiiye</p>
            <p>Culumada habbowgaa sidii, haatuf uga jeesta<br />
                Sharcigay hasaayaane, yey idiin habowsiine<br />
                Sheydaanka soo wada humbucan, nadi ku haylhayla</p>
            <p>Haadaan waxa idinku guray, had iyo tuurtuure<br />
                Haghag iyo qallayf miiran, waa lagu habuudaaye<br />
                Hawd iyo inkaar waa waxaad, hore u eeddeene</p>
            <p>Ka hakada habkiinnii shalaad, ka hawa raacdeene<br />
                Hubsadaay tashiga kheyrka waad. ka hanfariirtaane<br />
                Halmaan iyo ninkii hadur yaqaan, honono’iis diida</p>
            <p>Cadaawuhu hilaaboyga waa, kugu hodaayaaye<br />
                Hidyuu uga dan leeyahay, markuu kuu halaahaliye<br />
                Hoygiinna yuu iman ibleys, idin huduudaaye</p>
            <p>Hannadyahow Ogaadeenku waa, ku hawiraayaaye<br />
                Isagoo hog kuu qodahayuu, kuu hawaaltamiye<br />
                Inay haybad kula doonaayaan, kuma hambaastaane</p>
            <p>Anigaa idiin huba waxaad, ku himbilyootaane<br />
                Kuman heegma kuman haawiyoo, hadi ka dooyeeya<br />
                Kumanyaal hanqaaraha kabtiga, samada heehaaba</p>
            <p>Kun halloosi kuman hayrafoo, dabada hoogaansha<br />
                Kun halqooqa wada taagayoo, haadda la cayaara<br />
                Heensaan idiin saarayaa, xamarro heeg dheeree</p>
            <p>Horweynaan ku soo shubi xeryaa, haawadee ma dhane<br />
                Caanaha haleeladaa dhashaa, habacsan doontaane<br />
                Haamaha karuurkaa sidii, heeshiguu dhiciye</p>
            <p>Nin ragaa hammlye caalle waa, hogashadiisiiye<br />
                Hiirtaanyo meeshii leh waa, laga huleelaaye<br />
                Waa lagu hirtaa meel haddii, halabe kuu yaale</p>
            <p>Hub iyo maal hanti iyo xoolo iyo, hoo aan dami haynin<br />
                Waxaad iga haweysaanba waad, iga heleysaane<br />
                Soo heldhowdaay deeq Allaad, ka hirqan doontaane.</p>
            <p>Waxaan ka qoray Maxamad Cilmi-tuug sannadkii 1955kii.</p>
            <ol type="1">
                <li>Xasan: Xasan Gaaruf Qaloombi.</li>
                <li>Hiiraan: Waadi ceelal badan, Beledweyne ayuu waqooyi ka xigaa,
                    Hilakeylyana webi Shabeelle ayuu kaga daraa.</li>
                <li>Herer: a) Waxaa loo yiqiin Hargeysa inteysan magaalo noqon. b)
                    Adarina Herer waa loo yiqiin.</li>
                <li>Haro: Haradigeed, Haradoollood, Haraxagarrey, Harafaataneed, iyo
                    Harahabaskuul.</li>
            </ol>
            <h3 id="haasaawe-layskuma-xanto">Haasaawe Layskuma Xanto</h3>
            <p>Col Daraawiish ah ayaa Ilig ka soo duulay oo waxay galeen taliskii
                Hobyo ee Yuusuf Maxamuud (Keenadiid) madaxda ka ahaa. Dagaal badan baa
                wuxuu ku dhex maray ceelka la yiraahdo Ina-Diinle dabadeedna Daraawiishi
                rag badan bay laysay, geel waxay lahaayeenna waa taabeen oo gacantay
                kaga dhigeen. Sayid Maxamed usagoo libtii ay Daraawiishi soo hoysay
                tilmaamaya, raggii ay dagaalka la galeenna ku diganaya wuxuu yiri:</p>
            <p>Col humaysan hiirtii haddaan, Ilig ka heensannay<br />
                Sengayaashii haadkaa haddaan, halabsannee fuulnay<br />
                Ammaanduule haybale haddaan, boqol nin haw saaray</p>
            <p>Malaggaan habaabayn haddii, nala hor qaadsiiyey<br />
                Kuwii loo hamuun qabay haddaan, uga hagaag yeelay<br />
                Hiidda Golol Hobyiyo Gaalkacayaan, heegankii tubaye</p>
            <p>Haddaan heel baanan ugu arrumay, halab dagaalkeeda<br />
                Hikta sumaea maarraha hanqara, hungunka baaruudda<br />
                Takarkii1 habeerka u ekaa, haatuf uga roorye</p>
            <p>Ha yeeshee hubkana waa ka siday, hanaddadiisiiye<br />
                Hilbahoodu waatuu tukuhu, haystey bahalkiiye<br />
                Hawo badane reer Mahad haddaan, hooyadiis kudinnay</p>
            <p>Intaan wada hoggaan baray Midgaha, hilin ma qaadsiiyey<br />
                Haasaawe layskuma xantiyo, habar duleedkeede<br />
                Haadaa-qabiil nimaan ahayn, hadalkii waa beene</p>
            <p>Askartii hareeddada xumayd, ways hundo ogayne<br />
                Heeraaga goortaan wadnaha, hubuq ku siinaayey<br />
                Hooghoognay! waatay lahayd, sida haweeneede</p>
            <p>Rag hadday hinaasiyo col iyo, hiinyo kala gaarto<br />
                Ama heerigaas talada guud, kaga heshiin waayo<br />
                Inkastoo hurduba laysku wado, haayir iyo gaadmo</p>
            <p>Halo buubsashiyo tuugo waa, ka humbullaataaye<br />
                Inay had iyo geeriyi ka dhici, hubantii weeyaane<br />
                Waxay hibadu raacdaa ninkii, hiil Ilaah qaba e<br />
                Haakaale Eebbow ninkii, libin hoyaadshaa leh!</p>
            <p>Waxaan ka qoray Nuur Boqor Cismaan 1974kii.</p>
            <ol type="1">
                <li>Takar Jaamac Warsame.</li>
            </ol>
            <h3 id="midabkiisu-halyey">Midabkiisu Halyey</h3>
            <p>Daraawiish iyo dad oo dhami wuxuu isku raacay in Sayid Maxamed uu
                fardaha ammaantooda ku tilmaamay kow iyo labaatanka xaraf ee af
                Soomaalidu ku gabaydo. Nasiibdarro geeraarrada inyar mooyee intoodii
                badnayd ma aannaan helin ee way lumeen. Geeraarka soo socda waa ammaan
                faras, ha yeeshee faraska loo la jeeday wax sheega lama arag, geeraarku
                waa kala dhiman yahay sida ka muuqata ama ay nala tahay. Wuxuuna Sayidku
                yiri:</p>
            <p>Midabkiisu halyeygoo, hiribboo kala noocoo<br />
                Hiriiryii ku dhigeenoo, halow yeeshay miyaa!</p>
            <p>Haldhaa meel fog ka muuqdaa, halqooqii bixinaayoo<br />
                Haysha baal lalminaayoo, hallibaaya miyaa!</p>
            <p>Hannaankiisa wanaaggiyo, haybaddiisa buruudka<br />
                Naftu waw hibataaye, hibo Eebbe miyaa!</p>
            <p>Afku waa holholkaasoo, gowso huuro ku taal buu<br />
                Xakamaa ku hudbaaye, madag hiil leh miyaa!</p>
            <p>Bacaraarka hulkiisa, hadduu hiif kaga siiyo<br />
                Wiyil soo handanaayoo, hanqaraaya miyaa!</p>
            <p>Sidii aar hala laayayoo, dagaal loo harareentay<br />
                Indhuhuu holcinaayoo, holoc naara miyaa!</p>
            <p>Hagaagga kalxadiisa, hogsalaanta kobteeda<br />
                Gabbashaa lagu heeray, bil hangoolsan miyaa!</p>
            <p>Kolkii uu hoganaayo, hadduu haayir dareemo<br />
                Dheguhuu hulkinaayoo. ma hootooyin aflaa!</p>
            <p>Guudka haydhafanaayoo, hareeraha marinaayo<br />
                Sida geydhaha hawdoo, hugfanaaya miyaa!</p>
            <p>Qanaantuu hurgufaayo, halqooqeeda lulaayo<br />
                Hayrarooti galbeedoo, hoorimaadi miyaa!</p>
            <p>Fanku buur hiyil weynoo, hamaashowday caleenoo<br />
                Xaygu uu holliitaayo, hiraraysay miyaa!</p>
            <p>Haddii uu hardafaayo, ma hanqaaro naftaada<br />
                Hintiqluu u socdaaye, hebed xaal san miyaa!</p>
            <p>Haddaan jeedal la hiilay, ku hawaarsho sintiisa<br />
                Hatatoobsiga boodda, ma aar soo hig yiraa!</p>
            <p>Haddaan hoyga u buuxsho, hanbo iigama reebe<br />
                Hilif buu ka dhigaaye, Halacdheere1 miyaa!</p>
            <p>Afartuu ku hadaafo, dhulka waa hurgumaanoo<br />
                Habaas bay ku kacshaane, beel hayaantay miyaa!</p>
            <p>Isagaan hul lahayn buu, hulqihii lalmiyaayoo<br />
                Ninna haab kama yeeshee, caqli haatuf miyaa!</p>
            <p>Geeraarkan intaan hayno waxaannu ka qornay Cali Darmaan sannadkii
                1957kii.</p>
            <ol type="1">
                <li>Halacdheere: Xuseen Cashuur Cali oo tilmaan ku lahaa hunguri
                    badnaan.</li>
            </ol>
            <h3 id="hanfi-iyo-hunriga-soo-dhaca">Hanfi iyo Hunriga Soo Dhaca</h3>
            <p>Markii Taleex la dhisay ee ay Daraawiishna xarun u noqotay,
                magacoodii iyo maalkoodiina kor u kacay oo ay taawiyeen in Ilaah mooyee
                aan aadane wax ka tarayn, murtidii iyo gabayadii si aan qiyaas lahayn
                ayay u soo baxeen, Daraawiishta ammaan iyo aflagaaddaba gabayo badan
                ayaa loo soo mariyey. Cali Jaamac Haabiil oo ay Sayidka xafiiltan
                lahaayeen raggii Daraawiish ka soo horjeedayna ka mid ahaa, ayaa dhowr
                gabay oo ceebayn ah Sayidka u soo diray. Inkastoo Sayidku gabaygan dadoo
                dhan wada mariyey, haddana ujeeddada ugu weyni waxay ahayd Cali Jaamac
                in loogu hal daro. U fiirso, gabaygan wuxuu ina tusaayaa in murti,
                aftahannimo iyo hadal aqoontii, Eebbe weyne, hoodo uga dhigay Sayid
                Maxamcd Cabdulle Xasan. Wuxuuna Sayidku yiri:</p>
            <p>Hanfi iyo hunguri soo dhiciyoo, hinif dabayl baa leh<br />
                Hanqar iyo hillaac biligliyo, halac roob baa leh<br />
                Cir habqamay hareed laga harqaday, Haradigeed baa leh</p>
            <p>Xiin hawle iyo heega curan, hogol daruuraa leh<br />
                Hir doogliyo caleen hamasha iyo, habatac ciid baa leh<br />
                Maal hooray ciir laga hanfaqay, seben hagaagaa leh</p>
            <p>Caana had iyo jeera iyo, heeshi ramag baa leh<br />
                Qumbo lala hagoogtiyo hilbiyo, hawl yar ari baa leh<br />
                Hiyinnimo wax lagu qaato iyo, ku hinji awr baa leh</p>
            <p>Habaqliyo harraad iyo kulayl, hilin abaar baa leh<br />
                Haddii hadowgu geedood engago, horasho ceel baa leh<br />
                Haga hagi hunguri duulayiyo, hogo kaliil baa leh</p>
            <p>Harac iyo qabow lala herjado, hadh iyo raaxaa leh<br />
                Hawo iyo hilow gacalo iyo, hurud nabdoon baa leh<br />
                Hanfariir in loo kala ordiyo, hunuf dareen baa leh</p>
            <p>Lugi waa higlishee himmiyo, halabsi neef baa leh<br />
                Haad iyo haldhaa roori iyo, huguf gammaan baa leh<br />
                Gorgor samada heehaabi iyo, huguguf Dhooddaa1 leh</p>
            <p>Hanfaf booddo iyo xoog sengiyo, hadafa buubaa leh<br />
                Himbiriirsi meel foga magaan, higigifleeyaa leh<br />
                Haddii nadigu haaraha ku dhigo, haawis Xamar baa leh</p>
            <p>Aar soo hingoodiyo bad iyo, hoobsi guluf baa leh<br />
                Hamham iyo hamsiga reenka iyo, higilla guutaa leh<br />
                Hannas weerar iyo qaylo iyo, hirif colaad baa leh</p>
            <p>Heeraa in la isula bixiyo, heegan dirir baa leh<br />
                Hirey iyo wirey maalintay, humuro joogtaa leh<br />
                Haadaa qabiilnimo nimaan, lagu holayn baa leh</p>
            <p>Hawa beena Soomaalidaa, hadafka raacdaa leh<br />
                Hadal ruma Daraawiishta iyo, weli hanoonaa leh<br />
                Raggii diinta hooyga u noqdiyo, hanad shirshooraa leh</p>
            <p>Hulqihii dad bari soo baxshiyo, hoogay dumar baa leh<br />
                Wixii habar Majeerteen iyo, halamash naagaa leh<br />
                Xaar laysku heylaamiyiyo, halalac Mooraa leh</p>
            <p>Hammuunaan damayn iyo, hunguri lala hadaaqaayo<br />
                Handadka iyo heemada markuu, hadawga leefaayo<br />
                Warsangeligu heybtuu yihiyo, horor dugaag baa leh</p>
            <p>Hoobaaq laguu qodahayiyo, hagar shisheeyaa leh<br />
                Hundhur iyo caloolxumo ninkii, cadawgii heeraa leh<br />
                Hankuugyo uurgulguluc ninkii, hiijo qabay baa leh</p>
            <p>Inaad luqunta hoogaamisiyo, hogosho ciil baa leh<br />
                Meeshiyo habeen aakhiraad, hibasho maag baa leh<br />
                Haakaalle Eebbow ninkii, libin hoyaadshaa leh</p>
            <p>Hoh! iyo caku iyo ninkii, hawkar galay baa leh<br />
                Halaaka iyo laandeyr ninkii, marin habaabaa leh<br />
                Hinji iyo habaar Waaq ninkii, huray astaadkaa leh</p>
            <p>Heeggaa in loo maro arlada, habi la’aan baa leh<br />
                Hor Ilaah in loo jeensadiyo, haajir culumaa leh<br />
                Haawiyadaa naareed ninkii, fereenji haystaa leh</p>
            <p>Iiddoorka hoosada Berbera, ka hawisaa hey! leh<br />
                Harag uraya Muuse Carrihii, hoodhi jiray baa leh<br />
                Hadduu niriggu heeryada ka rido, hoogay! Arab baa leh</p>
            <p>Xaal hadura Habaryoonis iyo, Herer nin joogaa leh<br />
                Ciisaha baqtiga hiigaayiyo, haqay midgaan baa leh<br />
                Huuraale Cali Jaamac2 iyo, huluq dameer baa leh</p>
            <p>Xididnimo habbonkeed ninkii, lagu hirtaa baa leh<br />
                Hargaamooyin iyo ceeb ninkii, gun u hoyaadaa leh<br />
                Hiddo xumo gobey heerle iyo, horinta Cawl baa leh</p>
            <p>Hub wanaagsan heensiyo fardiyo, haybad iyo luuli<br />
                Hodyo deeqa hoo iyo waxsiin, hor Alle geystaa leh<br />
                Hannaan quruxsan haashaar gobeed, hodon Dariiqaa leh</p>
            <p>Horweynkiyo haleellada nirgaha, loo hintiqinaayo<br />
                Haamaha karuurkee la shuban, holac jiilaalka<br />
                Heel xoola laga buuxiyiyo, hibana Eebbee leh</p>
            <p>Hal madow higgaad iyo Qur’aan, H iyo W reebban<br />
                Harannimiyo hooyaale gabay, heello iyo maanso<br />
                Nin kaleba naftiisa ha hafree, hooda anigow leh!</p>
            <p>Waxaan ka qoray Xaaji Axmad Aaden Surgo sannadkii 1956kii.</p>
            <ol type="1">
                <li>Dhooddi: Faras qurux iyo dheerayn caan ku ah.</li>
                <li>Cali Jaamac: Cali Jaamac Habiil, wuxuu ahaa gabyaa caan ah oo ka mid
                    ahaa raggii u gabayay Sayidka.</li>
            </ol>
            <h3 id="xuseenow-ninkii-xididkiis-hagraday">Xuseenow Ninkii Xididkiis
                Hagraday</h3>
            <p>Nin magaciisa la oron jiray Cabdalla Cawl Maxamuud oo degmada
                Laasqoray u dhashay ayaa xarunta beryihii ay Daraawiishi
                calan-walleynaysay. Ninkaasi wuxuu Sayidka weydiistay in la siiyo
                Faaduma-qarad Shiikh Cabdulle oo Sayidka la dhalatay.</p>
            <p>Dabadeed waa laga yeelay, usna wuxuu balanqaaday inuu xoolo badan
                keeno mood iyo noolba, gaar ahaan hub lagu dagaal galo. Taas Sayidka aad
                buu ugu riyaaqay. Cabdalla waa tagay si uu ugu soo tabaabusheysto
                guurkiisa iyo min-dhismadiisa, hase ahaatee soo noqodkiisii wixii lagu
                filayay ma keenin, weliba si qaab daran buu xarunta ku yimid, taasoo
                ahayd, isagoo niman carab ah oo gedisley ah garwade u soo noqday si uu
                xoolahooda ugu meel maro. Dabadeed Sayidku kolkuu ogaaday inuusan
                Cabdalla ee uu hadal badan iyo afmacaani wax ku doonaayo, uma xil
                qarine, safarradii oo meel lagu furay ayuu wuxuu ku yiri, xoolihiinna
                daartaas u daadguraysta, Cabdalla wixiisina meesha uga taga. Dabadeed
                joonyad xoogaa dhar ihi ku jiro ayaa meeshii looga tegey, ka dib Sayidku
                gabay ayuu Cabdalla u mariyey, gabaygana waxaa loo bixiyey Hadaafaa:</p>
            <p>Xuseenow ninkii xididkiis hagraday, waa habaar qabe e<br />
                Hannaan iyo wanaag badan haddii, heedhe laga waayo<br />
                Isna waa hubaa inaan aroos, loo hadooduline</p>
            <p>Hindisuhuba mar buu kaa ridaa, hogobyo sheydaane<br />
                Mar uun baa daruur hababac tiri, lagu hungoobaaye<br />
                Eebbow habheeb lama maree, hirifsanaa meeshu</p>
            <p>Afartaas sidii heega roob, haw ma kaga siiyey<br />
                Hawraarta gabay lama ba’shee, hilin ma qaadsiiyey<br />
                Hadal kalena waa inanta iyo, halaan ka faalleeyay</p>
            <p>Hiirka laaca weyn baa nafluhu, haabo leeyahaye<br />
                Ninkii waliba hawada Faadumuu1, haanka ku hayaaye<br />
                Hoomaalka Qarad baa dadkuba, u hanganayaaye</p>
            <p>Hanaddada Majeerteen yaa, laga hor joogaay<br />
                Hindiya iyo waxaa looga yimid, hara Ogaadeene<br />
                Ha yeeshee Hartigu inuu lug go’i, hadiba maayaane</p>
            <p>Intii hooyadeed laga baxshaa, lagu haweysiine<br />
                Ninka soo hadaafee yidhi, ilaxidh ii hoosa<br />
                Lama hubee inuu maro ku heli, hawl yaraa gabadhu</p>
            <p>Daraawiishta heelkaa degtay, habar wadaagaane<br />
                Nin waliba hor weyn buu ka filan, barac la mooddiiye<br />
                Haadaa qabiil nimaan ahayn, hadalka muu daayo</p>
            <p>Nimaan yarad haruur lagu masliyo, hibo ka keeneynin<br />
                Muu hoogye meelaha ka dayo, harag miduu siisto<br />
                Haween kalese ma waayine, maxaa hawdka soo mariyey!</p>
            <p>Waxaan ka qoray dhowr nin oo Daraawiish ahaa oo ay ka mid ahaayeen,
                Cali Cabdi Guuleed iyo Xaaji Cabdiraxmaan Sayid Maxamad sannadkii
                1958kii.</p>
            <ol type="1">
                <li>Faadumo: Faadumo-qarad Sayid Maxamcd oo gabdhaha ilmo Sayid u
                    weynayd.</li>
            </ol>
            <h3 id="hashaan-heensuhu-siday">Hashaan Heensuhu Siday</h3>
            <p>Boqol nin oo Daraawiish ahaa oo ceelka Afyaraaddo lagu dilay, horena
                aannu ugu soo sheegnay taariikhdooda hordhigga gabaygii ahaa:</p>
            <p>Daraawiishta Saalixiya eey dood aan ku iraahdo.</p>
            <p>Duullaankii u baxay ayaa geel farabadan soo dhacay. Geelaa oo Xalliye
                la baxay waxaa la gabagaba dhigay balliga Caadood, waxaa la yiri geela
                sannad baa halkaa lagu hayey oo raacdo lagu sugayey, jiiftadan hoose
                ayaa geelaas loo mariyey, wuxuuna Sayidku yiri:</p>
            <p>Hashaan heensuhuu siday, himmaaddeeda duullaan<br />
                Hashaan hilayga ugu raray, hayinka iyo awrkii<br />
                Hashaan hiirta waaberi, himhimowga ugu kacay<br />
                Hashaan hillinka Doollood1, habaqle ugu jiilaa<br />
                Hashaan dhowr habeen iyo, maalmo badan u hawlgalay<br />
                Hashaa aan hagoogtiyo, hullaabtii isaga rogay<br />
                Hashaan Habarsaciid iyo, humbannadii u weeraray<br />
                Hashaan ku himbilyoodee, ku hanqaaray dunida<br />
                Hashay hebelladeedii, dhirta ay huluusheen<br />
                Hashii hoorrigeygiyo, hinfirkayga lagu nacay<br />
                Hashaan kii horjoogsaday, huluq siiyey warankii<br />
                Hashaan beel bannaan tubay, hundihii Warfaa2 dhaqay<br />
                Hashey gaalka Herer jiraa, qaylageyska u hudeen<br />
                Hashaan hara ku oodee, ninna uusan igu holin<br />
                Hashii heegadii roob, higilkeeda loo filay<br />
                Hormo looma jiidee, hashaan heeg isaga waday<br />
                Hashaan lagu hanqaarmeyn, habarwacadka ololkii<br />
                Hashaan haaliguu riday, hanqar iyo madaafiic<br />
                Hashaan huuraweynow, Subeyr Maxamed ka hantiyey<br />
                Hashaan haaruf dhogorrow, haaruun u quursaday<br />
                Hashaan Dalal harkoo galay, hargawaaxa kaga diray<br />
                Hashaan hoorinta Raabbi3 leh, heeraaga ka asladay<br />
                Hashii hanaddadeedi, ku hamsiyey waraabuhu<br />
                Hashaan haatuf uga diray, Iljeexii4 hagaysnaa<br />
                Hashuu ka hanfariiree, hubin waayey jeerkii<br />
                Hashuu ka himbiriirsaday, Hiiradkii5 qurmoonaa<br />
                Hashuu hawdka jaree, haaruhu ku gaareen<br />
                Hashaannu haayaddeed gelin, hooyhooy markaan niri<br />
                Hashuu huray dharaartii. fulihii hingaarraa<br />
                Hashuu hoogayey yiri, hohey! maxaa inoo dhaqay<br />
                Hashuu iiga haajiray, Gurraasihii6 habka xumaa<br />
                Hashaannu horarin dirirteed. harabkii afka caddaa<br />
                Hashaanan haybta reer Magan. waxba aanu ku hamkayn<br />
                Hashaan sumadda hororka ah, halka luqunta kaga dhigay<br />
                Hashaan baarqab heeg dheer, haysimada ugu daray<br />
                Hashaan soo hintiqiyoo, hadba hogob ku soo furay<br />
                Hashaan kaga hareerraa. haaweyda caydhaa<br />
                Walle maanta kii hola, huga dhiigga kaga qubay!</p>
            <p>Waxaan ka qoray Cali Cabdi Guuleed sannadkii 1967kii.</p>
            <ol type="1">
                <li>Arag gabayga 26aad.</li>
                <li>Warfaa Xirsi Khalaf.</li>
                <li>Raabbi Guuleed Xirsi.</li>
                <li>Iljeex: Xuseen Yuusuf Xirsi, wuxuu ka mid ahaa raggii abaabulay
                    shirqoolkii Gurdumi.</li>
                <li>Hiirad Nuur.</li>
                <li>Gurraase Xaaji Cali, wuxuu isna ka mid ahaa raggii abaabulay
                    shirqoolkii Gurdumi.</li>
            </ol>
            <h3 id="xirsiyow-hagaagtay">Xirsiyow Hagaagtay</h3>
            <p>Cabdullaahi Aaden Kiye oo reer Cali ahaa ayaa reer Haaruun nin ka
                dilay. Dabadeed Sayidku – si uu reer usoo jiito, wuxuu damcay inuu laba
                reer fidno, dagaal, iyo guubaabo ka dhex abuuro si aanay gaashaanbuur u
                noqon oo Daraawiish uga soo horjeesan.ee ay Daraawiish ugu soo biiraan.
                Gabaygan soo socda ujeeddadiisu waxay la socotaa gabaygii ahaa:</p>
            <p>“Cabdullaahi waxaa loo qurajaray, waa qabiil li’iye”</p>
            <p>Ninkuu Sayidku ku halqabsaday, gabayganna usii dhiibay Daraawiishi
                war fiican kama bixin, wuxuuna Sayidku yiri:</p>
            <p>Xirsiyow hagaagtaye haddaad, hillinka qaadeyso<br />
                Dhexdu waa habheeboo, naftaad u hawalaysaaye<br />
                Harraad kama baqaan niman hadday, heli karaayaane</p>
            <p>Horweynkiyo haleellada nirgaa, loo hintiqinaayo<br />
                Hammuunta iyo gaajada ninkaan, haysan baa qaba e<br />
                Haan iyo sibraar baad ku shuban, halab haruurkeede</p>
            <p>Hayin baad ku raran qaalin waa, hilay la buubkiiye<br />
                Hawdkaad maraysiyo cidladu, way nala heshiise<br />
                Halaq iyo libaax horara iyo, haayir iyo tuugga</p>
            <p>Astaadkaa ku heli oo Rabbuu, kaala hoos geliye<br />
                Habeenkaad Ogaadeen tagtoo, reer Isaaq hoyato<br />
                Hawraartaan kun faro iiga gee, hagari nwaa ceebe</p>
            <p>Ha’dana yey ka dhicin xarafta, waa lagu hagaajaaye<br />
                Hadle1 iyo Umaad2 iyo Yuusuf Qaraf3, hadalku waa qaan dheh<br />
                Jiciirkii4 hormuudka u ahaa, hoos ahaan ugu dheh<br />
                Waxaad haybta reer Cali ku tari, helay warkiinnii ku dheh</p>
            <p>Nimankii huwan ahaa dadkaan, ugu han weynaa dheh<br />
                Hiimadaan idiin sidaynay, iyo hadal naloo keenay<br />
                Waa laba hiyoo kala fogaan, haab isu lahayn dheh</p>
            <p>Haaruun inuu dilay la maqal, horiyihiinnii dheh<br />
                Waxaa Haradigeed5 nooga timi, dhimay halyeygii dheh<br />
                Mase taladu waa hudur warkay, nagu hasaayeen dheh</p>
            <p>Cabdullaahi6 haad inuu cunaan, hanadyo loo laynin<br />
                Ay nolol haweystaan kuwii, haniyihii gooyey<br />
                Ay heli karaan saas guntii, haarufta lahayde</p>
            <p>Hurrihii7 xunka ahaa inuu, waran ku haylhaylo<br />
                Oo halawda jaray geesigii, lagu hagaagaayey<br />
                Oo midab haldhoolow tukaha, siiyey hilibkiisii</p>
            <p>Waa haramcad aargoonle cunay, hadalka qaarkiise<br />
                Bah-Dhulbahante hoog kama maqnoo, heeran boqontiiye<br />
                Waa hadaadun reer Maxamedkay, hibadu saarrayde</p>
            <p>Alleyle halkaa uma ilayn, horinta Guuleede<br />
                Nimankaan hubkoodiyo ogaa, halalacayntoodii<br />
                Aan qolo ku haystaa dhaqnayn, haybad iyo xoolo</p>
            <p>Nimankii hubka caddaa midgaan, hoorle laga yeelye<br />
                Aan hubsado halkay fali kuwaa, lagu hariiryeeyey!</p>
            <p>Waxaan ka qoray Xaaji Aaden Xuseen sanadkii 1955kii.</p>
            <ol type="1">
                <li>Hudle: Hudle (Boojaali) Yuusuf Maxamed</li>
                <li>Ina ayihiisii la garan waa.</li>
                <li>Yuusuf Qaraf: Yuusuf Iimaan Cumar.</li>
                <li>Jiciir:Jiciir Maxamed Liibaan Jiisoow.</li>
                <li>Haradigeed: Waa 28 balli oo u dhexeeya Harafaafan-yar iyo
                    Harahabaskuul.</li>
                <li>Cabbaas: Aw Cabbaas Xuseen Muuse, waxaa lagu dilay shirqoolkii
                    Gurdami.</li>
                <li>Hurre: Ibraahim-Bayr Xasan Odowaa.</li>
            </ol>
            <h3 id="xuseenow-ninkii-hagar-yaqaan">Xuseenow Ninkii Hagar Yaqaan</h3>
            <p>Waxaan horay usoo sheegnay in ammaan iyo aflagaaddo mid kasta ha
                noqotee Daraawiish gabayo badan loo mariyey. Cali Jaamac Haabiil ayaa
                Daraawiish gabay usoo mariyey, gabayga halkudheggiisuna wuxuu ahaa:</p>
            <p>“Dameerkaa hariiryaha leh iyo, heer Dhulbahantaa leh”</p>
            <p>Sayid Maxamed alabkiisa ahaa, haddii gabay loo mariyo, asuu doono
                inuu hadal ka celiyo, inuuba baro dheereeyo, gabaygana wuxuu ka tix
                raacay kii Cali Jaamac, wuxuuna yiri:</p>
            <p>Xuseenow ninkii hagar yaqaan waa, habaar qabe e<br />
                Ninna hagagi mayo run baan, heeg u marayaaye<br />
                Haddii aan hammiyey aakhiraan, laga habaabeyne</p>
            <p>Harti nimaan aqoon baa yiraah, hadalka qaarkiise<br />
                Waa niman hurmuud wada ah iyo, hanadyo waaweyne<br />
                Waa nimanka haybtoodu tahay, Haashinkaas kore e</p>
            <p>Waa nimanka deeqi hanbaday, hibo Ilaaheeye<br />
                Waa niman intay hodon yihiin, hoog ku sii daraye<br />
                Waa niman gob baa lagu hirtaa, lagu hagaagaaye</p>
            <p>Waa nimanka daaraha hurdiyo, harac dallaal weyne<br />
                Waa niman xariira huwanoo, huga ku laafyoone<br />
                Waa niman hashaarka gole, marada haafeyne</p>
            <p>Waa nimanka doonyuhu Hindiya, uga himbaartaane<br />
                Waa niman haruur iyo bariis, hoyga loo dhigaye<br />
                Waa nimanka baanfuuqayee, timirtu hoos u taal</p>
            <p>Waa niman aleeliyo horweyn, heel ka buuxsadaye<br />
                Waa niman adduun lagu huroo, maal hareerimine<br />
                Waa niman intay wada habceen, heesiguun dhiciye</p>
            <p>Waa niman hingaar lama watee, haybad guursada e<br />
                Waa niman hablaha ay qabaan, halalac leeyaane<br />
                Sida heegadoo curatay bay, shuqul billaacaane</p>
            <p>Waa niman hub iyo dowladnimo, haytsa weligoode<br />
                Waa niman u heensayn fardaha, halabsigoodiiye<br />
                Waa niman halqooqaha rogaal, heegma weligoode</p>
            <p>Waa niman hadday rag is hayaan, huriya baaruude<br />
                Waa niman madaafiic higliyo, haaliggii ridiye<br />
                Waa niman hanaanaca kufriga, hoor kasoo qubaye</p>
            <p>Daaroodku waa wada halyey, kalase hayb roone<br />
                Dalka kalena waxaa wada hulqiyo, huubo doora lehe<br />
                Waxse heer leh haad fereenji, iyo harabka Iiddore</p>
            <p>Kuwa fuudka heeminahayoo, himishku duulaayo<br />
                Aan tan iyo Haabiil dheeryaha, lagula hawshoonnin<br />
                Iyana heer inay leeyihiin, hubantiday weeye</p>
            <p>Hiliblaha dukaaminahayoo, horary ceeriinka<br />
                Oo dhiigga soo hililiqlayn, haysha ka caseeyey<br />
                Iyana heer inay leeyihiin, hubantiday weeye</p>
            <p>Nimanka hablaha soorta guri, ku hargawaaxaayey<br />
                Ee tii wax hoomay tiara, kula haliilaayey<br />
                Iyana heer inay leeyihiin, hubantiday weeye</p>
            <p>Nimanka hawaaree sidii, habas u kowdiiyey<br />
                Oo aan futada haawineyn, hogobka aad mooddo<br />
                Iyana heer inay leeyihiin, hubantiday weeye</p>
            <p>Nimankii sidii awr hayina, hilayga qaadaayey<br />
                Hinjiga iyo culayskii, kuwuu hoolay dhabarkooda<br />
                Iyana heer inay leeyihiin, hubantiday weeye</p>
            <p>Raggii hiirta waaberi, dillaal hadalladuu roori<br />
                Oo aan hunguriga maalimeed, soo hargalahaynin<br />
                Iyana heer inay leeyihiin, hubantiday weeye</p>
            <p>Nimankii habeedlay ummula, huga u mayraaryey<br />
                Nimankii habeen iyo dharaar, hiribka qooshaayey<br />
                Iyana heer inay leeyihiin, hubantiday weeye</p>
            <p>Ragga idaha horsanahayoo, saxaraduu heegan<br />
                Iyo nimanka hooyadood ku oran, habartu waa dhuustay<br />
                Iyana heer inay leeyihiin, hubantiday weeye</p>
            <p>Axmed Nuuxa nirig haaruf badan, kabar u heereeyey<br />
                Ee hillinka meeshiyo, Hiraab habaqluhuu qaaday<br />
                Iyana heer inay leeyihiin, hubantiday weeye</p>
            <p>Muusecarraha haragga iyo, hoorka xiranaaya<br />
                Oo qurunka ay huursadeen, lagu hunqaacayo<br />
                Iyana heer inay leeyihiin, hubantiday weeye</p>
            <p>Ciisaha bakhtiga hiigayoo, haadka qalanaaya<br />
                Oo calaha habuurka badan, hagida meegaaya<br />
                Iyana heer inay leeyihiin, hubantiday weeye</p>
            <p>Habar Yoonis iyo reer Jugliyo, Habar Magaadloo dhan<br />
                Iyo Caliga1 hoosada Berbera, huluqa jiida<br />
                Iyana heer inay leeyihiin, hubantiday weeye</p>
            <p>Intii heer lahayd ma aan dhammayn, hebelladoodiiye<br />
                Hayska hoobbiyeen nimanka aan, heray boqontiiye<br />
                Inta aan hunduudaa ka badan, hiisha geedaha e</p>
            <p>Niman baan hullaabee, ma oron hiijo iyo ceebe<br />
                Waxsaan hubinayaa waa inay, hadiyad keenaane<br />
                Hayeeshee intaasaan hojee, hor Allahay geystay!</p>
            <p>Waxaan ka qoray Cabdi Cali Guuleed sanadkii 1957kii.</p>
            <ol type="1">
                <li>Cali Jaamac: Cali Jaamac Haabiil, wuxuu ahaa gabayaa caan ah,
                    wuxuuna ka mid ahaa raggii ay Sayid Maxamed isu gabyeen.</li>
            </ol>
            <h3 id="hunguri-subeer">Hunguri Subeer</h3>
            <p>Gabaygani wuxuu ka mid yahay gabayadii Halacdheere ku saabsanaa,
                Hobyana ka billowday, loona waddamiyey bari, galbeed, koonfur iyo
                waqooyi, Sayidka oo la yiri wuu ka qaybqaatay wuxuu yiri:</p>
            <p>Hunguri Subeer wuxuu ka ridi, hogobyo shaydaane<br />
                Mar haddaanu heeg dheer lahayn, ama hoggaan ceeja<br />
                Wax hubaal ah waa inuu ka iman, haradi ciideede</p>
            <p>Waa waxaan habaaroo Ilaah, heeray boqontiiye<br />
                Hidyaa wadatay wiilkii, hadduu hilinka soo qaaday<br />
                Huwan muu u kaco kuma qaddeen, hodon qabeenkiiye</p>
            <p>Hartidaba wax badan baa ku nool, hilib ugaareede<br />
                Koluu hiirad oo kale noqdoo, ibilka haaneedo<br />
                Bal maxaa Hobyuu u dhigay, arladu kala hoyaad roone</p>
            <p>Hargawaaxiddii baan ku dilay, tuugga haysha lehe<br />
                Hanqarkii rasaastaa wadnuhu, la halcanaaye<br />
                Guutooyinkii loo humeey, hadafka raaceene</p>
            <p>Hanbo kaa sugaa ama hoheey, kugu haguugaaba<br />
                Hanta nimaan lahayn looma tago, holaca jiilaale<br />
                Haaweyda aan dhacay maxaa, haatufka u geeyey?</p>
            <p>Iyaguba halaaggaan badey, la hundhuraayaane<br />
                Daraawiish hinfirinimay wax badan, hanatay reerkiise<br />
                Waxay ka hanfariireenba waa, huubo dooro lehe</p>
            <p>Hawiye iyo Daaroodba waa, hayb ka gooniyahe<br />
                Ma way sooryadiin helin karaan, ma hagranayaane<br />
                Miyey hadi karaayaan wax bixin, heliba maayaane!</p>
            <p>Nin hammuunta kaa bi’inahayaa, lagu haddoomaaye<br />
                Mar hadduu hadaadumo, xarrago haybaddeed malehe<br />
                Haadaa qabiil nimaan ahayn, hibo miyuu dhiibi?</p>
            <p>Qamaanow1 hiddada meel san baa, lagu hagaajaaye<br />
                Hadku waa hadkii idin khatalay, Haraddigeedkiiye<br />
                Hannaankiina nimankii yiqiin, weydinkii huraye</p>
            <p>Haddaad diinta soo haybisaan, kuma hungowdeene<br />
                Haadaan waiaa idinku guray, habaski gaabnaaye<br />
                Hadalka Keenadiid buu maqlay, hayaad kale mooge</p>
            <p>Haddeer iyo haddeer goor qallaa, halaba keenaaba<br />
                Haamaan idiin shubi lahaa, halab karuurkeede<br />
                Haleelooyinkaa idinku filan, hootanuugta ahe</p>
            <p>Hareerihiinna waa dhigi, waxaad ku himbilyootaane<br />
                Intaad higis dhan soo qaadataan, halacna too raacsha!</p>
            <p>—</p>
            <p>Waxaan ka qoray Xuseen Aabi Cilmi Xaasey l965kii.</p>
            <ol type="1">
                <li>Qamaan: Qamaan Bulxan Yuusuf oo ahaa gabayaa caan ah.</li>
            </ol>
            <h3 id="cali-xaaji-axmed">Cali Xaaji Axmed</h3>
            <p>Gabaygan gaaban waxay ulajeeddadiisu ahayd – in loogu hal daro
                Darwiish la oron jirey Cali Xaaji Axmed Aaden oo ay Sayidka habrawadaag
                ahaayeen, Cali waxaa dhasay Balax Seed Magan, Sayidkana hooyadii waxaa
                la oron jiray Carro Seed Magan.</p>
            <p>Waxaa la yiri dagaalkii Ruuga ee Koofil ayaa lagu dilay Cali Xaaji
                Axmed oo fardaha Daraawiisheed buu madax ka ahaa, markii dagaalka foodda
                la is geliyey asaan wali la isu jilib dhigin, ayaa gaalkii girligaan
                Daraawiishta ku afuufay. Halkaas ayuu Cali Xaaji ku yiri, “War fardaha
                xabbadda dib uga qabta.” Waxaa markiiba loo qaatay inuu baqay, maxaa
                yeelay Daraawiish waxaa caado u ahayd in haddii tacshiiraad ama laba
                lays dhaafsado ay cadawga jiiraan.</p>
            <p>Hadalkii Cali Xaaji oo ahaa “Fardaha rasaasta ka qabta!” hadii
                Sayidka loo geeyay ayuu mariyey gabaygan oo wuxuu yiri:</p>
            <p>Caliyow habaaskii inaad, hadaftay lay sheegye<br />
                Hadalkaagu siduu noogu yimid, waa hagoognahaye<br />
                Waa kuu hundhuraayaa siduu, hooggu kuu maraye</p>
            <p>Hadda aynu joogniyo intii, horay ka aamiina<br />
                Abidkood dagaal ma hargadaan, haybta aan nahaye<br />
                Adigaa hinjiga noo wada ee, haaligyaan nahaye</p>
            <p>Hulqe aabbahaa baa ahaa, hogoshki dheeraaye<br />
                Waa wuxuu Hubeyr ugu fakaday, Haarriyaan dhicine<br />
                Maxaa habarwadaaggay ka dhigay, haadka cararaaya?</p>
            <h2 id="dhammeystir">Dhammeystir</h2>
            <p>Halkan waxaa ku dhammaaday 120kii gabay ee aan gogoldhigga ku soo
                xusnay iyo 16 gabay oo rag kale mariyey isla markaana gabayada Sayidka
                iyo Daraawiishta xiriir la leh.</p>
            <p>Haddaba, wixii khalad ama gef ah ee buuggan ka soo baxa, ulakac ma
                aha, sidaa ayaana lagu soo ururiyey – iyadoo weliba raadintuna aad u
                daba dheerayd, wakhti badanna ay nagu qaadatay ururinta iyo qorista
                labadaba. Hase ahaatee, waa murti iyo taariikh Soomaaliyeed oo lama kala
                xigo ee sida saxa ah haddii aad hubto soo gudbi. Qof kasta oo gabay
                hubaal ah ka haya Diiwaankaan ama taariikhdii Daraawiisheed, iwm. Haddii
                ay kula tahay inaad diiwaanka wax taabbagal ah ku biirin karto, waxaannu
                kaa codsanaynaa inaad degdeg ula soo xiriirto qorayaasha iyo dhamaanba
                dadka ka shaqeeyay buuggan. Aad iyo aad baannu uga mahad celinaynaa wax
                kasta oo nala ku soo kordhiyo.</p>
            <p>Waxaa jirto oo weliba hubaal ah, in gabayada Diiwaankan ku qoran ay
                dadka qaarkii ku adag yihiin, laakiin waxaannu idin la socodsiinaynaa in
                aysan shaqadii buuggu weli dhammaan. Waxaannu rajaynaynaa inaan helno
                dad af-Soomaaliga iyo taariikhda Soomaaliyeed aqoon dheer u leh isla
                markaana naga caawiya sharraxa , ujeeddada, sarbeebta iyo macnaha
                faahfaahsan ee gabayada.</p>
            <p>Gabayada Diiwaankan waxaannu ku tala jirnaa inaannu kordhinno. Sidaas
                awgeed ciddii haysa gabay Daraawiisheed, mid ay mariyeen iyo mid loo
                mariyeyba, fadlan soo gudbi, waa taariikh isla markaana waa lagama
                maarmaan in la qoro oo la diiwaan geliyo si aanay u lumin ee ay murti
                dhaxalgal ah ugu noqoto jiilalka dambe.</p>


        </div>
    </main>
</body>

</html>