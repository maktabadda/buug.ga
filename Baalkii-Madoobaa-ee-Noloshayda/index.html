<!DOCTYPE html>
<html lang=so>

<head>
    <meta charset=utf-8>
    <title>hoyga buugta</title>
    <meta content="hoyga dhigaalka afkeenna hooyo" name=description>
    <meta content=#212121 name=theme-color>
    <meta content="dark light" name=color-scheme>
    <meta content=#ffffff name=msapplication-TileColor>
    <meta content="width=device-width,initial-scale=1" name=viewport>
    <link href=/stylesheet.css rel=stylesheet>
</head>
<body>
  <main class=normalize>
    <div class="content">
      <h1 class="title">Baalkii Madoobaa ee Noloshayda - Warsame Cumar Xuseen
        (Shiidleey)</h1>

      <p>[Warsame Cumar Xuseen “Shiidleey”] 2016</p>
      <p>WARSAME CUMAR XUSEEN “SHIIDLEEY”</p>
      <p>Dhamaan xuquuda buugan waxay u dhawarantahay qoraaga. Lama badsan
        karo si kasta oo loo dhigaba, iyadoon ogalaansho loo haysan. Cidii ku
        xadgudubta waxaa lala tiigsan doona maxkamad sharci ah oo adduun ama
        waxaa lala sugi doona mid aakhiro ee Alle,iyadoo shareecada Islaamku ay
        meel cad ka istaagtay xaaran ahaanshaha bililiqaysiga buugta, sida ku
        xusan buuga “Xuquuqda Daabacaadda” ee Sheekh al-Albaani.</p>
      <h2 id="mahadnaq">Mahadnaq</h2>
      <p>Mahad dhammaanteed waxaa iska leh Alle swt ii suurtogaliyey
        dhammaystirka buuggan kooban, waxaan sidoo kale u mahad celinayaa
        waalidkaygii isoo barbaariyey ee igu tabcey iganna dhigay qofka aan
        hadda ahay Alle ka sakow.</p>
      <h2 id="hordhac">Hordhac</h2>
      <p>Baalkii Madoobaa ee Noolashayda kolka koobaad, inta aad si dhaygag
        leh isu taagto ayaa aad u hollan doontaa inaad akhrido magaca, dabadeed
        aad kala furto si aad u daalacato nuxurka gudihiisa ku jira; waxbaad
        dareeemi doontaa, niyaddaadana bilawgaba ruxi doona mustaqbal gabadheed
        oo quruxdiisu soo carfayso, bilawga goortaad akhrisato waxaad dareemi
        doontaa mustaqbal dhan walba ka qurux badan. Ugu horraynta, nolosha
        curdinka ah iyo hanka aqooneed ee gabadhan qisadu ku socotaa siday u
        bilicsan tahay ayaad la dhici doontaa kuna dareeen siin doona
        ifa-faalaha mustaqbal ee gabadha iyo sida ay meel sare u hiigsanayso;
        haddana dhanka kale isla daqiiqado ka gadaal nolol guri , jacayl,
        naxariis iyo niyad samaan leh ayay laydheedu ku jiidhi doontaa; adigoo
        sii baraadla’ ayay albaabbada naxdintu markaliya isku kaa ballaqi
        doonaan! Maan kaaga waxaa kusoo deg-degi doona niyad jab, rajo-dhig,
        nacayb-rageed iyo inaad guur inan rageedba ka xanaaqdo! Waxaase kuu
        caddaanaysa, tabaha iyo xeeladaha ragga noocooda gaabsi doonka ahi ay
        gabdhaha ku hodaan kuna hagar-daameeyaan. Waxaad sidoo kale ku baran
        doontaa sida rag badani ay ugu cayaaraan mustaqbalka gabdho badan oo aan
        nolosha u bislayn. Ninku kolka uu khayaano usoo xadhka soohdo kama nasto
        illaa uu ka gungaadho, waana halkay daaran tahay maah-maahda odhanaysa
        “nin danleh ma daalo”.Dhiganahani wuxuu macalin bilaa shilimaada kaaga
        noqon doonaa tabaha lagu soo xero geliyo gabdhaha kuwa ugu weyni inay
        yihiin ereyada dareen taabadka leh ee macaan kuwaa soo muujinaya jacayl
        aan dhuunta dhaafsiisnayn iyo daacad nimo aan carrabka ka korayn taasi
        oo ay adag tahay inay fahanto gabadh yari illaa mid gaaso-baxday mooyee.
        ? Buuggan oo si xikmadaysan, misana xeeladaysan uu qoraagu ugu soo
        gudbinayo sheeko la yaab leh oo ka dhacday gudaha magaalada Xamar
        sannadihii lasoo dhaafay, dabadeedna qalinka inta la dultagay si
        heersarraysa innoogu soo gudbiyay. Waxa ay qisadani ku habsatay gabadh
        da’yar oo markaas soo baxaysa qurux iyo qaayana isku darsatay balse
        nasiib darro uu qalbiga ka xaday ragga nooca loo yaqaanno
        “Shabeel-naagoodka” mid ka mid ah. Intii uu gabadhan marxaladaha kala
        duwan la maraayay wuxuu u adeegsaday hubka qalbiyada dumarka lagu
        gumaado kuwooda ugu culus uguna awoodda weyn, si uu u gaadho danta uu ka
        leeyahay. Waxa ay taasi dhalisay in gabadhii kalgacayl aan jirin lagu
        sabo lagana danayso, iyadna ay waydo guud ahaan mustaqbalkeedii
        gabadhnimo iyo kii geeddi socodkeeda nololeed labadba. Qalanjadii
        curdinka ahayd oo ku cataabaysa, “Caku inan rageedoow, Maxaad gabadh
        cunteenood, Cidlo madhan dirteenood, Cisigii ka faydeen” misana ciirsi
        weyday oo calool xumo daraadeed xilliyada qaarkood isla hadlaysa, ayaa
        qoraha la wadaagaysa gun iyo baar sidii ged-geddoonka waayuhu ku
        ahaayeen intii marxalladdan kakan ay dhex muquuranaysay iyo hadda siday
        wax yihiin. Iyada ayay qisadani qabsatay, iyada ayaana ah mataalaga ugu
        weyn ee qisadan. Muddo markii af macaan lagu sabo, waxaa lagu beeri
        doonaa jacayl aan dibnaha dhaafin iyo mustaqbal guur oo aan maanka
        gaadhsiisnayn; waxay la jiifi waayaysaa jacayl mala-awaal ah, kaasiyoo
        oontii ka jaray anfaca dhammaanteedna uga soontay, iyo illin aan xad
        lahayn oo ku gun-xidhan waayidda muuqiisa oo sida dheemmanta ugu
        hillaaca, muddo waxay la noolaato dareen aan jirin oo la dhacsanaato
        hawo been ah iyo farxad malo-awaal ah, waxay soo gaadhaysaa xilligii uu
        ka dheeraan lahaa. Gabbal dhacii ay faraxa iyo rayn-raynta kaga soo
        guryo-noqotay wuxuu isku geddiyay mid murugo iyo ciil badan, waxay
        qaadaysaa “badnidaa habeen yahaw, baryi waaba waagii” . Goortuu ooggu
        iftiimay, maba aysan seexan’e waxay caga-cagaynaysaa daqiiqadihii ugu
        eedaadka iyo anfariirka badnaa; waxaana la joogaa gegida diyaaradaha ee
        Aadden Cabdulle, cagtuu saaray ayay gacaha dhulka la weyday, waxay kasoo
        baxday garoonkii diyaaradaha iyadoo qalbigu ruxmayo. Noloshu ayaantaa
        dabadeed waji gabax iyo madaw ayay isu beddeshay boholyawga caashaquna
        boqol ayuu kor u dhaafay, balse nasiib umay helin aleenkii koowaad uu
        usoo diro inay is maqlaan, dharaaro ka gadaal kolkii lays helay ayaa
        halkii lagasii amba qaadayaa jacaylkii danaysiga ku salaysnaa! Mudo
        waxay sidii ahaataba Yaasir oo ahaa danaystihii maanka gabadha
        dullaystay ayaa soo gaca dhigtay banderka Xamar, ray-rayn iyo u riyaaqid
        dheer ka gadaal wuxu la helay dabinkii uu la rabay kolkuu ka danaystayna
        waaka tagay. Meel uu jaan iyo cidhib dhigay kolkii la waayay dantu waxay
        is baraysaa gabadh la dhalatay Yaasir oo ahaa danaystiihii makalay
        mustaqbalkii ifayay, kama aysan helin gar-gaar buuxa, niyad jab iyo
        luuf-luuf dheer ka gadaal, Yaasir muusan mahadin wuxuuna galay dhakhtar
        taasiyoo loo dhigay qalliin xubinta taranka ah! Sheekadan oo ah mid
        wajiyo badan, danta ugu weyn uu qoruhu ka lahaa oo ah, sida ugu habboon
        in loo soo tebiyo gabbood-fallada raggu u geystaan haweenka iyo dhaqanka
        tacaddiga ku salaysan ee ay kula dhaqmaan aalaaba gabdhaha. Sidoo kale
        ujeedka ka dambeeya soo gudbinta sheekadani wuxuu biya dhaceedu yahay
        wacyi gelin iyo digniin akhriste yaasha tusaale nool u ah siiba gabdhaha
        aan wali nolosha u bislaan, sidoo kale akhriste yaasha waxa loogu
        talo-galay inay noqdaan farriin tebiye-yaal intii aanay qalin ku gaadhin
        carrab ku gaadhsiiya iyaga oon lunsanayn xaquuqda qalinka qoraha.
        Dhiganuhu wuxuu u qaybsan yahay afar qalcadood oo mid kastaa ku qotonto
        hirarka iyo is ged-geddiga qisadu hadba halkay marayso, taasiyoo
        akhristaha u sahlaysa isku xidhka iyo mid kastaa macnaha ay xambaarsan
        tahay. Dhiganuhu wuxuu u qoran yahay qaabka ugu qurux badan uguna
        farshaxansan ee wax loo qoro, suugaan cuddoon ayaa ku xardhan iyo ereyo
        ka turjumaya xaqiiqada hadba halkay wax marayaan. Akhriste kastaa wuxuu
        ku raaxaysan doonaa qaab-qoraalka dhiganahan. Akhristuhu keliya qisada
        iyo biyo-dhaceeda uun ugama faa’iidaysan karo ee sidoo kale wuxuu uga
        faa’iidaysan kara qaab-qoraalka xardhan iyo sida dhigane soo jiidasho
        leh loo qoro. Yaan lagaaga sheekaynine adigu noqo ka sheekeeye kuna
        cibro qaata dadkana uga faa’iideeya.</p>
      <h2 id="barashadii-madoowayd">Barashadii Madoowayd</h2>
      <h3 id="section">1</h3>
      <p>Waa goor salaaddii Maqrib uun hadda laga soo baxay oo gabbalkii
        dumay. Waa cawaysin neecawda dhacaysaa ay ku fiican tahay laba abqaalay
        jacayl oo yagleelay reer inay ku laydhsadaan oo ku wada damaashaadaan
        laydha saxansaxada wadata iyo jawiga qurxoon ee dhulka, buuraha iyo
        cirka isku gedaaman si ay usoo xasuusiyaan abuurka kalgacaylka laabtooda
        jiifa iyo quruxda qoyska ay ku midoobeen. Waxaan ka soo baxay irridda
        dhexe ee gurigayga anigoo u socda inaan wakhti ku qaato dhisme ka kooban
        miis iyo afar kursi oo ku hareeraysan oo nooca lagu nasto ah oo ku
        yaalla dayrka aqalka aan ku noolahay. Waxa aan salka la helay mid ka mid
        ah kuraastii waa kursi si qaab leh la isu dul saaray, dushana waxaa ka
        marsan rinji midabkiisu caddaan yahay. Marka aan halkan naftayda
        saacaddo kooban kula qaato waxay iiga duwan tahay dhammaan saacaddaha
        kale ee aan cid kale la qaato, marka laga reebo wiilkayga curad ee
        Cabdiraxmaan oo aan aad u jecelahay ina ilowsiiya dhibaatooyinka ku
        xeeran wakhtiga aan ku suganahay.</p>
      <p>Guriga cid aan Cabdiraxmaan yare ahayni iguma weheliso hadda, isaguna
        soo-jeed badan oo maanta ah ka dib wuu yara seexday. Dabadeed waxaan
        door biday inaan wakhti siiyo amaanadda (nafta) igu jirta si aan isu
        xisaabiyo ama nafta ugu sasabo waxyaabo hore oo tegay si culayska aan
        dareemayaa iiga kala yaraado. Goortii aan fadhiistay kursigii waxaan
        lugtayda midig dul saaray tayda bidix. Ka dib waxa aan si aan gabbasho
        lahayn u daawaday quruxda xiddigaha midiba meel ku libidhsan tahay ee
        aan weli si toos ah cirka isugu shareerin iyo dayaxa shan iyo tobnaadka
        ah ee ku dhow inuu dhulka sidii dharaar ay tahay u iftiimiyo, daawashada
        quruxda cirkan uu Alle SWT taagay ayaan in muddo ah ku maqnaa.</p>
      <p>Waxa ay ilbidhiqsiyo gudahood maskaxdaydu soo celisay xusuuso hore oo
        qurux badan iyo waayahii anan mahadin ee ka danbeeyey. Waa gu’yaal qiimo
        badnaa oo ku siman xilligii inannimadayda iyo damacaygii burburay ee
        caawa halkan i fadhiisiyey. Waxaa sida dhibicda roobka isaga soo daba
        dhacaayey xusuusaha ma-guuraanka ah ee ku duugan laabtayda kuna qoran
        farta waaweyn iyo khadeeyaha aanay sinaba suurtogalka u ahayn inuu
        masaxmo Alle amarkii mooyee. Waa xasuuso kal hore iyo bilawga amintaan
        garaadsadey illa caawa oo aan halkan fadhiyo, ee aynu ka war doonno oo
        ogaanno bal mawjaddaha aan xuduudka lahayn ee isku kay dhex hirdamaaya
        iyo halka ay ka bilaabmaan.</p>
      <p>Waxa aan madaxa la kacay oo aan garaadsaday anigoo la nool qoys ka
        kooban Hooyo, Aabbo iyo walaalo dhammaantood wiilal ah oo laba ka mid
        ahi ay iga waaweynaayeen, halka labada kalena iga yaryar yahiin. Waxaan
        isku arkaayey inaan ahay dheemman yar oo ku dhex nool qasri ay cammiraan
        waalidkay iyo walaalahay oo i jeceli. Nolol baan ku soo koray la iga
        badiyey koolkoolin, ilaalin iyo inaan noqdo qof waxa ay doonayso lagu
        ixtiraamo oo loo qabto. Waxaa intaas garab socday in waalidkay xil weyn
        iska saaraayey toosinta dhaqankayga, ku barbaarinta edaabta saxda ah ee
        Alle SWT iyaga faray iyo dhaqanka Soomaalinnimo ee quruxda badan ee
        jidaynaaya dhawrsoonaanta hablaha. Waxa qoyska Alle iga beeray ka unkay
        oo laga dhisay magaalada Hargeysa ee caasimadda Jamuuriyadda
        Soomaaliland, waa isla halka aan ku dhashay aniga iyo afartayda walaal
        ee hadda jiraa. Hargeysi waa magaalo si aad ah maalinba ta ka dambaysa
        uu koboc ka muuqdo oo dadku u bislaadeen in ay rogaan shaagga
        horumarka.</p>
      <p>Waxay noloshu ku socoto qadar Eebbe oo aanu ku noolaanno nolol
        qurxoon waxa isa soo taraysey da’ayda. Markii aan jiray lix sanno ayaa
        waxaa lay geeyay malcaamad Quraan, taas oo ahayd bar bilowgii
        waxbarashadayda. Halkan marka ay maraysay waxaa Alle SWT Hooyo iyo Aabbo
        ku arsaaqey ilmo kale oo lix nagu noqday. Dabadeed waxa aan is
        waydiinaayey “Tolow ma adiga ayaa lagu labayn doonaa mise inamadiina
        ayaa shan noqon doona?” Waxaan wakhtigaas aad u xiiseynaayey inaan helo
        wehel xagga inannimo ah oo i labaysa. Nasiib-wanaag sidii ayey u dhacday
        oo waxaa dhalatey Magool-yar.</p>
      <p>Laydhan qabow ee dhacaysaa waxay si ballaadhan ii xasuusinaysaa
        waayahii carruurnimo ee aan soo maray oo aad u qurux badnaa, Tusaale
        ahaan Hooyo waxaan aad uga baryi jiray in ay Magool-yar ii dhiibto oo
        aan qaado, ka dib waxay igu sasabi jirtay “Hooyo Magool waa wax yar oo
        way inaga jabaysaaye marka ay inoo yara weynaato ayaad hayn doontaa”.
        Hadda Ayaan hadalladaas hooyo si fiican u garanayaa, waayo wiilkayga yar
        ee Cabdiraxmaan uma aammino gacan aan tayda ahayn waana dareen hooyonimo
        oo qurxoon.</p>
      <p>Waxaan ku dhex jiro noloshaas jacaylku hadheeyey oo aan ku soo
        barbaarr dhabta waalid i jecel, caawa waxaan isku qancinayaa in anney
        waxaas oo dhami jirin oo aan ku noolahay gurigan afarta gidaar ah ee
        isoo eegaaya, ee dusha qasriga uga eeg laakiin hoostiisa anan ku helin
        farxaddii ay noloshaydu u baahnayd. Hirarka iska soo daba dhacaaya aynu
        ku noqonno.<br />
        Muddadii aan dhiganaayey malcaamadda Quraanka markii laga joogey sannad
        iyo badh, ee aan dhigtay lix iyo toban jis oo Quraan ah, aniga oo
        suuratul Kahf badhtamaha kaga jirey da’dayduna aad ayay u yarayd xilliga
        aan Quraanka baaxaddaas leeg dhigtay, ayaa ay dabadeed waalidkaygu
        markaas Ii diyaariyeen sidii ay dugsi ii soo qori lahaayeen. Maalmo yar
        ka dib aabbo waxa uu i geeyey mid ka mid ah dugsiyada ku baxa luuqadda
        Carabida oo ku yaalla magaalada Hargeysa.</p>
      <p>Aabbo maalintaas waxa uu barahii i qoraayey dugsiga u sheegay sida
        aan Quraanka u xafidsanahay iyo halka aan maraayo. Intaas ka dib waxa uu
        barahii aabbo ku amaanney sida wanaagsan ee uu iigu tarbiyadeeyay diinta
        Islaamka iyo dhigashad Quraanka. Ka dib waxa uu aabbo u sheegay inuu iga
        qaadi doonno imtixaan oo uu i geyn doonno fasalka aan la qabsan karo.
        Waxaan maalintaas galey imtixaan yar oo iska fududdaa oo uu qaarkood
        afka iga weydiiyey. Kuwo kalena qalin iyo warqad inta uu ii dhiibay ayaa
        uu ii yeedhiyey waxoogaa higgaad ah oo uu barahaygii Quraanku ii dhigey.
        Natiijadaydii ka soo baxday waxay noqotay in fasalka labaad la i geeyo
        sidaasna dugsigii la igu qoro. Waxaa la yidhaahdaa carruurnimada waxba
        laguma illaabee maalintii iigu horreysay dugsiga iyo fasalkaygan cusub,
        illaa caawa oo aan ubad haysto ayaan si fiican u xasuustaa jawiga
        maalintaas iyo waxyaabahii ku gedaannaa.</p>
      <p>Waxaan dhex fadhiyaa fasal anan qofna ka garanaynnin. Labadayda
        walaal ee iga waaweyn ayaa dugsiga dhigta waa se fasalka afraad oo iima
        dhawa. Dhan waan ku faraxsanaa waxbarashadayda cusub dhanka kale
        deegaanka aanan cidna ka garanayn ayaa i saameeyey dabadeed waxaa qasab
        igu noqotay inaan ardayda dhex galo oo aan is baranno. Maalintaas wixii
        ka danbeeyey waxaan noqday ardayad ka adag duruusta loo soo dhigo.
        Sidaasi si la mid ahna qaadata amarrada igaga imanaayey barayaasha wax
        ii dhigaayey ee aan ardayadda u ahaa.</p>
      <p>Waxaan sidii ku dhammeeyey dugsiga hoose/dhexe oo aan muddo toddoba
        sanno ah dhiganaayey aniga oo ka mid ahaa ardayda ay sida gaarka ah
        barayaashu ugu kalsoonaayeen inay dugsiga sumcad u soo jiidi doonaan.
        Da’daydu 16 sanno ayey dhammayd markaan dugsiga hoose/dhexe kaga gudbay
        kaalinta labaad dhammaan dugsiyada gaarka loo leeyahay ee ku baxa
        luuqadda Carabida oo ay haayado maamuli jireen wakhtigaas illaa haddana
        ay maamulaan. Waxaan sii watay waxbarashadayda oo waxaan galey dugsigii
        sare oo isna ahaa dugsi gaar loo leeyahay.</p>
      <p>Marxaladda dhallinyarnimada yaan galey oo waxaan noqday gashaanti
        meel fog laga soo arko oo dhawrsan isla markaana sidata xijaabkii Alle
        SWT ku waajibiyey. Kollay waa tarbiyad iyo dhaqan wanaag lagu yaqaanno
        inan muslimad ah oo dhowrsanaantu u tahay sharaf iyo iney kaga badbaaddo
        waxyaabo badan oo ay kow ka tahay cadho Alle. Waana sababta aan uga
        baxsadey dhibaatooyin badan oo barbaarta soo food-saara marxaladda
        dhallinyarannimo.</p>
      <p>Barxaddan aan fadhiyo waxa aad mooddaa inay iyadu igu
        tukhaantukhinayso mahadhooyinka aan la illaabi karin ee uurkayga jiifa.
        Tan iyo intii aan dabka ka baydhay illaa caawa oo aan halkan yuruuro oo
        aad mooddo inay badweyntii farxadda ahayd ee aan soo qaatay ay ku soo
        koobantay gurigan aan ku noolahay ee anan garanaynnin meel aan uga kaco.
        Waayo nafta ayaa i leh “Walbahaarka iyo degganaansho la’aantaadu yaaney
        cid kale saamaynnin. Adigu waayahaaga laabta ku hayso oo ha kugu
        koobnaato ilmada dhabannadaada qoysay”. Waxaan mararka qaar ku fekerayaa
        tolow yaa maalmaha qaar noloshaadii hore ah kuu soo celiya, si aad u
        faraxdid oo culkayska ku saarani kaaga kala yaraado. Laakiin waxaan ka
        dharagsanahay in iska daa maaline aanu xataa ilbidhiqsi ii soo
        noqonaynnin oo markaas ayaan ogaadaa inaan iska riyoonaayo. Dib aynu u
        jalleecno xusuusaha sida xawliga ah isaga soo daba dhacaaya.</p>
      <p>Waxaan noqday qof Alle SWT hanuuniyey oo waalidna ku tabcay isla
        markaana uu iigu deeqi jiray wax kasta oo baahiyahayga aasaasiga ah ee
        nolosha aan looga maarmi karin. Xilligan waxaan dhexda kaga jiraa
        geeddiga waxbarasho eee dugsiga sare, hamigayga waxbarasho waxa uu ku
        aaddan yahay aqoonta daraasaadka Islaamiga ah oo ah barashada iyo
        ku-camal-falista mid ka mid ah nimcooyinka ugu waaweyn ee Alle inagu
        galladey isla markaana ah waxa keliya ee weligay iga dhex guuxaayey.</p>
      <p>Marxaladdan xilliga dhallinyarada ila midka ahi ku jirto waxaa u
        cusub hasaawaha iyo inuu qof kastaa raadsado qof u qalmaaya oo uu
        nolosha la qaybsado. Laakiin aniga waxa aad mooddaa inaan gebi ahaanba
        ka duwanaa aragtida noocaas ah ee dhallinyaro badani naawilayso, isla
        jeerkaasna ay u haystaan inay tahay tallaabo hore loo qaado. Waxaa tan
        lagu garan karaa in amintaas da’yarta illa midka ahi siiba hablahu ay
        isugu faani jireen inta lab ah ee ay la haasaaween ama xidhiidho la
        lahayeen. Inamada dugsiga ila dhigan jiray qaarkood waxay isku dayi
        jireen inay ii soo dhawaadaan oo ila sameeyaan xidhiidh ku salaysan
        midka dhallintu wadaagto, se dheg uma dhigi jirin oo waxaan naftayda ku
        qanciyey in haddii Alle SWT ii qoray inaan noloshayda cid la wadaago
        inuu ii iman doono aniga oo aann gaaf wareegin. Haddii aanu iiba qorinna
        aan raalli ku noqon doono, waayo waxaa xaqiiq ah in aan waxba laga
        dheefin dibed-wareegga. Inantu haddii ay gashaantiyowdana waa looga
        fiican yahay in waddooyinka lagu arko oo lagu tilmaansado dhaqan xun.
        Tani waxay ahayd sumcad-wanaag iyo anshax la igu soo koriyey oo aan
        illaa hadda aan abaal ugu hayo waalidkey. Alla maxaan farxad badan la
        soo qaatay waalidkaygii iyo qoyskaygaan jeclaa ee uu guddoomiyihiisa iyo
        gadh-wadeenkiisaba uu ahaa aabbahay Alle dharaaro badan ha daayo oo ha u
        siyaadiyo caafimaadka, cududda iyo cimrigaba’e.</p>
      <p>Dhaqannada suubbani guud ahaan waa caado lagu yaqaanno qoys si fiican
        u barbaariyey ubadkooda una dhabar adaygey turunturrooyinka kala duwan
        ee noloshu soo bandhigto, iyaga oo mar kasta door bidaayey in ay
        bulshada u noqdaan kuwo lagu daydo oo lagu majeerto sida kala dambaynta
        leh ee ay u maareeyaan nolosha qoysnimo ee hor taalla.</p>
      <p>Waa Alle mahaddii, hadda waxaa la joogaa gebogabadii dhammaystirka
        geeddigii waxbarasho ee soo taxnaa muddada saddexda gu’ ah ee aan
        dhiganaayey dugsiga sare, waxaana la gaadhey goortii loo fadhiisan lahaa
        Imtixanaadka shaahdiga ah ee lagaga gudbaayo dugsiga sare loona
        xamaan-guranaayo heerka koowaad ee waxbarasha Jaamacadded. Waxa aan
        muddo kooban gudahii soo dhammaystay dhammaan wixii oggolaanshiyo looga
        baahnaa inaan galo Imtixaankaas ee igaga xidhnaa dugsiga. Waxaa si
        habsami leh iigu dhammaadey Imtixaankii anigoo maalin kasta aan ka soo
        bixi jiray aniga oo aad u faraxsan Eebbe amarkii. Muddo ka dib waxaan
        diyaar u ahaa gelitaanka Jaamacadda, kaas oo sida dharaarta iigu caddaa
        waxaan rabo inaan barto oo ah diyaarinta kuuliyadda Daraasaadka
        Islaamiga ah. Laakiin hadafkaygaas guud mid kale ayaa ii raacey hadda oo
        ah inaan caafimaadkana qayb ka barto si aan xirfad maaddi ahna u
        yeesho.</p>
      <p>Caawa oo aan halkan ka fadhiyo dhammaan cilmigii aan soo bartey ayaa
        waxay xasuustaydu si fiican u soo celinaysaa labadaas hadaf ee xilligaas
        maskaxdayda ku wada jirey. In kasta oo aan mar kasta lahaa hadaf guud
        haddana waa kan oo damac kale ayaa i galey. Dabadeed waxa aan is-tusay
        inaan labada Jaamacaddood halmar wada galo oo labada daraasadoodba
        dhigto, haddii wedku i daayo. Fekerkaas iga dhex guuxaayey waxa aan
        go’aan ku gaadhey inaan aabbo kala tashado oo aan talo meelmar ah ka
        dhegaysto, waanan u bandhigay. Waxaana aniga iyo aabbo na dhex martay
        sheekadan;</p>
      <p>Aniga. “Aabbo waad ogtahay oo waxaan sugayaa waa yeedhinta
        Imtixaankii shahaadiga ahaa ee dugsiga sare. Waxa aan diyaar u ahay
        inaan galo Jaamacad oo aann diyaariyo barashada daraasaadka Islaamiga
        ah. Kaasi waa hadafkayga guud iyo waxaan weligayba ku hammiyi jiray
        inaan fuliyana diyaar baan u ahay intaa aan noolahay. Laakiin Aabbo
        waxaa ii dhinac socda damac kale oo waxbarasho oo aan isna jecelahay
        ka-midhodhalintiisa, waana barashada caafimaadka gaar ahaan noqoshada
        kalkaaliso caafimaad oo adeegta ummaddeeda mustaqbalka haddii Alle idmo.
        Aabbo waxaan rabaa taladaada iyo go’aannadaadii aan weligayba ku
        liibaani jiray inaad tanna ka amar-bixiso oo aad i tusto waxay kuula
        muuqato”.</p>
      <p>Aabbo. “Aabbo Mullaaxooy waxaan kaa dhex arkaa yididdiilo iyo rejo
        nololeed oo qurux badan. Waxa aan Alle SWTmar kasta uga mahad-celiyaa
        inuu ikaa siiyey adiga oo iiga kaa dhigay gashaanti aan markasta
        hab-fikirkeeda ku farxo. Aaabbo ma waxa aad doonaysaa inaad labada
        Jaamacaddood mar wada bilowdo markaa?”</p>
      <p>Aniga. “Haa Aabbo haddii ay agtaada suurtogal ka tahay”.</p>
      <p>Aabbo. “Haye Aabbo waan kugu raacsanahay waxii kharash ah ee ku
        baxaayana aniga ayaa dusha u ridanaaya. Laakiin dedaal dheeri ah ayaa
        lagaa rabaa, waayo Jaamacaddu way hawl badan tahay adiguna laba ayaad
        rabtaa inaad hal mar wada bilowdo”.</p>
      <p>Aabbo waa waxaan uga bartay in aanu weligii i niyad-jebin oo uu ii
        aqbalo waxii wanaag ah ee aan jecelahay. Hadalladiisuna dhiirri-gelin
        bay ii yahiin iyo inaan u shidaal qaato sidii aan marar badan rog-rogi
        lahaa shaagga horumarka. Aad ayaan soo dhaeayntiisa ugu diirsadey
        habeenkaas.</p>
      <p>Aniga. “Aabbo yeelitaankaagu waxa uu ii dhisayaa riyooyinka iyo
        rejooyinka aan leeyahay. Waxa aan kuu ballan qadayaa in anan weligay wax
        ku niyad-jebiya samayn doonin, tallaabo anan kaa talo gelinna ku
        dhaqaaqi doonin intaan noolahay. Mahadsanid Aabbo”.</p>
      <p>Waxa keliya ee aan dhawraayey waxa uu ahaa yeedhinta imtixaankii
        dugsiga sare. Waxay ahayd maalin Jimce ah xilligaan helay farriin
        sheegaysey in aroorta oo ay Sabti tahay lagu dhawaaqi doono Imtixaankii
        aan sugaayey. Waa la gaadhey aroornimadii waxaanan u baqooley dhankii
        dugsigu iga xigey. Waxoogaa yar ka dib waan gaadhey goobtii dugsigu ku
        yaalley waxaana laygu wargeliyey in la soo wado oo uu jidka ku soo jiro.
        Waxa aan iska fadhiistay mid ka mid ah kaabadihii dugsiga si aan ugu
        sugo. Inyar ka dib waxaa kadinka dugsiga ka soo galey gaadhi sida
        Imtixaankii aanu sugeynnay aniga iyo boqollaal arday oo kale. May ahayn
        wax la qiyaasi karro shucuurta ka muuqatey wejiyadooda taas oo Arday
        kastaaba ku rejo weynaa inuu derejo sare kaga gudbo Imtixaankaas,
        dhammaantood waxay ku uruureen goobtii uu taagnaa gaadhigii.</p>
      <p>Markaan sidaas uga soo dhaqaaqey halkaan taagnaa waxaan maqley
        magacayga oo saddexan oo lagaga dhawaqaayo mikirifoon cod dheer oo
        gaadhiga guudkiisa saarnaa kaas oo sheegaaya inaan ka mid noqdey ardayda
        ku guuleysatey tobanka kaalmood ee u sarreeya waddanka oo dhan, farxad
        ayaan maalintaas kala qaboobay oo waxaan ka dhaqaaqi kari waayey goobtii
        aan taagnaa een natiijadayda la iigu sheegay waana mid aan filaayey
        inaan ku gudbi doono derejo muuqata.</p>
      <p>Hambalyeyn badan ka dib waxaa maamulkii dugsigaygu igu wargeliyeen
        inaan helay deeq waxbarasho oo waddanka gudahiisa ah isla markaana aan
        geli doono Jaamacadda aan doonaayo iyo kuuliyadda aan jecelahayba si aan
        u sii wato waxbarashada. Tani waxay ii sii kordhisay farxadda ah inaan
        aabbo ka dul qaaddo qarashka mid ka mid ah labadii Jaamacaddood ta
        kalena uu isagu bixiyo. Sidaas ayey wax kastaaba iigu dhammaadeen tii
        bilaashka laygu xareeyeyna aan uga dhigtay Kuuliyadda daraasaadka
        Islaamiga ah oo aan muddo Afar sanno ah aan dhiganaayey.</p>
      <p>Xusuusahaasi dhammaantood waxay ku salaysnaayeen maalmo ay nolosha ka
        buuxeen farxad iyo raynrayn saa’id ahi, oo ah maalmahii aan dhex
        mushaaxaayey carruurnimadii iyo marxaladda aan xilligaas afka la galey
        ee dhallinyarannimo. Waxaa maanka caawa ku soo noqnoqanaaya in haddii ay
        suurtogal tahay maalmahaas ku noqoshadoodu aan degdeg ugu laaban lahaa
        si aan waxoogaa iskaga soo maydho urugada daashatay garaadkaygii iyo
        jidhkaygii curdinka ah ee inannimo. Mararka qaar waxaan hiifaa dhex
        joogga gurigan dusha ka qurxoon ee aanay hoostiisa waxba aniga ii
        oollin. Haddana waxaan naftayda taabsiiyaa xaqiiqada ah inuu i hurran
        yahay noloshayda intii Alle iigu talo galey inaan ku dhex qaato khasabna
        ay tahay inaan la qabsado nolosha tani aanan raallida ka ahayn. Waxaaban
        ka baqayaa in Cabdiraxmaan-Yare soo tooso inaga oo wali dhex
        mushaxaaynna maalmahan isoo maray ee aan u milicsanaayey sidii oo ay ii
        soo noqonayaan. Laakiin tolow maxaa halkan ka danbeeya? Adigu se
        akhriste ma is weydiinaysaa waxa holaca ka dhex shiday qalbigan kuu
        warramaaya ee dhex jibaaxey mahadhooyin qalbigayga ku duugan oo sida
        dharaarta uga dhex muuqda? “Haa” dheh. Ina keen haddaba aad wax
        ogaatide.</p>
      <h2 id="qoomamadii-nolosha">Qoomamadii Nolosha</h2>
      <h3 id="section-1">2</h3>
      <p>Jaamacaddii ayaan isa soo qoray, wax kasta oo la iiga baahnaana waa
        aan dhammeeyey. Midda aan daraasaadka Islaamiga ah aan ka dhiganayey
        waxay ahayd dawli, halka ta kalena ay ahayd mid gaar loo leeyahay.
        Dhigashada laba Jaamacaddood oo mar keli ah la wadda bilaabayaana ma
        hawl yara oo waxay u baahan yahiin dedaal dheeri ah oo aan kala go’
        lahayn. Waana waxa keliya een niyadda ku hayey wakhtigaas. Dhanka kale
        waxaan ahaa gashaanti rag badani la dhasheen oo saacaddaha ay guriga
        joogto aanay hawli ku yareyn oo waxaan gudan jirey dhammaan waajibaadka
        i saaran ee inannimo. In kasta oo ay hooyo iyo Magool yar oo Iyana hadda
        ah fasalka lixaad ahi ay markasta ii sheegi jireen inaan iska nasto
        intaan guriga joogo, si aanu culays faro badani ii korin. Laakiin iima
        dhadhami jirin hadalkaasi ee masuuliyad ayaan isa saari jiray oo waan
        qaban jirey intii awooddayda ah.</p>
      <p>Waan wadaa labadii Jaamacadood laakiin dhinac ayeynu u janjeedhsan
        doonnaa inta aynu sheekadan ku guda jirno, waayo waa halkii noloshayda
        saamaynta ugu badani igaga timid. Waa dhinaca Jaamacadda aan ka dhigto
        daraasaadka Islaamiga ah. La soco weli inay laydhii qaboobayd ee aan u
        bogey caawa iguna dhalisay inaan soo dhiraandhirriyo xusuusahaygu ay
        dhabannadayda ugu dhacayso sidii oo ay i farayso inaan ka warramo oo aan
        hore ugu sii socdo gunta laabtayda ay waayaha badani jiifaan. Taas oo ay
        sabab u tahay laab-kac hor-leh marka la barbardhigo xaaladda aan hadda
        ku suganahay, waxaa khasab ah inaan qalinka iyo warqadda weli isla daba
        taagnaado oo aanan marnaba kala qaadin si ay u daabacaan xusuusaha aan
        soohdinta lahayn ee xilligan iska soo daba dhacaaya.</p>
      <p>Fasalka aan Jaamacadda ka mid noqday ee Kuuliyadda daraasaadka
        Islaamiga ah waxaa ku midoobey arday lab iyo dheddigba leh oo aan u
        arkaayey iney noqon doonaan kuwa aanu geeddiga waxbarasho ee ku siman
        afarta sanno aanu isku sii fasal ahaan doonno, haddii geeridu na dayso
        oo duruufaha noloshuna noo saamaxaan inaanu sii wadda joogno. Waxyaabaha
        ayaantaas igu cusbaa waxaa ka mid ahaa inaan markii iigu horreysey
        fasal-wadaag noqonno inamo marka laga reebo xilligii aan malcaamad
        Quraanka dhigan jirey oo sannadahii u horreeyey fasalkayagu isku -jir
        ahaa. Intii dugsiga hoose/dhexe kala gelin ayaanu dhigan jirnay xilligii
        dugsiga sarena isku gelin ayaanu ahayn, laakiin waanu kala fasallo
        duwanayn.</p>
      <p>Xaalad kasta oo uu qofku galo qabatin ayuu ku sameeyaa, sidaa awgeed
        waxaa ii eekayd inaan barto ardaydan igu wadda cusub ee aanu
        fasal-wadaagta noqonney. Dhammaantoodna waxaanu isku barrannay
        weji-furnaan iyo walaalnimo dhexdayada taallay illaa maalintii aanu
        Jaamacadda ka baxnay oo hadda laga joogo sannad iyo badh. Sidaas ayaanu
        ku dhammayney sannadka qaybtiisii hore (semester one), waxaa la galey
        tijaabooyinkii lagu soo xidhaayey qaybtaas hore si qaybta sannadka ka
        hadhey u bilaabanto. Dhinaca kale (Jaamacadda kale) waxaan gelaayey
        tijaabo kaas la mid ah tanni waxay ii ahayd fursad aan ku ogaan karo
        inaan isku sii wadi karro labada Jaamacaddood iyo in kale. Nasiib-wanaag
        waxaan keenay dhibco aan filanaayey labada dhinacba, taas oo ii noqotay
        yididdiilo aan ku sii wadi karro himilooyinka aan lahaa wakhtigaas.</p>
      <p>Waa la soo noqday si loo furo sannadka inta hadhay (semester two)
        dabadeed markii toddobaadkii labaad la joogo ayaa waxaa fasalkayga ku
        soo biiray arday cusub. Waa Mooge oo waxa uu ka soo wareegay mid ka mid
        ah Jaamacaddaha gaarka loo leeyahay. Inkasta oo anan hadda garan karin
        sababta uu u soo wareegay xilligaas haddana waxa uu noqdey arday
        firfircoon oo markiiba fasalkii ka dhex muuqday. Waa shakhsi aad mooddo
        in anney jirinba cid ay isdiidaan dabeecadda uu leeyahay dartii, taas
        waxaa muujinaysa in markiiba uu si furfuran u dhex galey innamadii kale
        ee fasalka nala dhiganaayey iyaga oo ay dhammaantood ka wada mahad
        sheeganaayey dhaqan-wanaaggii uu la yimid fasalka. Intaas waxaa dheeraa
        in barayaashayadu aad u jeclaayeen oo waxa ay markasta caddeyn jireen
        inuu ardayda u yahay hage iyo tilmaame wanaagsan oo ku boorinaaya
        dhinaca wanaagga iyo khayrku ka xigaan. Intaas waxaa ka darnaa in
        hablaha fasalka aanu wadda dhiganaynnay indhahooda laga akhrisan
        karaayey damaca Mooge kaga jira. Waayo maba ahayn shakhsi la nici karo
        ee waxa uu ahaa qof Alle SWT siiyey hibooyin kala duwan oo uu
        bini’aadanka qalbiyadooda ku hanan karro.</p>
      <p>Bal aan dib isugu soo noqdo anigu, Mooge waxa aan u arkaayey walaal
        cusub oo fasalka ku soo biiray waxa uuna iila mid ahaa ardaydii horr
        fasalka usii dhigan jirtey marka laga reebo firfircooni badan oo uu kaga
        suntanaa iyaga. Muddo markaanu isku fasal ahayn ayaa Mooge waxaa galey
        damac, Soomaaliduna waa tii hore u odhan jirtey “Ragga damac iyo dacar
        midina kama dhammaadaane” waxaa qalbigiisa si weyn u degtay inan ka mid
        ah hablaha fasalka ay wada dhigtaan, qofkaasina cid kala may ahayn ee
        waa aniga, kuma se baraarugsanayn jamashadiisa.</p>
      <p>Weli qof lama samaynnin xidhiidh joogto ah, damac igama gelin cid,
        imana haleelin dareen Jacayl la yidhaahdo oo aan qof u qaadaa laakiin
        tolow suurtogal ma tahay inuu Mooge yahay qofka aan caawa sida aadka ah
        uga fekeraayo ee noloshayda oo dhan saamaynta ku yeeshay?<br />
        Anigu waxba kama ogayn oo warba kamaan qabin waxa uu Mooge qalbigiisa ku
        hayo ee ka dhex guuxaayey laakiin bal aan soo minguuriyo sida uu
        dareenkaasi ku dhashey iyo isaga oo ku qorey mid ka mid ah buuggaagtiisa
        xusuus-qorka oo aan mar danbe akhriyey waxaana ku qornaa sida tan.</p>
      <p>“Waxaan dhawaan ku soo biirey fasal ay ardayda dhigataa yihiin kuwo
        wanaagsan oo aan midna aanu ka kale ka dhicin. Waxaa se aniga markii u
        horreysey qalbigayga si rasmi ah u xaddey Mullaaxo oonu fasal wadaag
        nahay. Ma garan karo oo malahaygu ma tibaaxi krro saacaddahii iigu
        horreeyay een iyada caashaqo, waxa keliya een ogahay ayaa ah inay tahay
        qof sida boqoraddaha qasrigeedu yahay qalbigayga oo waxaan jeclaysanaaya
        aragtideeda iyo la hadalkeedaba. In kasta oo aanan helin wakhti aan
        hadalkeeda si fiican u dhuuxo waayo Mullaaxo ma ahayn qof gebi ahaanba
        kor u eegta ragga xishoodka ka batey dartii. Waana sababta u weyn ee ay
        naftayda u qancisey, marka laga yimaaddo quruxda Raxmaanku qayb waafi ah
        ka siiyey”.</p>
      <p>Intaasi waxay ahayd bilowga boggaga hoere ee buuggiisa xasuus-qorka
        oo aan inyar idiinka qadhiidhay, bal aynu ku noqonno badweynta xusuusaha
        ah ee aynu dhex dabbaalanaynnay.</p>
      <p>Mooge sidaas uu kor ku xusay waxa uu la’aa fursad uu igula hadlo
        xitaa in yarna, sababtana isaga ayaa raaciyey. Waxaanu ku sii siqaynnay
        dhammaadka sannadkii koowaad ee Jaamacadda oo waxaanu diyaar u ahayn
        gelitaanka Imtixaanka sannadka labaad loogu gudbaayo. Waxay ahayd maalin
        Axad ah waxaa maantaas xilli hore i keenay Jaamacadda Aabbo oo isoo
        qaaday intii aanu salaadda Casar tukan. Aabbo casarka suuqa ayuu ku
        tukan jirey si marka uu sidaas uga baxaba uu shaqada u galo. Maanta
        qofkii u horreeyey ee fasalka soo xaadiraa aniga ayuu noqday, waxaan
        markiiba u dhaqaaqay meel lagu tukado oo u gaar ahayd hablaha. Salaaddii
        casarna halkaas ayaan ku tukadey waxyar ka dib waxaan usoo jihaystey
        halkii fasalkaygu iga xigay si aan u diyaarsado kursigii iyo miiskii aan
        maalintaas ku qaadan lahaa duruusta. Soo galey fasalkii, aniga oo
        masaxanaaya kursigii si aanu ugu wasakhoobin xijaab madow oo aan xidhnaa
        maalintaas ayaan mar qudha si kedis ah u maqley cod leh “Salaamu
        calaykum walaal Mullaaxo”.</p>
      <p>Waa aann sii jeeday oo ma aan arki karayn qofka magacayga iyo
        salaanta isagu kay ladhay. Si aan u arko uguna jawaabo qofkan i
        salaamayey ayaan dib usoo jalleecay mise waa Mooge, markaan arkey ayaa
        markiiba damiirkaygu i farray inaan qaado bariidada. Dabadeed waxaan u
        holladey inaan celiyo salaantii.</p>
      <p>“Calaykuma salaam walaal Mooge”. Intaas se kuma deynnin hadalkiiye
        wuu soo rogaal celiyey, “Walaal sideed tahayna?”</p>
      <p>“Waan fiican nahay, ee adigu ma roon tahayna?”</p>
      <p>“Haa waan wanaagsan nahay Alxamdulillah. Maanta waad soo dheeraysey
        Mullaaxooy”.</p>
      <p>“Haa walaal oo Aabbo ayaa isoo qaaday maanta. Sidaas ayaan xilli hore
        u imid fasalka.”</p>
      <p>Halkaas markuu hadal maraayey ayaa waxaa fasalka soo gashey ardayad
        kale oonu isku fasal ahayn hadal intaas dhaafsiisanna ma aannu Is
        weydaarsan. Tartiib tartiib ayey ardaydu u imaneysey fasalka ilaa
        xiisaddii aanu maalintaas lahayn oo Naxwe ahayd uu barahii dhigi lahaa
        yimid. Fasalku dharaartaas waxa uu u socday si habsami leh, anigana
        waxaaba iga dhex guuxaayey sida aanu maanta hadal kooban isu
        weydaarsannay Mooge oo ah ardayga fasalka loogu qaddarinta iyo
        ixtiraamka badan yahay. Gebogebo goortii uu ku dhawaa fasalku ayaa waxaa
        irrida soo istaagay mid ka mid ah shaqaalahii fadhiyey xafiiska
        kuuliyaddayada, dabadeed waxa uu barahayagii ka dalbadey inuu siiyo
        wakhti laba daqiiqaddood ah si uu noogu sheego macluumaad uu noo sidey
        wuxuuna yidhi, “Sidaad la wada socotaan waxaa foodda inagu soo haya
        Imtixaankii aad sannadka koowaad ku soo xidhi lahaydeen ee waxaa
        laydinka rabaa inuu qof kastaaba warqaddaas (waa mid uu gacantiisa midig
        ku laalaadinaayey) ku qoro magaciisa oo afaran iyo tirsiga (Number)
        telefoonkiisa gacanta”. Dabadeed waxa uu u dhiibey hablaha xagga hore
        fadhiyey oo aan ka mid ahaa waxa uuuna na faray in marka dhammaan
        hablahu isku qoraan ay inamadana u gudbiyaan.</p>
      <p>Wuu iska baxay inankii noo sheegay macluumaadkaas isaga oo
        barahayagii uga mahadcelinaaya inuu wakhti siiyey. Wakhti yar ka dib
        waxaa dhammaadey saacaddahii loogu talo galey in fasalka la joogo
        waraaqdiina waa laysku wada qorey oo waxaa qaadey horjoogahii fasalka oo
        xafiiska geeyay. Maalintani waxay Mooge siisey laba fursaddood oo qaali
        ah, anigu se anan marnaba ka war qabin. Fursaddahaas inaynu ogaanno sow
        muhiim ma aha? Haa weeye aniga jawaabtaydu. Waayo waxaan dhex
        dabbaalanayaa badweyn xusuuso ah oo kolba mawjad tii hore ka duwani
        dhinac iga soo dhirbaaxayso iyada oo ta kale ii gudbinaysa. Aynu dib u
        milicsanno maalintan bal waxa uu Mooge ka qorey ee aan aniguna ka
        xasuusto akhrintooda.<br />
        “Maanta waxay ahayd maalin iiga duwan maalmahii hore ee aan fasalkayga
        Jaamacadda joogay. Waxaa nasiibku isu kay raaciyey laba fursaddood oo
        aanan filanaynnin. Waa ta koowaadde Mullaaxo ayaanu manta waxoogaa
        tiraab ah wadaagney, ma uu badnayn. Laakiin intaasiba hore ugama heli
        jirin haddii anney ardayadii aanu isku fasalka ahayn soo gasheenna wax
        badan waanu si weydaarsan lahayn. Waan se gaabsadey markaan arkey in
        nala saddexeeyey. Waxa kale oo aan manta hadalkeeda ka dhadhansadey in
        marka la eegaayo dabaqaddaha nolosha bulsho meel ku wada nool ay iga
        dabaqad sarrayso waayo waxay ii sheegtay in Aabbaheed soo qaaddey oo
        keenay Jaamacadda. Halka aniguna aan lug ku immaado oo aanay duruuftu ii
        saamixin inaan helo lacag aan baska ku raaco. Laakiin tnni maaha wax i
        dhibaysa oo Alle SWT ayaa bixiya maalka ee dariiqa keliya ee ii furani
        waa inaan dedaalo oo dhidido si aan u helo waxaan jecelahay.</p>
      <p>Waa ta labaade waxay ahayd inaan helay tirsiga telefoonkeeda gacanta
        oo in badan ku fikiri jirey si aan u helo. Waxaan maanta si fudud uga
        helay warqad dhex wareegaysay fasalka oo arday kastaaba ku qoraayey
        macluumad ay u baahnayd Kulliyaddu. Waxay se dhibta ugu weyniba ka
        joogtaa sidaan ula hadli lahaa! Waxa kale oo aan soo celcelinayaa
        su’aalo ay ka mid yihiin tolow ma iyadaa tirsigan iska leh? Halkee ayaan
        uga bilaabaa hadalka? Tolow marka hore qof kale ma iskaga dhigaa?
        Boqollaal su’aalood baa isku kay dhex haysta mid keliyana anan si sax ah
        uga warcelin karin.</p>
      <p>Waxaan dhex muquurtey badweyn anan garanayn meel ay igu waddo oo uu
        sabab u yahay dareenka aan Mullaaxo u qaadey. Waxa aan odhan karaa “Waan
        jecelahay” waxaa se aan la yaabbanahay iney is yeeshaan markii iigu
        horreysey ee aann wax jeclaado iyo sida aan la iigu ogayn. Waxaan se
        markasta Alle SWT weydiisanayaa inuu i waafajiyo sidii khayrku ku jiro
        oo uu ii rumeeyo riyooyinka aan leeyahay. Waa inaan la hadlaa Mullaaxo
        aniga oo aan markaaba u bandhigaynnin damaca igu keliyeystey ee waa
        inaan marka hore si walaaltinimo leh ula xidhiidhaa”. Waa qayb ka mid ah
        xasuusaha uu reebay oo maskaxdaydu soo minguurisey intaan sida fiican u
        xasuusnaa”.</p>
      <p>Mooge intuu sidan ula daalaadhacaayey dareenkan daashadey aniguna
        waxaan ahaa warmoog aan kaba war haynnin xaaladdiisa iyo waxa ku qarsoon
        kashiisa. Waayo muhiim iima ay ahayn xilligaas oo waxaaan u arkaayey
        walaal uu na kulmiyey fasalkani. Waxay ahayd goor salaaddii Cishaa’i
        markaas uun laga soo baxey oo aan aniguna waxyar joogay guriga, waxaa
        yeedhay telefoonkaygii oo dul saarnaa sariirtayda dusheeda. Xilligaas uu
        dhacaayey waxaan joogay daaradda guriga oo waxaan u socday inaan aabbo
        cashada u diyaariyo ka dib waxaan dib ugu soo noqdey telefoonkaygii
        dhacaayey waanan qabtey, aniga oo aan garanayn qofka isoo garaacayey.
        Waxaan rejaynaayey in laygaga horreeyo hadalka laakiin may dhicin oo
        markii Layla hadli waayey ayaan anigu sameeyey tiraab ahayd “Hello, wa
        ayo qofka isoo garaacey?”. Waxaa igu soo baxey cod aan igu cusbayn
        laakiin aan la yaabey sida uu ii soo wacey, waayo ma filaneyn. Dabcan
        qofkan illa hadlayaa waa Mooge. Aamusnaantiisaas horena waxay
        caddeynaysaa inuu tijabinaayey inaan aniga ahay qofka uu soo garaacey
        iyo in kale. Markii aan waydiiyey cidda uu yahay ayaad moodaysey sida
        qof soo baraarugey oo kale waxaanu ku bilaabey hadalkiisii, “Salaamu
        calaykum.”</p>
      <p>“Calaykuma salaam.”</p>
      <p>“Mullaaxo miyaa?”</p>
      <p>“Haa, ee waa kuma?”</p>
      <p>“Walaal waa Mooge.”</p>
      <p>“Mooga aa? Mooge kuma?” Markii aan su’aashan waydiinaayey waan
        garanaayey inuu yahay wiilkii aanu isku fasalka ahayn ee haddana mooyi
        waxa ay iga ahayd!</p>
      <p>Mooge: “Waa wiilkii aad isku fasalka ahaydeen walaal.”</p>
      <p>“Haa, haddaan ku gartey walaal.”</p>
      <p>“Mullaaxo sideed tahayna?”</p>
      <p>“Waan fiican nahay Alxamdulillah walaal, ee sow adiguna ma
        wanaagsanid?”</p>
      <p>“Walaal waa nimco adduun’e, waxaan reaynayaa in xaafaddana lagu nabad
        qabo. Malaa maad filaneynnin inaan ku soo garaaco ama waxaad is
        weydiinaysaa sida aan telefoonkaaga ku helay”.</p>
      <p>“Haa kolley oo meeshaba maan soo dhigan Mooge ayaa kula soo
        hadli.”</p>
      <p>“Waan dareensanahay inaad la yaabban tahay, telefoonkaagana waxaan ka
        qortey warqaddii habeen hore ardaydu isku qoreysay. Markaa waxaan is
        idhi walaashaa Mullaaxo la xidhiidh oo caawa la hadal”.</p>
      <p>“Mahadsanid Mooge, dhibna ma laha inaad halkaas ka heshay
        telefoonkayga”.</p>
      <p>“Mullaaxooy ma igu caawin kartaa buuggaagii Naxwaha ahaa ee daabacnaa
        haddaad iibsatey si aan hal habeen usoo haysto?”</p>
      <p>“Haa, aroortaan kuu keeni haddii Alle idmo.”</p>
      <p>“Haye walaal mahadsanid, habeen wanaagsan”.</p>
      <p>Intaas ayaannu habeenkaas is weydaarsanney laakiin walaalnimada uu
        habeenkaas ku afgobaadsanaayey haddii aan ogaan lahaa iney sabab u
        noqonayso farxad la’aanta aan caawa halkan gondaha is geliyey runtii ma
        aqbaleen mana soo dhaweeyeen habeenkaas iyo kuwii kale ee ka
        dambeeyeyba. Waxa aan se ku soo uruurinayaa iney ahayd qaddar iyo qoraal
        Rabbi oo qornaa. Mooge muddo ku dhow laba toddobaad ayuu ii jilaayey
        dareenkan walaalnimo anigana naftaydu aadka usoo dhaweysey. Intii aanu
        Imtixaanka ku jirney markasta waanu wadda hadli jirney waxa ugu badan ee
        aanu falanqayn jinayna waxuu ahaa inaanu wax iska weydiinno midka aanu
        beri geli doonno ama kii aanu maanta soo galney oonu iska warraysanno
        waxii nagu adkaadey.</p>
      <p>Mararka qaar anigaa naftayda kaligey xisaabin jirey anigoo is waydiin
        jirey su’aalo dhawr ah oo ay ka mid yahiin, maxaad horta Mooge isu
        tihiin ee aad ula hadashaa? Maxay kaaga suurtoobeen wax aanad weligaa
        falin? Maxaad mararka qaar uguba xiisootaa hadalladiisa? Waa yaab!
        Waxaan se hadal ku soo uruurin jirey in aanu Mooge ahayn qof shar ii ah
        ee uu yahay kaliya walaalkay sababta aan sidan iskugu qancinayaana waxay
        ahayd in anan ogayn waxaa laabtiisa ka haraaciyaaya ee hurda. Mararka
        qaar waxaan isu arkaayey qof khaldan oo lumisey qiimaheedii haddana waa
        kan oo waxa dhinac socday dareen i odhanaayey “Wax dhib ah umaad gaysan
        naftaada waayo xidhiidhinta Mooge kuuma soo jiidayso waxaad ka
        qoomamayso. Xilligaas inaan sida danbe u fikiraa hadda khalad ayey iila
        muuqataa oo waxaan naftayda dhagaha kaga jarey canaan aan caawa waxba ii
        soo kordhinayn. Ma ku noqonnaa xasuusaheennii? Jawaabtaadu iney “Haa”
        tahay ayaan rejaynayaa.</p>
      <p>Imtixaankii ayaa noo dhammaadey, halkaasna sannadkii koowaad ee
        Jaamacadda ayaa ku gabagaboobay dabadeed waxaanu galney fasax ku siman
        laba bilood. Fasaxaasi waxa uu ahaa kii ii horseeday nolosha xasuusaha
        ku dhisan ee aan caawa dhex mushaaxaayo. Waana kuwo aanan
        waxyeelladoodii illaa hadda ka bogsan oo booggahii ay ka tageen i
        damqanayaan inkastoon nafta ku dirqiyo in ay bogsato haddana weli igamey
        hadhin.</p>
      <p>Fasaxaas aanu galney waxuu Mooge ku dhiirigaliyey inuu ii soo
        bandhigo waxa uu dareemaayo ee uu laabta ku qarinaayey muddo hadda se uu
        isku deyaayo inuu bannaanka soo dhigo. In kasta oo ay wakhti ku qaadatay
        hadadna waxaan odhan karnaa wax badan oo uu rejaynaayey wuu ku
        guulaystey. Bal aynu ku wada noqonno qoraalladii ku qornaa buuggiisa uu
        ku reebi jirey daqiiqad kasta waxa soo marra, maxuu qorey tolow?</p>
      <p>“Waxaan wakhti ku lumiyey sidaan kuula soo hadli lahaa Mullaaxooy,
        hadda waa sidaanu laba kalmadoodna ha noqdaane hadal kuula wadaagi lahaa
        waanan ku guulaystey. Mar kale sidaan u heli lahaa telefoonkaaga isagana
        Ilaahay amarkii si fudud baan u hantiyey, haddana waxaa caqabad kale igu
        noqotay sidaan kuu soo garaaci lahaa anigoo ka fikiraaya halkaan hadalka
        ka bilaabi lahaa ama waxaan ku odhan lahaa intaas ka dib waxaan is
        biddey geesinimo oo waan kula soo Hadley aniga oo waddo ka dhiganaaya
        inaan si walaaltinimo leh kuu xidhiidhiyo laakiin intaas ujeeddadaydu
        way ka balaadhnayd oo kashayda dareen baa gubaayey aan kuu qabey. Si
        kasta oo ay ahaataba waad isoo dhawaysey, adiga oo aan ku mooddaayey
        inaad ogtahay sida qalbigaygu kuugu nugul yahay ee uu naxariis iyo
        kalgacayl kaaga dalbaayo. Dhibtase wakhtigan xaadirka ah I haysataa
        waxay tahay sidaan kuugu sheegi lahaa damacayga iyo Jacaylka aan kuu
        qabo ee gundhiggiisu yahay guri iyo mustaqbal aayo qurxoon leh oo lagu
        waddo farxo. Su’aalo ayaan nafta iskaga jaray qaarkood yahiin, tolow
        maxaad Mullaaxo kala kulmi doontaa haddaad u sheegto waxaad ka damacsan
        tahay? Oo miyey kugu gacan-saydhi doontaa oo halkaas waxaad ku waayi
        doontaa xidhiidhka walaalnimo ee idiin dhaxeeya hadda? Haddana waxaan
        nafta ku qanciyaa iney suurtogal tahay inaad igaba aqbasho iguna soo
        dhawayso weji furan oo kale adigoo miciin iiga noqonaaya dareenka karka
        wata ee aad mooddo inuu hoos u dhigey garaaca wadnahayga, sidoo kalena
        yareeyey ku-dhacii aan lahaa ee noloshayda ku waajihi jirey”. Waa qayb
        ka mid intii maskaxdaydu soo celisay ee sida quruxda badan uu ugu
        daabacay buuggiisii qabyo-qoraalka ahaa markii iigu danbaysey.</p>
      <p>Xusuusahayga waxaa ku dhex jira habeen aan si fiican uwada garanaayo
        wixii dhacay oo dhan oo aann marnaba iga hallaabin ama igaga dhex
        qarsoomin habeennadii kale ee badnaa ee noloshayda soo maray ilaa caawa
        oo aan halkan joogo. Waxay ahayd habeen Isniini soo galeysay oo ay
        maanta Axad ahayd waxayna ahayd maalmahii u horreyey ee aanu fasaxa ka
        ahayn Jaamacadda. Waxaa sidii caadiga ahayd illa soo Hadley Mooge wanan
        qabtey telefoonkaygii, salaam diiran iyo is xaal ogaasho ka dib waxaanu
        mar qudha galney xaalad tii hore ka duwan oo anigu anan marnaba
        filanaynnin. Mooge waxa uu si badheedh ah u abbaarey qalbigayga iyo
        sidii uu ugu miyir doorin lahaa naftayda dareenka isaga laabtiisa
        gubaaya. Halkii uu ka bilaabey aynu xusno bal oo isla eegno si aynu u
        dhadhamino nuxurka hadalkiisa iyo ujeeddadii uu lahaaba.</p>
      <p>“Mullaaxooy waxaad tahay walaashey waxaan kugu bartey xishood,
        dhaqan-wanaag iyo dhawrsonaan aad dheertahay hablaha qayrkaa ah. Waxaynu
        nahay walaalo fasal-wadaag ah oo labadeennuba waxaynu sidannaa weel
        medhan oo aynu doonaynno in aynu cilmi ka buuxsanno. Muddo waan ku
        xidhiidhaayey, ma garanaysaa ama ma is weydiisey waxaan hablaha kaleba
        ula hadli waayey? Ma is weydiisay weli waxa keenay inaan markasta kuu
        muujiyo sidaan hadalkaaga ugu faraxsanahay een dadka kaaga
        dhawaysanaayo? Muullaaxooy waxaad tahay qof aan doortay oo waxaan kaala
        baxey inta kula faca ah. Waxaad ku weyn tahay qalbigayga oo waxaan qasri
        dheemman ah kaaga dhisay agagaarka wadnahayga ee weli waxaan wataa codsi
        walaalnimo oo uu wehelinaayo dareen rabitaan oo uu gundhiggiisu yahay
        mustaqbal fiican. Ii oggolow inaad caawiso u noqoto naftayda kuu oomman
        si aan ugu dedaalo inaan rumeeyo rejooyinka quruxda badan ee dhisanaayey
        Aaartii bilood ee u dambeeyey ee aan ku caashaqay”</p>
      <p>Waxaa i galey dareen i tusaaya damaca ku jira Mooge waxaana
        maskaxdayda ku dhex dagaallamaayey boqolaal fikir oo aan mar keliya ooda
        ka qaaddey aniga oo aan dibnahayga soo marinaynnin ee ay gudahayga isku
        hirdiyayaan. Waxaan ilbidhiqsiyo gudahooda isku canaantey maxaad usoo
        dhawaynaysey markii hore? Mashquul badan oo gudeed ka dib waxaan Mooge
        warsadey su’aasha ah “Codsi noocma ah ayaad wadataa ama aad rabtaa inaan
        kaa aqbalo walaal?”</p>
      <p>“Codsigaygu waxa uu yahay inaad noloshaada ii hibayso aniguna aan ku
        ilaaliyo oo sidii dhalo quraarad ah dhulka kaaga dhawro. Una noqdo qof
        nolosha wakhtiga ii hadhey oo dhan agtaada ku qaata. Waxa uu yahay inan
        samaynon xidhiidh salkiisu yahay walaalnimo. Laakiin qotadiisu tahay
        tahay wada-jir iyo wada-noolaansho aynu ku dabbaqno nolosheenna
        danbe”<br />
        Amakaag weynaa! Waxaan hoos isu weydiinaayey “Waa kuma qofkan noloshaada
        kaa dalbanayaa?” Waxaan mar kale ku celiyey “Oo Mooge dhawaan ayaad isoo
        xidhiidhisay ee goormaad iga dalbanaysaa inaan kuugu deeqo
        noloshayda?”</p>
      <p>“Mullaaxooy noloshu maaha wax adag kumana dhisna qallafsanaan ee waa
        naxariis iyo isunuglaansho. Muddo ku dhow shan bilood ayaan maalin kasta
        arkaayey wejigaaga haddii uu degdeg igu jirana kuuma sheegeen xilligan
        waayaha laabtayda barkan. Khasabna maaha in si fiican la isu yaqaannaa
        ee noloshu waxay ku dhisan tahay heshiisyo iyo iska raalli ahaansho laba
        qof u dhaxeeya. Waxaan rejaynayaa inaad aqbasho codsigayga si aad u
        aragtid qofka rasmiga ah een ahay iyo dareenka ku duugan naftayda ee aad
        adigu u tahay hoggaamiyaha”</p>
      <p>Xilligaas hadalladani iyo kuwo kale oo beerlaxawsi u badani ay
        dhagahayga si toos ah ugu dhacayeen, ma qiyaasi karto caawa waxa aan
        dareemaayey xataa ma garan karo jihada uu haystey waxa maskaxdayda ka
        dhex guuxaayey xilligaas. Waxa aan mar kale u celiyey “I sii wakhti aan
        kaga fikiro arrinkan aad ii soo bandhigtay oo ku siman illaa wakhtigan
        caawa kiisa si aan naftayda ula shawro haddii Alle oggolaado”.
        Warcelintiisu waxay ahayd inuu iga aqbaley codsigaygii.</p>
      <p>Habeenkaasi waxuu ahaa mid gebi ahaanba ka duwan noloshaydii hore een
        soo qaatey, waxaa igu dhacey u qaadan waa! Haddana waxa aan kefed iyo
        miisaan saarey Mooge illaa maalintii uu fasalkayga ku soo biirey illaa
        caawa oo uu ii soo bandhigay wax uu uurkiisa ku haystey in muddo ah,
        marka aan miisaankaas ula taggo waxaa ii soo baxaayey dadnimo wanaagga
        Mooge iyo sida habeenkaas hadalladiisan saamaynta lehi ii soo
        gadhaayaan. Waxaan seexday habeenkaas aniga oo la yaabban sida wakhtigu
        isu guraayo welina aanan go’aan cad oo muuqda u gaadhin. Dhinaca kale
        Mooge waxa uu raagsanaayey dhammaadka wakhtigii ballanta aan u qabtey
        iyo waxa afkayga ka soo yeedhi doona oo uu isagu u haystey iney laba mid
        uun dhici karaan. Ta hore inaan ku hago jidkii guusha uu haybinaayey oo
        ahaa inuu aniga i hantiyo iyo midka labaad oo ahaa inaan ku gacan saydho
        oo aan aqbali waayo dareenka wali ku gaaggaxsan laabtiisa.</p>
      <p>Waxaa baryey waagii mise waxa ugu horreeya ee aan ka fikirayaa waaba
        hadalkii xalay oo igaga daran waran laygu soo gany. Go’aan baan gaadhey
        intaan maalintii ku dhex jirey ee aney weli gaadhin xilligii ballantu
        ahayd. Kaasi oo ahaa inaan soo taabto gunta dareenka uu Mooge ii
        sheeganaayo oo aan aqbalo codsigiisii ahaa inaan samaysanno xidhiidh
        rasmi ah. Aan idiin xado waxa niyadayda sida rasmiga ah uga dhex
        guuxaayey oo ahaa in aanu laftayda iga madhnayn dareenka Mooge
        qadaa-dhigaayey. Haddana waan is diidsiinaayey oo may ahayn wax aan
        naftayda uga bartay, laakiin xaqiiqda ayaa ah inuu ahaa dareen laabtayda
        joogay oo ah ka aan illaa caawa goobtan la fadhiyo een la
        baaxaa-degaayo. Wakhtigu waxuu is guraba waxaa la gaadhey xilligii
        ballantu ahayd, sidii aan filaayey waxaa soo dhacey telefoonkaygii waa
        Mooge. Waxa uu sugayaana waa go’aanka aan soo gaadhey ee ku qotama
        codsigiisii hore.</p>
      <p>Salaan iyo is-xaal-waraysi ka dib waxaan ugu bushaareeyey sidaan
        diyaar ugu ahay inaan aqbalo codsigiisii anigoo xujo uga dhigaaya in
        aanu qofna la wadaagin xidhiidhka naga dhaxeeya. Ma garan karo waxaan ku
        cabirro farxadda wejigiisa habeenkaas ka muuqatay ee uu afkiisuna
        turjumaayey. Waxa aad moodaysey in loogu bushaareeyey wixii ugu
        wanaagsanaa nolosha adduun ee uu nool yahay, waxauu bilaabey siduu iigu
        mahad-celin lahaa isaga oo muujinaaya sida uu ugu diirsadey go’aankaygii
        ahaa inaan wada jirno oo yeelanno xidhiidh mustaqbal oo loo aayo.</p>
      <p>“Mahadsanid, ma aqaanno waxaan kuugu mahad celiyo waxaan se kuugu
        abaal gudi doonaa in anan weligay qof kula simin oo aanad agtayda ku
        dayacmin haddii Alle ila kaa damco. Mullaaxooy caawa waxaad iga fujisay
        waran wadnahayga ku taagnaa, dhaawacii uu ii gaystayna waxaa dawo u
        noqday go’aankaaga cad ee aad naftayda ku caawisay. Ma lihi hanti aad
        igu dooratey oo aad maanta raalli igaga tahay. Waayo waxaan ahay arday
        kula fasal ah oo aann wax badan ku dheerayn waxan se Aabaab kasta u
        garaaci doonaa sidaan kuu raalli gelin lahaa isla markaana kuu hanan
        lahaa.”</p>
      <p>Dhammaan hadalladaasi waxay ahaayeen kuwo dareen gooniya ii
        sameynaayey oo qalbigayda dab kalgacal uga dhex shiday sidii dhinbiil
        lagu tuurey meel shidaal fadhiyo. Waxaa i galay dareen i faraaya inaan
        Mooge dhinac istaago oo anan ku dayacin damaca uu leeyahay. Waxaan talo
        ku soo gooyey habeenkaas inaan waligey dhinaciisa ahaado oo aan
        qalbigiisa dareensiiyo naxariista iyo kalgacaylka sida dhakhsaha ah u
        saaqay xiskayga ee uu sababta u yahay Mooge. Waxaan xilliyada qaar is
        weydiin jirey sababta aan il naxariiseed ugu eego markasta? Haddana
        waxaan naftayda kula shawri jirey inaan is barbardhigo dareenka
        maskaxdayda ku cusub iyo xaaladdii degganaanshaha ahayd ee aan ku sugnaa
        barashadii Mooge ka hor. Isu wada gee oo waxa i jiidanaayey wakhtigaas
        wax iga itaal iyo awoodba weynaa.</p>
      <p>Waxii intaas ka danbeeyay waxaanu ahayn kuwo kalgacaylka koriya oo
        kaalin galiya si aanu dheef uga helno mustaqbalka iyo aayatiinka dambe
        ee noloshayada. Waxaan u arkaayey qofka keliya ee nolosha quruxdeedaiI
        tusay ina iftiimiyey meelo badan oo mugdi igaga jiray. Waxa aan sawiran
        jirey nolosha qoysnimo sida ay uga badhaadho iyo sarredo badan tahay
        midda kelinnimo ee aannu wakhtigaas ku jirnay. Waxa uu jacaylkiisu degay
        dhammaan xubnaha jidhkayga oo waxa uu si mug iyo miisaan leh ugu dhex
        koray xubinta ugu qaalisan jidhkayga oo ah qalbiga. Waxaaba si kedis ah
        iigu soo dhacdey hees ay ku luuqayso fannaanadda caanka ah ee Yurub
        Geenyo oo uu midhaheeda lahaa Cabdillaahi Aadan Cali (Cabbaas) oo
        ahayd:</p>
      <p>Sow maalin kuma baran<br />
        Muuqaaga lama dhicin<br />
        Hadalkaagu ima marin<br />
        Malab layma kaa marin</p>
      <p>Sow jacayl igumaad mudin<br />
        Naftu sow kumay muddan<br />
        Miyirkaaga kama helin<br />
        Miyaan meel u kacayaa<br />
        Sow madaxa maad degin<br />
        Jacayl laygu maanshee<br />
        Sida mayeyga igu hoor<br />
        Miiraale xoog badan<br />
        Igu noqay mahiigaan<br />
        Hadba mawjad igu kici</p>
      <p>Alla magane kuu go’ay<br />
        Inta maalmo ii dhiman<br />
        Naftu adiga kuu magan<br />
        Kala maarmi maynee<br />
        Aan ahaanno laba mida<br />
        Ha milgowdo noloshuye<br />
        Jacayl guuna maal-geli<br />
        Ha laynoo mashxaradee<br />
        Caashaq raagey meel-mari</p>
      <p>Jacayl laygu maanshee<br />
        Sida mayeyga igu hoor<br />
        Miiraale xoog badan<br />
        Igu noqay mahiigaan<br />
        Hadba mawjad igu kici.</p>
      <p>Jaamacaddii ayaa lagu noqdey laakiin jawiga dhigashada fasalku waa ka
        duwanaa kii hore ee aan la soo xaadiri jirney. Maalinba ta ka danbaysa
        waxaa isa soo taraayey oo aan marba marxalad ka gudbaayey kalgacaylka
        rasmiga ah ee qalbiyadayada buux dhaafiyey. Caawa oo aan halkan fadhiyo
        ma qiyaasi karo baaxadda uu lahaa Jacaylka aan u qaadey Mooge.
        Wakhtigayga kala badhkii waxaan ku qaadan jirey inaan ka fikiro isaga
        iyo nolosha aan la qaadan karo qofkaan jecelahay haddii aan la midoobo.
        Xaqiiqaduna waa tan caawa i hortaalla ee anay weli iga maydhmin
        dabayshii caashaqa aan muddo ku naalloonaayey. Sidoo kale aaney i bogsan
        dakharrada uu i gaadhsiiyey kalgacaylkii aan u qaadey Mooge ee aan ku
        guuldarraystey waxaan se weli ahay rejo-ku-nool waayo waxaan ogahay in
        uu maqan yahay Nasrigii Illahay. Waxuu kalgacaylka noo dhaxeeyey uu sii
        balaadhaba waxaanu heshiis ku noqonney in aanu dhisanno qoys Islaam ah
        oo caalamka Islaamka ku soo kordhiya ubad wax u tara diinta iyo
        dalkoodaba haddii Alle idmo. Waxaa la gaadhey hilaadin ay gebagabo ku
        dhawaatey Jaamacaddii sidoo kale ay soo dhawaatey inaanu nolosha ku
        midownaa. Waxa aan tirin jirey maalmaha, usbuucyada iyo bilaha sannadka
        ku jira anigoo raagsanaayey xilliga aan noqon doono marwo lagu ogyahay
        Mooge.</p>
      <p>Bal aynu ku yara noqonno oo xasuusaha aynu ku sinno waxa uu Mooge is
        bidaayey si uu reer u dhisto, muddadii ku sinnayd Afarta sanno ee aanu
        Jaamacadda ku jirney waxuu geed dheer iyo mid gaabanba u korey sidii uu
        u noqon lahaa mid naftiisa iyo mustaqbalkiisaba ku filnaada oo wax u
        dhigta sidoo kale waxtar muuqda ku kordhiya qoyska uu ka soo jeedo oo uu
        isagu u weynaa kana kooban Aabbo, Hooyo iyo laba hablood oo isaga ka
        yar. Waxa uu noqdey mid Ilaahay amarkii ku guulaystey qorshayaal badan
        oo nololeed oo uu dhigtey xilligaasna waxauu is bidaayey inuu dhisto
        reer iskuna filnaan karro. Waxa uu sida oo kale ogyahay in haddii uu wax
        haysto iyo haddii wax la’aani hayso labadaba uu haysto qof ku garab
        taagan oo jecel. isaguna ku kalsoon yahay oo uu rabo inuu noloshiisa oo
        dhan ku aammino.</p>
      <p>Dareenka caashaq daranaa, oo kululaa haddana qiimo badanaa marka aad
        haysato qof kula dareemaaya kalgacaylka buux dhaafiyey qalbiga iyo
        dhammaan xubnaha kale ee jidhkaaga qofkaas oo diyaar u ah inuu kula naas
        nuujiyo. Ma aha mid aan buuggaag kaga boggan karro hadaan qalin iyo
        warqad is dul saarro mana sheegi karro waxaan ku masaallo jacaylka aan u
        qaadey Mooge ee sii fidaayey marba marka ka danbaysey waxaa se
        muhiimadda noloshayda ugu weyni ahayd inaan isaga ku ag noolaado, saxan
        wax ku wadda cuno noqdana carruurtayda Aabbahood waayo waxaan
        dareensanaa oo naftaydu ka dhargsanayd inaan agtiisa ka heli doono
        naxariis, kalgacayl iyo quruxda nolosha adduun, naruuro iyo negaanshana
        agtiisa ka dheefi doono aan ku noolaado noloshayda inta hadhay oo
        dhan.</p>
      <hr />
      <p>Waxay ahayd habeen Jimce ah sida caadiga ah Aabbo waxuu guriga
        yimaaddaa marka uu salaadda cishaa’I soo tukado si uu wakhti noola qaato
        isaguna uga raysto daalkii maanta ee shaqada. Waxaan u diyaariyey
        cashadiii dabadeed waxaan uga yeedhay qolkiisa anigoo ku wargelinaaya
        iney cashadii diyaar u tahay. Inyar ka dib wuu soo kacay waxaanu u
        jihaystey dhinaca uu ka xigey qolka aan cashada ugu diyaariyey, waxuu
        bilaabay cunitaankii cashada. Waxaa miiska u saarnaa telefoonkiisa
        gacanta oo uu Quraan ka dhegaysanaayey. Waxaa daqiiqado yar ka dib soo
        dhacey telefoonkiisiii kor ayuu usoo qaadey ka dibna wuu qabtey. In
        muddo ah ayey is waraysanayeen qofkii soo wacey hadalkana isku
        celcelinaayeen waxaan se u fahmay qof ay si fiican isu waraysanayaan
        isna garanayaan. Laakiin ma ogayn in soo dhicitaanka telefoonkaa aabbo
        habeenkaas uu saamaynta intan le’eg keeni karro, waxyeelladii isoo
        gaadhey dhammaanteed waxaa bar bilow u ahaa telefoonkaas soo dhacay
        habeenkaas.</p>
      <p>Aabbo cabbaar goortii uu ku hadlaayey telefoonkiisa ayuu dhigey ka
        dibna iska sii watey cashadii. Waxa uu ka soo baxey qolkii uu ku
        cashanaayey waxa uuna yimid qolkii fadhiga oo ah golaha keliya ee aan
        isku waraysanno habeenkan oo kale si qof kastaba looga waraysto usbuucii
        dhammaaday waxa uu ku idlaadey iyo waxyaabaha uu noloshiisa ku soo
        kordhiyey. Waa shir habeen kasta oo Jimce ah la iskugu yimaado oo aanu
        dhammaantayo ka qayb galno ilaa Magoolyar oo xaafadda u yarayd.
        Habeenkaas waxaa hadalkii u horreyey qaatay Aabbo si uu noola socodsiiyo
        war mardhawayd ku soo biirey waxaanu yidhi:</p>
      <p>“Goor dhawayd waxaa ila soo hadley Cali oo waxa uu ii sheegay in uu
        inankiisii Muuse iman doono waddanka. Inagana waxaa la inooga baahan
        yahay inaynu soo dhawaynno oo caawinno inta uu halkan joogo. Inalama
        degaayo oo waxaan usoo kiraynayaa guri uu dego isagaana taas jecel oo
        igu wargeliyey. Laakiin waxaa dhammaanteen la inooga fadhiyaa inaynu
        celinno abaalkii uu aniga Cali ii galey”. Cali waa Aabbo inaadeerkii
        ruma oo deggen magaalada Isu-tagga Imaaraadka Carabta ee Dubai. Muuse-na
        waa inankiisii curad oo aanu Ilmaadeer nahay. Aabbo xilliyada qaar waxuu
        tegi jirey Dubai isagoo arrimo ganacsi ku guda jira. Xilliyadaas ayuu ku
        degi jirey guriga adeero Cali oo si fiican loogu soo dhaweyn jirey.</p>
      <p>Soo dhawaynta Muuse waxay ku muddaysneyd maalin Sabti ah. Aabbo
        ayaana diyaar u ahaa si uu uga soo qaaddo garoonka diyaaraddaha
        caalamiga ah ee Cigaal, Hargaysa (Egal international airport). Waxaa la
        gaadhey xilligii ballantu ahay ee uu iman lahaa laga hor tag lana soo
        qaad. Maalintaas waxa uu guriga yimid aniga oo maqan si uu hooyo usoo
        bariidiyo, waxa uu u sheegay inuu soo nasan doono oo uu fiidka marka la
        gaadho ee aannu dhammaantayo isu nimaadno uu noo iman doono si uu reerka
        si fiican ugu barto. Waa yimi goor salaaddii Cishaa’i laga soo baxey uu
        reerku dhammaantood isu yimi waxaa si diiran usoo dhaweeyey Hooyo iyo
        Aabbo waxaa markiiba laysku soo shubey dhankii qolka fadhigu ka xigey,
        aniga iyo Magoolna waxaanu soo diyaarinayney cabitaankii kagu soo
        dhaweyn lahaa Muuse. Inyar ka dib waxaanu soo galney qolkii anaga oo
        gacmaha ku sidna bileedhada waaweyn ee lagu qaaddo Sharaabka oo ay dusha
        ka saran yahiin caagado iyo quraarado uu ku moorsan yahay cabitaan,
        bileedho yaryar oo cunto fududi ku jirto iyo sufurradii lagu cabbi lahaa
        sharaabka. Dabadeed waanu dhigney oo u qaybinney dhammaantood. Intaas ka
        dib aabbo ayaa galey inuu iskaayo baro annaga iyo inaadeerkay Muuse.</p>
      <p>“Muusoow Mullaaxo iyo Magool waa labadayda hablood ee tarraxa afartan
        inan ee ku hor fadhiya”. Waxa uu Muuse noo xigsiiyey “Barasho wacan
        hablahayagii, doorkii u danbeeyey eenu waddanka nimi aniga iyo aabbo
        Mullaaxo aad ayey u yarayd oo dugsiga dhexe ayey ku jirtey haddana iney
        Jaamacaddii dhammaynayso ayaan ku war helay. Halka Magoolna ay jirtey
        sannad ama wax uga dhinnaayeen. Haddana way waaweynaadeen maansha
        Allah.”</p>
      <p>Hooyo ayaa jawaabtey oo tidhi, “Haa Hooyo Muusoow way waaweynaadeen
        oo gashaantimo isleeg ayey noqdeen adiguna in badan oo toban sanno ku
        dhow ayaad waddanka ka maqnayd oo isbadelkaad arkaysaa wakhtigaas ayuu
        dhashey” Muuse markale tiraabey oo yidhi; “Waa run oo in badan ayaan
        maqnaa iyaga oo kaliya maahee dhammaan carruurtu waa wada koreen oo
        kaalin galeen. Adiga iyo adeero ayaa sabab u ah oo ku dedaaley Alle ka
        sokow ee Eebbe SWT ha idiinku daro miisaanka xasanaadka sida wacan ee
        aadd ugu koriseen tarbiyadda wanaagsan iyo dhaqanka qurxoon.” Habeenkaas
        halkaas ayaa lagu wada qaatey cawaysin barkhadeed oo is barasho cusub
        iyo isxaal-waraysi isugu jira. Waxa uu uu aabbo u sheegaayey inuu
        waddanka u yimid hawlo shaqo iyo hawl kale oo isaga gaar u ah oo uu ku
        tibaaxey inuu u soo guur doontay dalka. Muddo dheer ka dib waxa
        dhammaadey wakhtigii cawaysinka loogu tall galay. Muusena waxaa loo
        gelbiyey hoygii uu magaalada Hargeysa ka deggenaa ee uu ku soo degay si
        uu waddanka wakhti ugu qaato.</p>
      <p>Iney lumaan dhammaan rejooyinkaan lahaa habeenkan baa u horreysey
        illaa caawana waan tebayaa waxyaabo badan oo iga maqan iyo
        galdaloollooyin badan oo ka bannaan daaqado noloshayda ka mid ah. Waxaan
        se ku qanacsanahay dhibcaha iyo derejooyinka uu Alle SWT i siiyey waayo
        waxay wax kastaaba ku dhacaan qoraal iyo qaddar Rabbi. Muuse habeenkaas
        waxa uu la hoydey dareen damaacinnimo muujinaaya isla markaana faraaya
        inuu aniga iga helay iguna fuliyo mid ka mid ah ujeeddooyinkii uu
        magaalada u yimid oo ahayd inuu guursado. Waxaa aragtidii koowaadba ku
        abuurmey caashaq iyo xiiso meel uu ka yimid aan la garanayn oo
        cir-ka-soo-dhac ku noqdey anigu se waxba kama ogayn damaacinnimada
        hafisey Muuse ee igu indho-tirtay aniga.</p>
      <p>Waxaabad mooddaa inuu isku qoomamaynaayo inuu markii hore diiday inuu
        nala dego, oo waxa uu aad u jecel yahay markan sidii uu guriga uga
        muuqan lahaa wakhti kasta si uu aniga ii arko. Laakiin waxay noqotey wax
        uu ku dhici waayey oo aabbo ayuu hore uga diidey codsigiisii ahaa inuu
        marti noo ahaado inta uu waddanka joogo. Waxaa se xadkeedii ka badatey
        booqasahadii oo uu Muuse noogu iman jirey mar kasta oo aanu hawl
        haynnin. Dabadeed waxa uu tagi jirey wakhti danbe. Mararka qaar waxuu
        tijaabin jirey inuu hadal bariido dhaafsiisan ila wadaago kama se
        oggolaan jiirin inta badan. Waayo waxaan ka baqaayey inuu noloshayda
        saamayn ku yeesho oo uu carqaladda ugu weyn noqdo.</p>
      <p>Waxaa xilligaas soo dhawaa qalin-jabinta Jaamacadahaygii oo waxaa soo
        horreysey midda aanu Mooge ka wada bixi doonno oo ahayd kuuliyadda
        daraasaadka Islaamiga ah. Waxaa markasta ballanku ahaa in Jaamacadda
        laga shaqaaleysiiyo ardayga kuuliyadda u sarreeya oo inta si buuxda
        Imtixaan looga qaado uu ka mid noqdo barayaasha ka hawl gala Jaamacadda.
        Mooge ayaa dedaal faro badan ku bixin jirey sidii uu u noqon lahaa
        qofkaas. Alle amarkii wuu ku guuleystey rejadiisii ahayd inuu qofkaas
        noqdo oo taasina waxay noqotey shaqo kale oo hor leh oo u saamaxdey inuu
        dhaqaalahiisu sii kordho isku filnaanshana gaadho. Waxa aanu dhammayney
        Jaamacaddii anaga oo rayrayn iyo wada-jir dareemaynna isla markaana is
        tusney in aanu xaqiijinnay qayb ka mid ah riyooyinkii aanu adduunka
        guudkiisa lahayn. Waxaanu se carqalad xilligaas u arkayney Muuse oo
        doonaayey inuu dhinaca kaga soo biiro nolol aanu qorshaynayney ku
        dhawaad afar gu’ oo xidhiidh ah taas oo aanu uga dan lahayn midowga
        noloshayada.</p>
      <p>Tallaabo kasta oo uu Muuse qaado waxaan si degdeg ah ula socodsiin
        jirey Mooge oo ah qofka aan rabo inaan noloshayda dhammaanteed la
        wadaago oo ku aammino. Laakiin isaga waxay u ahayd niyad-jab iyo dhib
        kale oo la soo deristey noloshiisii caadiga ahayd, anigana xabad laygu
        dhuftay way igaga darnaayeen aragtida iyo la hadalka Muuse. Waayo waxaan
        u arkaayey caqabadda ugu weyn ee rabitaankayga hortaagan waanan dhibsan
        jirey runtii. Damacii Muuse maalinba mida ka danbaysa wuu sii kordhaayey
        oo xadhkaha ayuu sii goosanaayey illaa markii danbe uu u soo babac
        dhigey waalidkey markuu waayey fursad keli ah oo uu igaga dhaadhicin
        karo ujeeddadiisu waxa ay tahay. Muddadii uu ku sugnaa magaalada waxaa
        laga joogaa bil iyo saa’id waxaana qalbigiisa ku tarmaayey xiiso uu
        wehelinaayaayey rabitaan tusay noloshayda iyo sidii uu ku heli
        lahaa.</p>
      <p>Aniga iyo Mooge maalmahani waxay ahayeen ayaamihii u adkaa ee na soo
        mara intaanu wada soconey, wakhtigii aanu ku heshiiney inuu reerkayaga u
        yimaadana waxaa ka hadhsanayd muddo lix bilood ah. Laakiin ifafaalaha ka
        soo muuqda noloshayadu ilama qurux badnayn oo cabsi ayaa i hadhaysey
        dhammaantey. Waxay ahayd habeen Khamiisi soo gelaysey waa ka duwanaa
        habeenkani kuwii horee een qoyskayga ku aqaanney. Waxaa laysu soo wada
        hoydey fiid waxaa haddana inyar ka dib guriga ka hor guuxay gaadhi aan
        Muuse ku aqaanney oo uu watey, waaba isagii oo ka soo degay. Waxaa isla
        markiiba albaabka ka furey aabbo oo daaradda guriga dhex taagnaa una
        muuqdey inuu isaga sugaayey isla markaana ogaa imaanshihiisa. Intaas ka
        dib waxaa toos loo abaarray dhinacii uu ka xigey qolkii shirarka reerku
        ku qabsan jireen. Waxaan sida dharaarta u ogaa in aniga la iga
        arrinsanaayo oo noloshayda faro-gelin lagu hayo isla markaana la igu
        khasbaayo qof anan raalli ka ahayn. Laakiin tolow haddii ay ogaan
        lahaayeen qalbigayga waxa ku jirra suurtogal ma ahaan lahayd iney ii
        aqbalaan rabitaankayga?</p>
      <p>Waxaa werwerka inta ugu badan ila qaybsan jirtey walaashey Magool yar
        oo ogayd sida anan Muuse raallida uga ahayn una jecelahay oo heshiis
        nooga dhaxeeyo Mooge. Muddo saacad ku dhow ayey ku jireen qolka waxa ugu
        weyn ee ay habeenkaas ka wada hadlaayeenna waxuu ahaa in uu usoo
        bandhigay iney isiiyaan aniga oo aan nolosha la wadaago Muuse oo ku
        afgobaadsanaayey inuu yahay Inaadeerkay noloshaydana ilaalin doono. Waxa
        ay dhammaantood heshiis ku noqdeen sidaan isaga oori ugu noqon lahaa.
        Iyagu se war kama hayaan iney mustaqbalkayga iyo quruxda noloshaydaba
        god ku rideen oo ay lumiyeen deggenaanshahaygii. Waxaa lagu kala tegay
        oo la isla qaatey in waalidkaygu igala hadlaan arrinka guurka ee uu
        Muuse u soo bandhigay anigana igu qanciyaan, wuu tagey Muuse anigana waa
        la ii yeedhay. Aabbo ayaana bilaabey hadalkii isagoo maslaxaad ku furaya
        tiraabtiisa:</p>
      <p>“Aabbo Mullaaxooy waanu kugu soo tabacney oo ku soo kaalin gelinney
        anaga ayaa iska leh Ilaahay ka sokow quruxda kaa muuqata maanta. Qiimaha
        iyo akhlaaqda aad leedahay ee Raxmaanku kugu mannaystey, cilmi diineed
        iyo mid maaddi ah oo kugu filanba waad leedahay waana dedaal aad bixisey
        oo Alle SWT kuu fududeeyey anaguna kugu garab istaagney. Aabbo waxaan
        maanta kuu wadnaa qaybtii labaad ee noloshaada si aad u dhammays
        tiranto. Waxaa na kaa waydiistey inaadeerkaa Muuse oo sidaad ogayd
        waddanka u yimid inuu guursaddo. Waana wax lagu farxo inuu adiga ku
        doortay oo uu rabo inaad xaas u noqoto oo aad nolosha wadaagtaan. Aabbo
        waxaad ku noolaan doontaa nolol aannu raalli kaaga nahay, adiguna aad ku
        istareexdo ee adiga ayaanu kaa sugaynaa oggolaanshaha aad nagaga aqbali
        doontid arrinkaas noloshaada khuseeya”</p>
      <p>Aabbahay haddii uu ogyahay inaan qalbiga ka ilmaynaayo oo aan ku jiro
        xaaladdii ugu xumayd noloshayda imuu yidhaahdeen hadallada qaarkood
        iimana quudheen niyad -ab ee xataa waxuu joojin lahaa dadka kale waxa
        iiga imaanaaya ee dhawacaaya naftaydan qunbacashadu wehelka u noqotey
        daqiiqaddahaas. Hadalladii ay habeenkaas afarta hareeroodba igala
        fadhiisteen ma qiyaasi kartid saamaynta ay igu lahaayeen, waxay u
        dhignaayeen anigoo waran wadnaha garkiisa laygu gooyey oo aan ku
        noolahay nolol geeridu dhaanto. Dhammaantood way hadlayeen laakiin aniga
        waxaa maskaxdayda ku legdamaayey dareenno naxariistii iyo kalgacalkiiba
        ay ka guureen oo aad mooddo inuu qalbigii i engagey. Waxa aan u arkaayey
        iney cadow igu yihiin dhammaantood. Waalidkay umay baran inaan hadal ku
        soo celiyo oo muran ka keeno rabitaankooda sidaas si la mid ah kamaan
        sugayn wax i niyad-jabiya iney ku dhaqaaqayaan. Laakiin sidan waxaabey u
        haystaan inuu yahay go’aankii ugu quruxda badnaa ee ay noloshayda ka
        gaadheen.</p>
      <p>Waxaan u sheegay iney isiiyaan wakhti aan kaga fikiro arrinkan oo ah
        mid noloshayda inta ka hadhey oo dhan saameyn ku yeelan doona.</p>
      <p>“Haye Aabbo si fiican uga fikir anaguna waxaanu isla qaadanney inaad
        guurkaas ogolaato waayo noloshaada ayuu qurxinayaa.” Goobtii aan
        fadhiyey ayaan ka kacey anigoo cagaha jiidaaya oo ku sugan xaalad
        nololeed middii ugu adkeyd ee isoo marta noloshayda. Waana ta aan ilaa
        imika farxaddii iiga guurtay eenan u ahayd qof nolosha ay ku nooshahay
        ku deggan oo raalli ku ah. Markii aan goobtii ka kacey waxaa si kedis ah
        maankaygu usoo celiyey maanso uu halabuurkeeda lahaa Abwaan Siciid
        Maxamuud Gahayr oo odhanaysey:</p>
      <p>Wuxuu guurku aayiyo<br />
        Udug iyo man yeeshaa<br />
        Ayaankaaga goortaad<br />
        Uurkaagu kuu rabo<br />
        Ifka qoys u noqoteed<br />
        Ashqaraarto guushee<br />
        Markii aragtidaaydiyo<br />
        Aashii naftaydaba<br />
        Lagu tuuray iilkee<br />
        Amar waalid dookhii<br />
        La igaga af-duubaan<br />
        Urugiyo ladh iyo ciil<br />
        Umalkii la tiicee<br />
        Wax aroosku libin iyo<br />
        Anfac toosan leeyahay<br />
        Oggolaansho goortay<br />
        Dadku oori iyo say<br />
        Ku noqdaan af-garadkee<br />
        Amar waalid oo daran<br />
        Aqbalkiisa mooyee<br />
        Ayaan qudha ma ledin farax<br />
        Istareexna kuma gelin<br />
        Aqalkaan ku noolee<br />
        Haddii ulashadaydii<br />
        Oodda caawa loo rogey<br />
        Eedaadka waaqay<br />
        Ka dhex ooyi maayee<br />
        Ubaxii Jacaylkeen<br />
        Ka abqaalay khayrkiyo<br />
        Irridaha samaantiyo<br />
        Mar uun albaabkii<br />
        Awdnaa la furayaa<br />
        Inta ay arwaaxdiyo<br />
        Ajashaydu xay yiin<br />
        Sidii aan addoon ahay<br />
        Arjunnaanta ciilka leh<br />
        Ku abaadi maayee<br />
        Ufadiyo kol uun bay Naqu ii onkodayaan<br />
        Waxuu oonku ba’ayaa<br />
        Illimaha xareeddaa<br />
        Xor markaan u aadee<br />
        Mar uun buu Ilays iyo<br />
        Iftiin daarmi doonaa<br />
        Aayar quusan maayee<br />
        Ula-jeeddaduna<br />
        Amin way hirgelaysaa<br />
        Ololaha dhawaan baan<br />
        Ididiiladaan rabo<br />
        U itaali doonaa<br />
        Haddii uurku-taaliyo<br />
        Utun guudka lay sudhay<br />
        Imtixaanku waa daw<br />
        Maalmaha adduunkee<br />
        Abshir iyo riyaaqbaa<br />
        Xigi eelkan saakee<br />
        Waa inaan adkaystaa.</p>
      <p>Wakhtigii lay siiyey waxaan uga faa’iidaystey inaan Mooge wax kasta
        la socodsiiyo oo u sheego. Waan la hadley habeenkaas aniga oo ilmadu
        dhabannadayda ka da’ayso waxaanan u sheegay halka xaalku maraayo iyo
        sida weerarka loogu yahay noloshaan ku heshiinnay. aalintan adag bal
        waxa uu Mooge ka qoray. Aan idinla yara wadaago’e:</p>
      <p>“Noloshaydu waxay u socotey sidaan u qorsheeyey Allena wuu igu garab
        galey. Laakiin waxaa caawa i dumey garabkii noloshayda ugu qaalisanaa.
        Waxaa burburay qorshe aan dhisaayey ku dhawaad afar sanno. Waxaa
        duullimaad lagu yahay noloshii aanu wada qorshaysanney aniga iyo
        Mullaaxo. Dareenka qalbigayga hadheeyey waa mid i gubaaya oo dab iyo
        holac igu noqdey. Waa mid aan waayey waxaan ku tusaaleeyo waayo waxaa
        suurtogal ah in qofkaan noloshayda u doortey iney noqoto xaas nin kale
        oo waalidkeed ku qasbeen. Waxaan se ku qanacsanahay qaddarka Rabbi oo
        sidan noqdey meel loo dhaafaana aney jirin.”</p>
      <p>Markaan Mooge u sheegay arrinku halkuu maraayo waxuu ila socodsiiyey
        oo aanu isla qaadanney inaan waalidkey ka dalbado iney iga joojiyaan
        guurkan anan raallida ka ahayn. Noloshaydana ay ii daayaan si aan anigu
        u qaabeeyo mid aan ku niyad samahay. Waxaa la gaadhey xilligii aan ku
        war elin lahaa una sheegi lahaa go’aankayga waxaan habeenkaas aabbo u
        sheegay sida anan raallida uga ahayn in Muuse la i siiyo, aniga oo
        codsanaaya in aniga la ii daayo maaraynta noloshayda, si cidda aan u
        arko iney i dhaqi karto ugu hibeeyo oo ula wadaago nolol aan ku
        faraxsanahay. Waxaan sidoo kale u mariyey tix kooban oo maanso ah oo uu
        hal-abuuray Abwaan Siciid Maxamuud Gahayr waxayna odhanaysey sidan soo
        socota.</p>
      <p>Xushmaddaadu waa faral<br />
        Iyo weedh Xakiim faray<br />
        Xiisiyo jacayl baa<br />
        Xaas lagu ahaadaa<br />
        Siduu xididku geedaha<br />
        U xareed waraabshay<br />
        Xubbigiyo galgacakuna<br />
        Qoyska ugu xus mudanyiin<br />
        Xaajadu cakirantee<br />
        Geesi aanan soo xulan<br />
        Ifka kuma xasilayoo<br />
        Xabbadkayga kaan hanan<br />
        Xilo uma ahaan karo<br />
        Anigoon xaq diidayn<br />
        Aabbow xorriyaddiyo<br />
        Xuquuqdaydu yay lumin<br />
        Xurmayn baan ku saaraye<br />
        Xarafkayga ii yeel<br />
        Waxaad tahay xilqaadkii<br />
        Samo igu xannaanshee<br />
        Inagoon xabaal gelin<br />
        Xagna kaama tegayoo<br />
        Waxaad tahay xilqaadkiyo<br />
        Xayndaabka noloshoo<br />
        Xangullaaha garaadkaad<br />
        Xasuus weyn ku leedahay<br />
        Xayskaan filaayiyo<br />
        Rejadayda xaalee<br />
        Xiddigaygu yuu dhicin<br />
        Ii xeeri taan rabo<br />
        Axdigaan xafidayana<br />
        Xoorkiisa ila dhawr<br />
        Anigoon xaq diidayn<br />
        Aabbow xorriyaddiyo<br />
        Xuquuqdaydu yey lumin<br />
        Xurmayn baan ku saaraye Xarafkayga ii yeel<br />
        Xubin hadalku yuu noqon<br />
        Xujo aan la mari karin Xakamaha i dhibayiyo<br />
        Xayiraadda iga daa<br />
        Wadnihii xawilan iyo<br />
        Xero uu caashaq dego<br />
        Xagal kale ma eegaan<br />
        Xalku dookha weeyaan<br />
        Xaawalay la duudsiyo<br />
        Xadiiskeennu muu farin<br />
        Xilliyadu qadhaadhaa<br />
        Sidii uu xanuun jiro<br />
        Xisku wuu werwerayaa<br />
        Xalaytoole maan gamin<br />
        Anigoon xaq diidayn<br />
        Aabbow xorriyaddiyo<br />
        Xuquuqdaydu yay lumen<br />
        Xurmayn baan ku saaraye<br />
        Xarafkayga ii yeel</p>
      <p>Intaan hadlaayey si qoto dheer ayaa la ii dhagaysanayey waxaana i
        gashey yididiilo ah “Malaha waaba lagaa oggolaan codsiga aad wadato”.
        Laakiin malahaygii ma rumoobin oo xataa waxyarna hadalladaydii may
        beddelin qoyska aan ka soo jeeday waxaana la ila soo hor istaagey diidmo
        qayaxan oo odhanaysa “Muuse waxuu noqon doonaa qofka aad nolosha la
        wadaagi doonto. Mar danbana yey iman wax aan lagaa aqbaleyn oo ah inaad
        ka keento muran hadalladayada.”</p>
      <p>Talo ayaa igu caddaatay waxaanan arkey inaan ugu danbayn
        guuldarraystey oo aan waayi doono qofkaan anigu doortay la iina afduubi
        doono shakhsi kale oo anan raalli ka ahayn. Habeenkaas oo kale
        noloshayda ima soo marin imana soo mari doono ayaan filayaa. Waxaa waagu
        ii baryey aniga oo ku taagan indhahii xaley oo aan laba indhood isu
        keenin. Ilmaduna gabi ahaanba beddeshay dhabannadayda sidii ay korkooda
        u yaacaysey. Waxaan wax kasta u sheegay Mooge oo ahaa qofka dareenka aan
        habeenkaas la meehanaabaayey war ka hayey, isaguna mid la mid ah ayuu la
        gaaf wareegaayey oo waxa uu ku noqon kari waayey gurigii illaa markii
        danbe baadidoon lagu soo helay sidii ilmo yar oo markaas uun socodka
        xejiyey kana lumay gurigoodii.</p>
      <p>Waan is beddellay laba cisho gudahood oo waxaan u muuqdey qof laga
        qaadey xorriyaddii oo jeel ku jirta, ugu danbayn waxuu Mooge igu
        qanciyey in ay tani tahay qaddar iyo qoraal Rabbi isla markaana dhinac
        loo dhaafaa annay jirin illaa inaad maqasho waalidkaagu waxay kula jecel
        yahiin mooyaane. Isaga oo ii caqli-celinaaya waxaa hadalladiisii ka mid
        ahaa “Mullaaxooy inagu waxaynu lahayn qorshayaal aynu u dajisannay
        nolosheenna. Laakiin fulinta keenna waxaa ka weyn in Alle SWT fulo
        kiisu. Waayo waa qoraal aan jihana looga dhaqaaqi karin, inaynu is wayno
        oo aad xaas nin kale noqotaa waa qaddarka Raxmaankii inna uumay, sababna
        waxaa u ah waalidkeen. Laakiin iyagu waxay u haystaan in ay tani tahay
        mid adiga kuu fiican oo marnaba ma jecla xumaanteenna, ee yeel waxa lagu
        soo jeediyey oo qaaddo go’aannada waalidkaa guursana qofka ay kula
        jeclaadeen. Aniguna waxaa adag sida aan qof danbe ula wadaagi doono
        xidhiidh jacayl maadaama oo aan kii horeba ku fashilmey. Waxaana
        suurtogal ah in aynu gadaal ka midowno oo noqonno qoys ka mid ah
        qoysaska Islaamka ah ee caalamka ku nool. Waxaan ugu danbeyn kuu
        rejaynayaa inaad ku noolaato nolol qurux badan oo aanad weligaa
        murugoonnin dhibna dareemin.”</p>
      <p>Hadalladani waxay igu ahaayeen abid kuwii ugu kululaa ee qalbigayga
        dhalaaliyey dhidid meel uu ka yimid anan garanaynna ayaa qooyey dhammaan
        jidhkayga. Waa weedho aan ka maqlo qof i jecel haddana ii hibaynaaya qof
        aanan rabin. Laakiin xalka keliya ee yaalley ayaa ahaa kaas oo meel loo
        dhafaa anney jirin. Waxaa jujuub la igaga dhigey guur aanan diyaar u
        ahayn iyo qof anan ag-jooggiisa ku faraxsanayn waayo ma soo dooran ee
        waa le ii dooray. Taas ayaana ahayd dhibta jirtey illaa caawana uurkayga
        gubaysa oo aanan habeen ka seexan. Sidii ayaa la igu siiyey Muuse una
        noqonney reer dhisan oo wada qaata maalmaha nolosha. Laakiin anigu aan
        mar kasta ahaa qof xusuus ku nool oo markasta maskaxdeedu dib usoo
        celiso waxyaabahii iyo maalmahii quruxda badnaa ee isoo maray. Waxaan ku
        noolahay guurkayga ka dib gurigan aan caawa dhex fadhiyo een ku kala
        horaayey xusuusaha dhex jibaaxaayey maankayga ee aan idiinka warramay.
        Mana aqaanno waxa maalmaha soo socda dhici kara ee aynu sii wada soconno
        haddii Raxmaanku iidiin oggolaado.</p>
      <hr />
      <p>Caawa oo aan halkan fadhiyo laba sanno ayaa laga joogaa wakhtigii
        aanu is guursanney Muue. Si kasta oo noloshayadu tahay haddana waxaa
        meesha aan jirin oo ka maqan salkii hoose ee reer ku dhismi lahaa, isla
        markaana udubbada loogu taagi lahaa. Waana iska raalli ahaanshaha iyo
        jacaylka rasmiga ah ee laba qof oo nolosha ku midoobay u dhaxayn lahaa,
        si ay u iftiinto nolosha ay wada qadanayaan ee qoysnimo, ubadka ay soo
        sarayaanna ay u noqdaan kuwo la intifaacsado.</p>
      <p>Cabdiraxmaan Muuse waa wiilkayga curad haddana waxuu jiraa ku dhawaad
        sannad waana qofka kaliya ee wajigiisu I farxad galiyo dunida dadka ku
        nool oo dhan waayo waan jecelahay inta Hooyo ilmaheeda jeceshahay ee u
        nugushahay, sababta aan dadka hareerahayga ah oo ay kow ka yahiin
        waalidkaygu uga qariyo waayaha ku jira laabtayduna waxaan jecelahay in
        ay aniga kaliya igu koobnaadaan oo aan dambarsado dhib iyo dheef wixii
        iga soo gaadhaba maadaama oo aney jirin cid ii garaabaysa oo aann u
        sheegto duruufaha nololeed ee aan ku suganahay.</p>
      <h3 id="section-2">3</h3>
      <p>Wakhtigii aanu aqal galney aniga iyo Muuse waxa uu sii joogay
        waddanka ku dhawaad lix bilood isaga oo maamulaayey mashaariic kala
        duwan oo ay usoo dirtay shirkad ku taalla Dubai oo uu ka shaqeeyo.
        Muddadaas waa aannu wada noolahay haddana iskuma aannaan faraxsanayn.
        Sababtuna dhankayga ayey ahayd, waayo waxa uu ahaa qof la igu khasbey oo
        aanan anigu marnaba u soo doorin noloshayda. Waxa u damcey inuu noqdo oo
        uu tago waddankii uu ka yimid aniga oo xaamilo ah, waxaanan u sheegay in
        aanay xaaladdaydu sidii hore ahayn oo uu ila sii joogo ugu yaraan inta
        uu Alle SWT ikala nabad keenaayo. Dabadeed si adag ayuu uga soo hor
        jeedsadey codsigaygii isaga oo sabab uga dhigey iney hawshiisu ka kala
        daadanayso oo ay suurtogalba tahay in laga eryo shaqada. Laakiin waxaan
        ogaa in aanu ahayn qof laga eryi karo shaqada uu shirkadda u hayo
        darteed, awoodna uu u leeyahay inuu muddo kooban fasax qaato si uu iila
        qaybsado xaaladda aan ku jiro. Waxa uu se u muuqdey qof aan
        idanaynaynnin. Markii uu sidaas igaga haajirey waxaa igu sii kordhey
        nacaybkii aan u qabe. Waxaanan Ilaahay ka baryi jirey in aanu dib iigu
        soo noqon oo uu sidaas igaga maqnaado welina sidii ayuu ku maqan yahay,
        aniguna aan u ahay marwo mudanaheedii ka maqan yahay oo xaasnimo lagu og
        yahay.</p>
      <p>Markii uu tegay waxaa waalidkeygu igula taliyeen inaan iyaga usoo
        wareego mar haddii uu maqan yahay Muuse, laakiin si adag ayaan arrinkaas
        uga soo horjeedsadey aniga oo u caddeynaaya iney cidladaasi tahay halkii
        ay iyagu i dhigeen, ee ay iigu talo galeen waxana u sheegay inaan
        gurigayga joogi doono ilaa inta uu Muuse ka soo laabanaayo ama aanu ku
        kala haajiraynno. Waxaa muddo yar ka dib ii dhashey Cabdiraxmaan-yare
        gurigiina wehel ayuu yeeshay marka laga yimaaddo inanta ila joogta ee
        shaqaalaha ah. Wakhtigaas sannadka ku dhow ee uu inankaygu jirey iyo in
        ka horraysayba indho iyo baal ma saarin Muuse ima soo xidhiidhiyo lamana
        hadlo anigu oo iskumaba mashquuliyo. Guriga aanu ku jirno isaga ayaa
        hanti u lahaa biilka aanu xaq ugu leenahayna waanu ka heli jirney oo
        bishu markay dhammaato ayaa la ii yeedhi jirey si aan u qaato waxii uu
        noogu talo galey. Laakiin hadda saddexdii bilood ee u dambaysey waa
        goostey gebi ahaanba xidhiidhkii lagu yaqaanney nin xaas iyo carruur leh
        waana waxaan filaayey iyo waliba baryo aan Illahay ka baryi jiray in
        aanu ninkaas dib isu kaaya tusin.</p>
      <p>Dhanka kale waalidkey way ogyahiin waxa uu sameeyey Muuse waxaanney
        aad isagu qoomammeeyaan iney igu khasbeen qof anan raalli ka ahayn oo ay
        noloshayda meel kaga dhaceen, iyaga ayaa na og aniga iyo Cabdiraxmaanba
        oo nagu biiliya hantidan aanu ku jirno. Hadda waxa keliya ee ii banaan
        ayaa ah inaan aabbo kala hadlo sidii uu ninkaas iiga sii daen lahaa,
        isagana runta ugu sheegi lahaa maadaama oo aanu noo maqnayn ee uu halkan
        nagu ilaabey, bari marka uu waagu baryo ayaan bookhanayaa Aabbo waa sida
        qorshahaygu yahay.</p>
      <p>Waxaan u tegay Aabbo waxaanan ka dalbaday inuu xadhigga noo kala jaro
        aniga iyo Muuse maadaama oo uu isagu markii horena igu khasbey
        guurkiisa, haddana uu arko sida uu yeelay ee uu noo dayacay aniga iyo
        ilmahiisiiba. Waxaana na dhex marey aniga iyo aabbo sheekadan; “Aabbo
        waxaan ahay marwo reer lagu ogyahay sababta guurkaygaasna adiga ayaa ka
        danbeeyey oo ii guuriyey Muuse aniga oo aan raalli ka ahay. Way dhacdey
        taasi laakiin muu noqon sidaad iigu sheegayseen Muuse oo wuu ka soo bixi
        kari waayey masuuliyaddii uu Alle SWT saarey. Waad ogtahay oo
        Cabdiraxmaan yare oo sannad da’diisu ku dhawdahay ma arkin mana uu ka
        soo ag wareegin xataa ma oga wiil iyo gabadh waxa u dhashey. Tasina waa
        nasiib-darro iyo inuu ku ciyaarey noloshaydaan jeclaa inaan farxad ku
        qaato oo aan gardaadiyo awlaad uu aabbahood i garab joogo oo uu dhib iyo
        dheef labadaba ila qaybsado. Hadal iyo dhammaan anigu ma rabo inaan sii
        ahaado marwannimo aan waxba laygu ogayn oo aan laygu cisayneynnin, ee
        iiga dalab Muuse inaan kala tagno. Wixii aan xuquuq ku lahaana isiiyo
        sidaasna aanu ku kala faraxalanno.”</p>
      <p>“Aabbo Mullaaxooy horta waan ka xumahay inaan noloshaadii caqabad ku
        noqdey. Weligay waa wax aanan filaynnin inaan dhibaato kugu noqdo oo aan
        noloshaada ka gaadho go’aanno aan sax ahayn. Ma odhan karo Muuse ayaa
        leh dhammaan khaladdaadka jira laakiin aniguna qayb ayaan ka ahay.
        Sababtuna waxa weeye in anan ka fiirsan dhismaha qoyskaaga aan anigu
        sababtiisa lahaa. Laakiin xilligaas waxaan u aarkaayey maslaxadda
        noloshaadu iney ku jirto inaad xaas u noqoto inaadeerkaa Muuse oo aan u
        maleeyey inuu yahay nin ku hanan kara oo ilaalin kara
        wada-dhalashadiinna. Ma ay se noqon sidaan rejaynaayey, haddana waxaan
        diyaar u ahay inaan kuu sameeyo wax kasta ood u aragto inuu ku jiro
        xalka noloshaadu. Adiga ayaanan kaa sugaayey inuu codsigaasi kaa soo go’
        oo aad Muuse ka soo istaagto.Si aan kaaga hiiliyo oo aan kaaga qaado
        waxaad xaq iyo xuquuq u leedahay isla markaana noloshaada uga
        dheereeyo.”</p>
      <p>“Aabbo waad mahadsan tahay. Adiga ayaa hore Muuse iigu khasbey
        guurkiisa aniguna raalli kama ahayn go’aankaas qadhaadh ee aad i
        taabsiisay waan se qaatey si aanan uga soo hor jeedsan go’aannadaada.
        Haddana waan ku faraxsanahay inaad ii samaynayso sidaaan jecelahay. Waxa
        aan jecelahay inaan mar kale kuugu celiyo inaan rabo in aanu kala tagno
        oo uu noloshayda sidaas kaga baxo si aan anigu u hagaajiyo wixii iga
        qabyoobay noloshaydana dib ugu maareeyo.”</p>
      <p>Maanta waxaan aabbo kala imid yididdiilo hor leh oo sheegaysa inaan
        xor ka noqon doono gurigan xun ee ku dhex xidhanahay sidii addoon jeel
        looga dhigay oo ay noloshaydu dib u heli doonto farxaddii hore uga
        luntay. Aabbo markii uu la Hadley Muuse una sheegay dalabkayga. Ismaba
        dhibin umana muuqan mid jecel la sii jooggayga ee hore ayuu aabbo ugu
        sheegay inuu i fasaxayo ina siin doonno xuquuqiyaadkii ay gabadha la
        furaa lahayd. Warkani waaba midkii aan waligey Alle ka baryi jirey
        waxaanan uga mahad -eliyey inuu aqbaley ducadaydii. Sidaas ayaanu Muuse
        ku kala tagney. Hadyadda ugu weyn ee Alle SWT iga siiyeyna waxa uu
        noqdey Cabdiraxmaan-yare oo I ilowsiiyey dhib iyo rafaad kasta oo aan
        soo marey intii aan la noolaa<br />
        Muuse. Waxaan xaqiiqsadey inuu sidii uu habeen madow noloshayda usoo
        galey inuu haddana uu uga baxey oo Alle iga fardaamiyey.</p>
      <p>Xilligan waxaan ku noolahay gurigii waalidkey waa goob aan ku soo
        qaatey farxaddii noloshayda oo dhan haddana aan ku qaadan doono inta aan
        ag joogo. Waxaa isa soo taraayey maalinba maalinta ka danbaysa soo
        noqoshada deggenaanshaha noloshayda iyo inaan noqdo qof six xor ah u
        fikiri karta oo nolosheeda u samaysa jadwal iyo qaynuun ay raacdo, si
        aana mar danbe ugu lumin hawo been ah iyo nolo aney farxadi ka
        danbeyn.</p>
      <p>Waxaan naftayda kula taliyey xilligan aan joogo inaan bal dib u
        baadigoobo jacaylkaygii hore ee wakhtigu na kala geeyey, waxaan dib u
        xasuustey hadalladiisii u danbeeyey ee uu lahaa maalmahii Muuse laygu
        khasbaayey “Waxaa adag sidaan qof danbe ula wadaagi lahaa xidhiidh
        jacayl maadaama oo aan kii horeba ku fashilmey”. Waxaan u xidhiidhin
        jirey si walaaltino leh isaguna wuu i xidhiidhin jirey. Laakiin
        sannadkii u danbeeyey war kama haynnin meel uu ku danbeeyey maadaama uu
        Hargeysa ka tagey hawl shaqo oo uu hayey darteed. Waxaan raacdeeyo
        sidaan xog uga heli lahaa Mooge waxaan ogaadey inuu joogo magaalada oo
        uu maalmo yar ka hor ku soo noqdey hawsha uu u yimidna ay ahayd inuu
        walaashii oo ka yarayd oo la soo doonay uu ka qayb qaato meherkeeda.
        Waxaan sidoo kale ogaadey in aanu guursan ee uu weli yahay kale,
        dabadeed waxaad mooddaaba inuu Jacayl danbe oo hor leh uu ku soo
        labakacleeyay qalbigayga maadaama oo aanu habeenna ka bixin maskaxdayda
        oo aan ahaa qof ku nool xusuusaha maalmahii quruxda badnaa ee aannu soo
        wada qaadanney, intaas ka dib waxaan go’aansadey inaan xidhiidhiyo
        Mooge.</p>
      <p>Waxaan soo helay tirsiga telefoonkiisa gacanta maadaama uu kii hore
        ee aan ku aqaaney beddellay. Waa aanan garaacey si aan uga war helo
        xaaladdiisa iyo halka uu hadda ku nool yahay waxaana na dhex martey
        sheekadan xiisaha leh ee hoose:</p>
      <p>“Salaamu calaykum” sidaas markii uu codkayga u maqley markiiba waxa
        uu xaqiiqsadey in qofka la hadlayaa ay tahay aniga dabadeed waxa uu ii
        celiyey.</p>
      <p>“Calayku ma salaam, waxaan filayaa qofka illa hadlaaya inuu Mullaaxo
        tahay.”</p>
      <p>“Haa walaal Mooge waa anigii, maxaad igu garatey?”</p>
      <p>“Ma qof aan garan waayo ayaad taha. Waxa aan codkaaga maqlaayey muddo
        Afar sanno ku dhow oo xidhiidh ah markaa miyey suurtogalaysaa inaan ku
        garan waayaa?”</p>
      <p>“Maya, waa wax aan suurtogaleyn, ka warran xaalkaaga Mooge iyo
        dhammaan xaafaddiiba?”</p>
      <p>“Alxamdulillah waanu fiican nahay dhammaantayo ee idinku sided
        tihiin, ka warran xaafaddeennii, reerkaagii iyo Cabdiraxaan-yareba.”</p>
      <p>“Dhammaan nimco adduun ayaanu ku jirnaa oo xaaladdayadu wey fiican
        tahay. Laakiin<br />
        hadda reer ma lihi oo waanigii ninkii kala tagney markaan is fahmi
        wayney.”</p>
      <p>“Kala tagnayaa! Oo walaal xillima?”</p>
      <p>“Dhawaan ayaanu kala tagney, oo reerka aan raalli ahaansho iyo jacayl
        lagu dhisin ma sii raago illaa mid Alle la damcey inuu sii jiro mooyee.
        Wuu naga goostey waxaana iigu danbaysey aniga oo xaamilo ah illaa hadda
        oo inankiisii sannad jirsadayna ma yaqaanno xataa ma oga wiil iyo gabadh
        waxa u dhashey. Dabadeed aabbo ayaan kala Hadley inaanu kala tagno
        isaguna wuu igu raacey waxaanu ii weydiiyey warqaddaydii. Sidaas ayaanu
        ku kala tagney Muuse. Hhaddana waxa aan joogaa gurigii waalidkey.
        Waxaanan wakhtiga ugu badan ku qaataa koolkoolinta wiilkayga si uu ii
        ilowsiiyo maalmo aad u kululaa oo aan soo marey isaga dartii.”</p>
      <p>“Waa wax laga xumaado runtii Mullaaxooy in qoys la dhisey uu dhayal
        ku burburo. Waa laga fiican yahay oo waxaa qurux badan markasta in sidii
        lagu dhisay uu u xasilo si ay uga soo baxaan awlaad loo aayo
        mustaqbalka”</p>
      <p>Hadalladdan markuu ilahaa aad ayaan u dhibsanaayey runtii oo waxaan
        ka filaayey inuu ku farxo inaan Muuse kala tagno oo aan hadda ka ahay
        xor. Is-xaal-waraysi ayuu jawiga habeenkaasi ku soo dhammaadey. Laakiin
        aniga waxa si xawli ah qalbigayga u buux dhaafiyey Jacayl ka culus kii
        hore oo waxaan ogaadey inuu xaalkayagu yahay isbeddel oo isagu markii
        hore sidaas ahaa anigana la igu danbeeyey oo aan hadda dareensanahay in
        aan ku jiro xaaladdii uu mar Mooge ku sugnaa aniga dartay, laakiin anan
        war ka haynnin. Si joogto ah ayaan u xidhiidhiyaa si aan maankiisa
        markale u hantiyo waxaan soo xasuusiyaa wakhtiyadii fiicnaa ee aanu soo
        wada qaadanney anaga oo markasta ku hamiyi jirney in ay mar uun dhici
        doonto in aanu noqono qoys ka mid ah qoysaska Islaamka ee caalamka ka
        jira si aanu u ahaanno laba nolosha ku mataannooba oo wada qaybsada
        dhibka iyo dheefta ay leedahay. Waxa uu maankiisu aad u daalac jirey
        sida aanu u leenahay xasuuso duug ah oo maalinba ta kale ka sii qurux
        badnayd. Waxaan si rasmiya u ogaadey muddadii aan hadda la hadlaayey
        Mooge In aanu aniga dabadey hawaysan haween kale sidii uu hore u ballan
        qaadey waxa uu si rasmi ah iigu tibaxayaa sida aanu marnaba diyaar ugu
        noqon in uu dabadey qof kale nolosha kula heshiiyo si uu ula midoobo.
        Waxa uu hadalladiisa ka mid ahaa kuwan soo socda oo sii kordhiyey
        rejadii aan ka qabey inuu soo laabto Mooge.</p>
      <p>“Mullaaxooy waxaad iga maqnayd muddo ku siman laba sanno maalmahii
        layga kaa dhacayna waxay ii ahayd maalmahii u madoobaa ee noloshayda soo
        mara. Haddana waxaan go’aan ku gaadhey inaan naftayda wax u kordhiyo se
        anan dabadaa qof kale aamminin, jacaylkana waxaan ka qaadey sas ah in
        aanu jirinba fursad aan ugu guulaysan karo qof aan jecalahay markii aan
        ku waayey ka dib. Waana sababta illaa hadda aanan habeenna isugu hawlin
        inaan helo qof kale oo ii kaa beddella, waxanan nafta ku qanciyaa in ay
        sabab la’aan ku iman doonto qofkii Alle ii qoray waa haddii uu ii
        qoraybee markaasna ay mudan tahay inaan jeclaado oo u samo falo si aanu
        u wada qaadanno nolol ay raalli ahaansho sal u tahay.”</p>
      <p>Waxa aan u celiyey, “Mooge noloshu way gedgeddoon badan tahay.
        Mararka qaar waxay ku siinaysaa fursad aad ku guulaysan karto marar kale
        waxay kuu soo bandhigaysaa mid aney sinaba suurtogal u ahayn inaad
        guulaysto oo aadd gaadho halkaad rabtey. Waana sunnaha kowniga ah ee uu
        Alle SWT ugu tallo galay caalamkan aynu ku nool nahay, in aanad iskuma
        hawlin helitaanka qof kale oo aniga ii kaa beddesha waa ballan aad
        qaaddey xilligii layna kala geeyey ee ay suurtoobi waydey in aynu
        nolosha adduun ku midowno. Laftaydu labadaas sanno waxaan ku noolaa
        nolol anan sinaba raalli uga ahayn oo ay wehel ii ahaayeen afarta gidaar
        ee is eegaaya ee qolka aan seexan jirey. Waxa aan ku jirey nolol haddii
        xataa illaa cagahayga dahab la sudho ay adkayd raalli ahaanshaheedu.
        Waayo may ahayn mid aan doortey ee waa la ila jeclaadey ka dibna laygu
        khasbey. Waxaan se mar kasta Alle weydiisan jirey in aanu Muuse mar
        dambe isku kaaya soo celin oo aney indhahayagu is qaban, si aan ugu
        noolaado nolol ugu yaraan aan xorriyad dareemaayo. Illahayna waxa uu iga
        aqbaley ducadii mar dambena indhahaygu may qaban waxanan Alle ugu
        mahad-celiyaa markasta inuu iga furdaamiyey oo uu iga dhigey mid
        xorriyad ka qaadata noloshii ay hiiftay.”</p>
      <p>Waxa aad moodaysaa maalinba midda kaa dambaysa in aanu sii
        kordhinaynno xawaaraha aanu isagu soo dhawaanaynno. Waxaa sidoo kale ii
        muuqatey sida aanu marnaba qalbigiisa uga maydhmin kalgacaylkii rasmiga
        ahaa ee aanu soo wada gardaadinny muddo sannado ka hor ah. Waxaan aad u
        jeclaysanayaa la-hadalkiisa iyo ag-dhawaanshahiisaba. Waayo waxaa
        laabtayda si xawli ah uga guuxaaya Jacaylka iyo xiisaha faraha ka baxey
        ee aan laabta ugu hayo. Waxaa si aad ah maskaxdayda ugu soo dhacaysa oo
        aan mar kasta ka fikiraa midowgayaga iyo sidaan mar kale ugu dhawaan
        lahaa Mooge. Isaga laftiisu maaha qof iga fog ee waxa uu weli u nugul
        yahay dareenkii naga dhaxeeyey waayo waayo ee aannu soo wada
        gardaadinney.</p>
      <p>Waxay maalmuhu is guraan habeennaduna is daba socdaan anaguna u nahay
        kuwo isku soo dhawanaya marba marka ka danbaysa, hadda waxaanu nahay
        kuwo si cusub u wada jilaaya dareen xasaasi ah oo u muuqda inuu
        guulaysan doonno, oo uu noqon doonno mid waara oo aan dib ula kulmin
        dhib iyo carqalado kale illaa wax amar Alle ku socda mooyee. Waxaan
        dareensanahay nolosha quruxdeeda markaad haysato qof kuu nugul oo ku
        barbar taagan isla markaana ku jecel oo aan cid kale kugu doorsan karin
        meel kalena kaaga hanqal taagi karin.</p>
      <p>Waxaanu wada soconnaba waa habeen kale oo xasuus leh qiimo badanna
        noogu fadhiya isla markaana galey buuggayaga xasuus-qorka ee aannu ku
        xafidno maalmaha na soo maray dhacdooyinka ay wataan ee kala duwan. Waa
        habeen Jimce ah waxaan ku war helay telefoonkayga dhacaaya ee i kor
        yaalla, waan qabtey qofka illa hadlayaana waa Mooge. Waxoogaa markii
        aanu wada hadlayney ee is-xaal-waraysi dhammaadey waxa uu Mooge ii
        sheegay inuu caawa wato dalab kale rabana inaan ka aqbalo oo aan
        meeleeyo waxaanu yidhi, “Mullaaxooy waxaynu ahayn kuwo la kala fogeeyey
        oo wakhtiga iyo waayaha inagu hareeraysan ayaa inaga hiiliyey oo
        nasiibku waxa uu inannimadaadii ku beegay qof kale.<br />
        Haddana waxaad tahay Hooyo, iyada oo ay intaas oo dhammi jiraan haddana
        waan ku jecelahay oo waxaan kuu hurayaa naftayda oo dhan si aad adigu
        farxad ugu noolaato isla markaana u noqoto raalli. Caawa waxaan wataa
        dalab kale oo aan rejaynaayo inuu kaa farxiyo anigana noloshayda
        dhammaystirro kaas oo ah inaynu hadda noqonno kuwo nolosha ku mataanooba
        (Waxaan rabaa inaan ku guursado).”</p>
      <p>Guur aa! Waxa aan ka soo kacay gogoshii aan ku jiifay aniga oo aan is
        ogeyn oo isla maqan. Waxaana dhabannadayda markiiba dul hogotey ilmo aan
        garan waayey meel ay igu sii sugaysey. Waan se farxad ilmaynaayey oo
        waxaan mafsuud ku ahaa inaan mar kale Mooge hantiyey isaguna uu rabo
        inaan nolol-wadaag noqonno iskana illowno wax kasta oo na soo marey si
        aanu u wada qaadanno nolol aan sii qiyaastey, dabadeed waxaan ku
        celiyey, “Mooge waan ku faraxsanahay inaynu noqonno laba dib isu
        hantiyey. Waana wakhtiga iyo amar Alle oo is kaashadey. Haddana waxa aan
        diyaar u ahay inaan noqdo xaaskaaga si aan kuula wadaago quruxda nolosha
        iyo farxaddeedaba.”</p>
      <p>Hadalkaygu waxa uu farxad geliyey qalbi u oomman inuu maqlo aniguna
        waa mid aan ugu talo galey inaan kaga farxiyo oo dalab kasta oo iiga
        yimaadda aan aqbalo, si aanu u midowno oo u wada nolaanno.</p>
      <p>“Waa si wacan Mullaaxooy waana waxaan kaa filanaayey. Waxa aad ku
        bushaaraysataa inaan weligaa garabkaaga ahaan doono, saxan wax kugula
        cuni doonno oo aanan seexan doonin illaa aad adigu seexato. Waxaan noqon
        mid aad ku faraxdo oo aad agtiisa ka hesho wax kasta oo naftaadu raalli
        ka tahay.”</p>
      <p>Maalmo yar ka dib waxaa la iga soo doonay reerkayagii, iyaga oo si
        sharaf iyo milgo leh ii siiyey Mooge iiguna duceeyay in Alle SWT
        reerkayagaas ka dhigo mid barakaysan oo soo saara ubad qiimo leh oo loo
        aayo mustaqbalka. Dareenka aanu dib ugu midowney annaga oo hore na loo
        kala geeyey halkuu gaadhiisan yahay ayey kula tahay akhriste? Maaha mid
        la dareemi karo oo haddaan is idhaahdo soo tebi waa mid anan sinaba uga
        warrami karin haddii aan maanta oo dhan kuu sheekeeyana aynaan ka
        geyoonaynnin.</p>
      <p>Jacaylku waa dareen qurxiya nolosha gebi ahaanteed, waa dareen haddii
        lagu midoobo iftiimiya dariiq kasta oo loo maro nolol guuli hadhaysey.
        Waxaanu wakhtigan ku wada nool nahay raynrayn, is-tixgalin, isu
        naxariisasho, iska-warhayn iyo inaanu dhadhaminney hayaankii samirkayaga
        kaas oo noo hirgaliyey inaannu aragno anaga oo qoys ah oo isku faraxsan,
        noloshana u wada qaadanaynna sida ugu wanaagsan. Waxa keliya een
        ogsoonahay wakhtigan ayaa ah in dunida dadka ku nool oo dhan haddii
        laysu geeyo oo hal qof laga dhigo oo Mooge la barbardhigo in aanan
        marnaba ku doorsanaynnin caalamkaan la isu geeyey ee uu iiga qaalisan
        yihiin isaga iyo la noolaanshahiisu. Waxaa suurtogal ah in dad badan ay
        is weydiinayaan waxa uu dheer yahay qayrkii laakiin iyagu war kama
        hayaan waxa laabtayda jiifa ee uu kalgacaylkiisu sababta u yahay. Nolol
        baanu ku nool nahay aan aamminsanahay in anay jirin lammaane ku nool
        caalamkan aynu ku guud nool nahay. Taas oo saldhiggeedu yahay raalli
        ahaansho iyo kalsooni dheeraad ah oonu isku qabno aniga iyo saygayga
        Mooge.</p>
      <h2 id="jidkii-halaagga">Jidkii Halaagga</h2>
      <h3 id="section-3">1</h3>
      <p>Kenadiid waa wiil dhallinyaro ah oo taagan wakhtigii ugu wanaagsanaa
        ee uu ka faa’iidayn lahaa muruqiisa iyo maskaxdiisaba, waxa uu ka mid
        yahay boqolaal ardey oo sannadkan ka qalin fulley mid ka mid ah
        Jaamacaddaha ku yaalla magaalo madaxda Jamuuriyadda Somaliland ee
        Hargeysa. Waxuu darsey oo bartey cilmiga dhaqaalaha ama afka qalaad lagu
        yidhaahdo (Economics). Waayahii waxbarasho ee usoo taxnaa dhawr iyo
        tobanka sanno waxuu ahaa mid sida shamaca uga dhex iftiima dhammaan
        ardeydii ay wax soo wadda barteen. Waxuu ku tilmaannaa ardey aan laga
        waayin kaalaha sare ee hadba fasalka uu dhiganaayo, taasi waxaa u sii
        dheeraa dhaqan wanaag, akhlaaq, karti, debecsanaan, naxariis iyo
        kalgacayl uu dadka badankiisa kula dhaqmi jirey. Waxuu waligiiba ku
        hammiyi jiray inuu kobciyo oo kaalin galiyo qoyska uu ka dhashey oo dan
        yar ahaa dhaqaale badan oo ku fillanna aan lahayn.</p>
      <p>Aabbahii waxuu xaqii u yimmi aamintii uu Jaamacadda uun galley ilaa
        haddana waxuu mootan yahay ku dhawaad Afar sanno, wakhtigaas uu
        Aaabbahii mootannaa isagaa Hooyadii iyo carruurtooda ka yaryarba u ahaa
        iftiin ay kaga gudbaan dhammaan carqaladdaha nolosha sababtuna waxay
        ahayd yaanu waxba siin oo aanu dhaqaale ku kabinne wuu oggaa oo ka war
        hayey xaaladda uu ku sugan yahay qoyskiisu. Waxaa hammigooda uguu weyni
        ahaa marka Kenadiid shaqo wacan hello ee uu caawiyo Hooyadood oo hadda
        ka adag nolol maalmeedkooda ay u baahan yahiin waxaad noqon doontaan
        qoys isku fillan oo nolosha u qaata si quman, helanna waxyaabo badan oo
        asaasiya oo hadda ka dhimman.</p>
      <p>Hooyo Caasha waa maamada dhashay Kenadiid iyo Afar carruur ah oo ka
        yaryar oo laba ka mid ahi wali anney agoonnimadii ka bixin. Waa Hooyo
        Alle swt karti ku manaystey oo u dhalatey dhabar adayg ay ku waajahdo
        dhibaatooyinka wakhtigu soo bandhiggaayo ee ku xeeran nolosheeda iyo
        midda ubadkeedaba. Waxa ay hiirta hore u kalahdaa suuqa si ay u soo
        shaqayso waxii ay quuddan lahaayeen, xidhan lahaayeen waxna ku
        barrannayeen. Waxay suuqa ku leedahay meherad lagu iibiyo khudaarta kala
        duwan ee aynu cunno. Subaxa hore ayey kacdaa si ay u gudato waajibaadkii
        Alle uu saaray oo ay ugu horayso tukashadda Salaadda subax. Waxay wadda
        toosisaa dhammaan carruurteeda si intii rag ahina ay masaajidka jamaca u
        gaadhaan, intii hablo ahina ay u kacaan oo marka ay salaadda tukadaan u
        diyaar garoobaan sidii ay quraacda u samaysan lahaayeen. Marka ay
        salaadda sidaas uga salaamo naqsato waxa ay wajiga saartaa dhinacii
        suuqu ka xigey si ay u sii diyaariso khudaartii ay maalintaas iibin
        lahayd ka hor inta aanu kolayga suuqu soo gaadhin ama Hooyooyinka kale
        suuqa u soo adeeg doonan.</p>
      <p>Kenadiid afartooda carruurtaa Cabdiraxmaan iyo Cabdilaahi isaga ayey
        soo xigeen da’ ahaan, Mabsuud ayaa Iyana ah qofka Afaraad halka Muxubo
        ay ugu yarayd dugsigana fasalka shanaad ay maraysey. Dhammaantood awlaad
        Alle swt hanuuniyey ayey ahaayeen oo aan dhib lahayn ilaa dheef
        mooyaane. Hooyadoodna la dedaala oo caawiya si ay ugu dhiirato inney
        shaqayso. Kenadiid afartaa sanno ee uu Jaamacadda dhiganaayey waxaa u
        kufaa kacaysey Hooyadii si ay mar uun u aragto inankeedii oon qayrkii ka
        hoosayn. Waxa ay habeen kasta xaddi lacag ah ku kordhin jirtey oo ay
        sanduuq gooniya u samaysatey si aanu Kenadiid iyo dhammaan carruurteeda
        kaleba anney cid kale u daba fadhiisan oo anney qarashka waxbarashada
        iyo nususaacahoodaba u raadin, waxay dhabarka u ridatey in anney
        ubadkeedu qayrkood eegin waxa ay haystaan marka ay iyagu waayaan.</p>
      <p>Muddo saddex billood ku astaysan ayaa laga joogaa xilligii uu
        kenadiid ka baxay Jaamacadda ee la qabtey munaasibaddii qalinjabinta,
        habeen si fiican uma ladin hurdo subaxna hadalkeedaba daa sidii laamaha
        dawladda oo dhan iyo kuwa gaarka loo leeyahayba uu kolba mid u taagnaa
        ee uu u gaynaayey ama ka war doonaayey arjigiisa shaqo ee uu meel kasta
        geeyey walina wax shaqo ah ma hayo haba yaraatee. Maalina maalinta ka
        danbaysa wuu sii niyad jabaayey oo waxa uu oggaa inney jiraan laba
        carqaladdood oo waaweyn oo uu shaqo u heli la’ yahay isaga iyo in badan
        oo la mid ah kuwaas oo kala ah.</p>
      <p>Waa ta koowaade, Inney aad u shaqayso qabyaaladdu oo nin kasta oo
        meel wax ka ahi uu kaliya jagooyinka shaqo uu siiyo mid ay wax isu
        yahiin oo ilmaadeer yahiin ama waji garasho loogu keenay taas oo
        sababatay ilaa inuu qof gacanta ku hayo mooyee in aanad shaqo ka helayn
        dhammaan laamaha waddanka ee lagu tuhmaayo inney shaqaalaysiiyaan
        dhallinyarada waddanka. Waxaa hubaal ah in anney shaqayneyn xirfaddaada
        aqoonneed eed wakhtiga, maalka iyo maskaxdaba ku bixisey lakiin uu si
        fiican u shaqaynaayo habka lagu qadhaabsado oday cumaamad sita, tanina
        Kenadiid way xidhay oo markaas si fiican uma garanayn qof qoyskooda ah
        oo ka mid ah madaxda waddanka.</p>
      <p>Waa ta labaadde, in aanu waddanku lahayn dhaqaale ku fillan oo ay
        dhammaantood ardayda Jaamacaddaha ka soo baxdaa anney fursad u heli
        Karin in ay shaqeeyaan oo qof kastaaba shaqo xafiisaysan uu hello,
        tanina caqabad kale ayey ahayd oo xanibtey Kenadiid inuu hore shaqo u
        helo taas oo aanu markaas haysan dhaqaale uu isagu maalgalin ku samaysan
        karo waxa uu isagu kaligii leeyahay oo uu ka shaqaysto si uu nolosha
        sugaysa u dabaqo. Waxaa soo food saaray maalmo adag oo aanu qaarkood
        hurdo seexan oomatana quuddan siduu uga fikiraayey halkeed martaa iyo
        maxaad qabataa, inta dadku dhabanka dhulka ku hayaan isaga u walaac iyo
        walbahaar bay ahayd waxa kaliya ee maskaxdiisa ku soo hadba ku soo
        celcelinaysey waxuu ahaa inuu tahli kari waayey soo celinta xaqii
        Hooyadii ku lahayd iyadoo u soo kacaa kufaysey muddada intaas leeg ee uu
        wax soo baranaayey. Dhanka kale Hooyo Caashi waxay aad uga werwersanayd
        xaaladda inankeedu ku sugan yahay ee shaqo la’aaneed. Way waanin jirtey
        oo wacdi badan u marin jirtey iyada oo wax u tilmaamaysana waxay lahayd,
        “Hooyo Kenadiidoow nolosha adduun waa mid gadgaddoon badan oo noolaha
        lagu imtixamaayo si ay ugu samraan oo u ilaaliyaan jiritaankooda iyo
        inney Alle swt ku caabuddaan calool fayoobi iyaga oo markasta ka
        dalbanaaya inuu waxii khayr ugu jiro ugu kaalmeeyo si ay u xaqiijiyaan,
        waxii aan wanaag iyo khayr ugu jirinna ay ka taggaan oo ka tanaasulaan.
        Hooyo waan ogahay oo waxaad isku ciil kaanbinaysaa inaad hore u soo
        celin kari waydey xaqii aan kugu lahaa iyo maalgalintaydiiba, taasi
        waxay ka dhiggan tahay inaad gashay dedaal aan kala go’ lahayn ood ugu
        jirto rumaynta ahdaafta nololeed eed leedahay. Haddaba waxaad niyada ku
        haysaa in anney sinaba u dhici Karin inaan is waydiiyo sababta aad noo
        kafaalo qaadi waydey waayo waxaan arkaa xaaladda adage e naftaadu
        marayso si aad u hesho shaqo kugu fillan ee Hooyo waxay talladaydu tahay
        in aanad niyad jabin oonad rajo dhigin waayo niyad jabku waa illinka
        laga gallo maalmo guul darro hadhaysey ee Hooyo dedaal intaad awoodo
        adiga oon naftaada saarayn culays ka badan tankeeda iyo intey qaadi
        karto.”</p>
      <p>Hadallada Hooyadii mararka qaar waxay sida dhanbiisha gubayeen nabar
        hafeefanaayey oo ahaa in aanu wali gudin xaqeedii oo aanu nasin, markale
        waxay u ahaayeen dhakhtar baanta nabarradaas waa marka ay
        dhiirigalinayso ee ay tusaysey in niyad jabku yahay waxa ugu xun ee
        nolosha bini’adamka saameeya, dabadeed waxuu ka helaayey shiidaal u
        shida nalka dunida oo uu hore ugu sii socdo si uu albaab kasta u garaaco
        oo uu ku tuhmaayey inuu wax ka korodhsan karo.</p>
      <p>Waxaa maalmo kooban galley rajo ah inuu shaqo ka helo doono mid ka
        mid ah laamaha dawladda. Subax Arbaca ah ayuu u boqolley sidii uu u tagi
        lahaa halkii uu ku tuhmaayey inuu shaqo ka helo, nasiib darro se xaalku
        siduu moodaayey muu noqon oo waxuu arkaayey in anney waxba ka soo
        naasacaddeyn meeshan uu yimid. Arjigiisa shaqo raadinneed meel kasta wuu
        yaallaa oo uu ku rajaynaayey inuu wax camal ah ka hello. Maalmo ka hor
        ayaa loo soo sheegay in imtixaan loo gali doonno jagooyin ka banaannaa
        wasaaraddaha dalka oo ciddii ku soo baxdaa ay heli doonto boosaska
        banaan. Aad buu arinkaas ugu farxay isaga oo isku kalsoon waxaanu isu
        diyaariyey sidii uu halkaas guul uga soo hoyn lahaa. Waxuu diyaar
        garoobaba waxaa la gaadhay aamintii la gali lahaa imtixaankaas.
        Salaaddii subax goortii laga baxey ayuu cagta saaray laamiga si uu u
        gaadho goobtii loo cayimey inuu imtixaanka ku gali doonno, waxyar ka dib
        waxuu gaadhay halkuu u socdey dabadeed waxuu la kulmey dad aad u tiro
        badan oo iska soo xaadiriyey goobtii imtixaanka lagu gali lahaa, marba
        marka ka danbaysa way soo badanyeen iyagoo raxan raxan u socdana waxay
        ka soo galayeen ganjeelkii weynaa ee goobta lagu galaayey
        Imtixaanka.</p>
      <p>Kenadiid waxuu aad ugu kalsoon yahay naftiisa iyo inney ku guulaysan
        karto imtixaankaas uu maanta u galaayo shaqada ilaa laba midkood
        mooyaane, waa midda horee in eex iyo nin jeclaysi lagaga saaro goobtuu
        mutaystey waana midda u badan ee hadda ka shaqeeya goobaheenna shaqo
        taas oon qofka loo eegayn aqoonta iyo xirfadda uu leeyahay ee nin
        kastaaba ninkiisa soo dhawaysanaayo. Waa midda labaade inuu qadarka
        Eebbe ku waayo, labadaba se wuu u diyaar garoobay inuu aqbalo waxuu se
        ku rajo waynaa inuu helo doonno imtixaanka uu shaqadaas u galley oo aad
        u fududaa dartii. Muddo bil ku dhow ayuu rajo ku noole ahaa oo ay
        maqnayd natiijadii imtixaankii uu galley, waxaa muddadaas ka dib la
        shaaciyey in laba cisho ka dib la soo dhajin doonno natiijadii iyo
        ciddii ku guulaysatay boosaskii banaannaa.</p>
      <p>Waxaa Kenadiid ku sii batey su’aal madaxiisa wareerisay oo ahayd
        “Tolow maad heli?” waxuu sii sawirtey isagoo shaqo galley oo boqolaal
        rajo sii dhistey, waxuu sidoo kale isku dayaayey inuu diyaariyo anshaxii
        uu kula dhaqmi lahaa dadka jooga goobta uu u shaqo tagi doono hadii Alle
        ku simo. Waxaa la gaadhay aamintii la shaacin lahaa natiijada imtixaanka
        waxaanu goor horre iska xaadiriyey goobtii laga sheegi laa
        guulaystayaasha. Waxuu soo ordaba waxuu dul yimi oo dul istaagay meel
        daaqad ah oo shabag ka sareeyo boqolaal dhallinyaro ahina ku xoonsan
        yahiin, qaarkood waxaa ka muuqda niyadjab iyo daal faro badan kuwo
        kalena way isu hanbalyeynayaan oo laabta is galinayaan. Kenadiid waxuu
        qooransado laba warqaddood oo dadku aad ugu badnaayeenba waxuu quus la
        istaagey helitaanka magaciisii dabadeed waxuu xaqiiqsadey inney tanna
        tahay guuldarro kale oo soo foodsaartay.</p>
      <p>Waxuu u fiirsadey dadkii la hanbalyeynaayey oo uu qaarkood gartey
        dabadeed waxay maskaxdiisu soo celisay oo dib ugu laabatey taariikh
        nololeedkooda, waxay garaadkiisa ka waynaadey inuu itixaankaas ku soo
        baxo wiil Bulxan la yidhaahdo oo uu si fiican u garanaayey. Bulxan iyo
        Kenadiid maalmo ayey kala danbeeyeen aamintii dugsiga la wadda qoray oo
        isku fasal ayey noqdeen, Bulxan ma ahayn dadka waxbarashada ku wanaagsan
        ee waxuu ku fiicnaa suuq meeraysiga iyo socodka xun een fiicnayn.
        Dugsiga hoose/dhexe waxuu ka baxay isagoo laba sanno hadhay oo
        Kenadiidna fasalkii labaad ee dugsiga sare yahay ka dib intaa waxii ka
        danbeeyey dib uguma noqon waxbarasho Jaamacad iyo dugsi sare toona,
        waxaa hadda se golaha deegaanka ee degmada Hargeisa ku jira adeerkii
        ruma waana sababta u weyn ee hadda uu shaqadan aanu aqoonta u lahayn uu
        u hellay.</p>
      <p>Niyabjab heerkii u danbeeyey ayuu gaadhay waxaanu iska dhaadhiciyey
        in Bulxan iyo kuwa kale ee la midka ahi ay ku cidhiidhiyeen booskiisii
        shaqo ee uu aqoonta ku heli lahaa isla markaasna anney jirin cadaaladdii
        lagu kala haggi lahaa dhallinyaradii sugaysey natiijadii imtixaankii la
        galley. Waxuu nacayb u qaadey dadkan madaxda ah ee waddanka haysta een
        shaqo abuur sax ah u samaynin jiilkii soo kacaayey haddana ay ugu
        darreen cadaalad darro middii ugu weynayd ee ah nin jeclaysi iyo eex
        qaawan oon loo Aabbo yeelayn foolxunna loona dulqaadan karin isla
        markaana anney jirin cid kaaga garaabaysa oo aad u cabataa.</p>
      <h3 id="section-4">2</h3>
      <p>Sannadka billo ayaa raaca intii uu shaqo la’aa ee uu ka sokeeyey
        Jaamacadda, hadda quus ayuu ka taagan yahay sidii uu shaqo uga heli
        lahaa waddanka gudihiisa. Niyadjabka ku dhacey een qiyaasta lahayn waxaa
        ka darran qoyskii oo aanu waxba ku soo kordhinayn, waxuu sidoo kale
        dhibsadaa markuu arko nin aan waligii goob waxbarasho ka xaadirrin oo
        sida af soomaaliga loo akhriyo loona qoro bareefad yar ka bartey markuu
        subaxii u shaqo taggo shaqo aanu aqoonteedii lahayn. Kenadiid waxay
        xaaladda niyadjabka saxiib ku noqdeen Bacaluul oo isaguna dhibka shaqo
        la’aantu saamaysey.</p>
      <p>Bacaluul waa arday ay Kenadiid mar ka wadda baxeen Jaamacadda oo
        isaguna darsey kuuliyadda maamulka iyo maaraynta ganacsiga qaybteeda
        xisaabaadka (Accounting). Waxay rafiiq ku noqdeen isaga iyo Kenadiid ku
        noqnoqoshada xafiisyada laamaha dawladda iyo kuwa gaarka loo leeyahayba
        si ay in uun u raadiyaan fursaddo banaan oo ay buuxiyaan, waxay se goob
        kasta kala kulmayeen hungo iyo in anney waxba uga bislayn iyaga. Wali
        rajo aan badnayn ayey qabaan inkasta ood moodo inney maalinba maalinta
        ka danbaysa ay ku sii hoobanayaan badweynta niyadjabka iyo quusta ee
        hareeraheeda ay buuxisey cabsida ay ka qabaan inney mustaqbalkooda
        dhisan kari waayaan.</p>
      <p>Naftooda dhaliil kaliya ayey u hayaan taas oo ah inney barran waayeen
        xirfaddo kale oo ay maanta ku shaqaystaan, waxay ahayd inney farsamada
        gacanta ku dedaalaan barashadeeda si ay ugu noqoto isha kaliya ee ay
        iftiinsadaan madaama oo cilmigii ay soo barteen ku waayeen shaqo
        cadaaladda ku qotonta oon reer hebeli ku jirin. Qalbiyadooda duufaan baa
        ku kacsan dal naceyb ah taas oo ay maskaxdoodu qabatintey sida ay
        dhexdiisa cadaalad darrada ugala kulmeen, sida aan loo cisayneyn
        dhallinyarta waddanka usoo kacaysa ee noqon doonta madaxda baritoole,
        sida kuwii waddanka madaxda ka ahaa ugu horseedayaan bulshada inteeda
        kale cadaalad darro iyo musuq aan gabasho lahayn oo xadkooda
        dhaafay.</p>
      <p>Waxay markasta maqlaan boqolaal dhallinyarro ah oo waddanka u soo
        kacaayey ayaa baddaha midhatareeniyaanku liqeen iyagoon u Aabbo yeelayn
        dabadeed maydadkooda soo tufaan oo bahalahu halkaas ku haaliggaan
        lafahoodana ka tagaan. Waxay iska dhaadhiciyeen inney si u saxsanaayeen
        madaama oon layskuba hawlayn ilaalintooda iyo dhaqaalayntooda si ay
        aroorta waddanka hoggamiyayaal uga noqdaan. Kalahaad badan, socod farro
        badan oo ay u kala gooshayeen meelo kala durugsan, niyadjab ay deris la
        noqdeen ka dib maalmahii u danbeeyey waxay ka wadda hadlayeen waxuu u
        badnaa Tahriib iyagoo markasta ka eegaayey dhinaca dhallinyartii ku
        badbaaddey tahriibta ee iyagu shaqaystey qoysaskoodiina wax soo tarray.
        Way iska indho tirayeen halaagga farraha badan ee ka danbeeya ee xataa
        dhimasho leh, waxay sidoo kale hilmaansanaayeen waalidiintooda aan
        haysan dhaqaale buurran oo ay kaga samato bixiyaan dhibta tahriibtu
        leedahay, waxay gabi ahaanba meesha ka saarreen hagardaamada soo gaadhi
        doonta waalidkoodu marka ay waayaan iyaga oo ay muddo badan ku soo
        tabcayeen.</p>
      <p>Waxay maaliba ta kale u dhiibto oo ay ku dhex jiraan ka sheekaysiga
        ficilkaas dhibta iyo hagardaamada badanni ka soo gaadhayso, waxay ugu
        danbayn ku heshiiyeen inney ka haajiraan dhulkoodan ay cadaaladdu ka
        shaqayn waydey, waalid iyo walaalo jecel, asxaab ay is barteen oo tan
        iyo wakhtigii carruurnimo ay isku soo ag barbaarreen. Waxaas oo dhan
        ayey iska indho tirreen iyagoo diiradda saartey oo samaystey mala-awaal
        ah inney nolol wacan heli doonaan. Bacaluul iyo Kenadiid waxay isku
        garabsadeen oo ku heshiiyeen inney jidkaas dheer wadda maraan oo u
        badheedhaan dhib iyo dheefba. Waxay muddo ku hawlanaayeen sidey u heli
        lahaayeen khad ay magaalada kaga baxaan ugu danbayna way heleen. Waxay
        is helleen rag iyagu u dabaaba xidhan sidii ay dhallinyarta waddanka ugu
        saari lahaayeen oo ay ugu ban saari lahaayeen dhul iyo saxare kadeed iyo
        rafaad miidhan ah oo meel loo ciirsaddo anney jirin. Markii ay
        macluumaad kala qaateen shardigga kaliya ee lagu xidhay waxuu ahaa inuu
        midba laba sawir oo kur ah keenno, taas oo loo sheegay in lagu samayn
        doonno mustawaqe bug ah oo hadii xuduudka waddanka laga galaayo lagu
        qabto ay ku dhaafiyaan. Waxay sidoo kale xilligaas ogaadeen in wax hanti
        ah aan lagu xidhi doonin hadda lakiin si farsamaysan waddanka looga
        saraayo. Maalmo yar ka dib way keeneen labadii sawir waxaana loo sheegay
        aaminta la bixi doonno hadii Rabbi xukumo. Waxay xamaan uruursadaan oo
        hoostana uu kaga furan yahay caloolyow ah siday waalidkood iyo dadka
        jeceli ay u dhib mutaysan doonaan, haddana waxay nafta ku maaweelin
        jireen siddey wax usoo tari doonaan hadii Rabbi ku guuleeyo wadadaas
        dhibta badan ee ay u anba baxeen.</p>
      <p>Waa maalin ka duwan maalmahii hore, waagga barigiisii hore ayey
        kolayaysteen oo waa subaxii ay ugu tallo galleon inney ka baxaan
        waddanka oo dhul shisheeye iyo waddo dhib badan u anba-baxaan. Bacaluul
        iyo Kenadiid way isku lug dareen iyaga oo wax saacad ka yar ku gaadhay
        goobtii ballantu ahayd ee ay ka raaci lahaayeen gaadiidkii ay magaalada
        kaga bixi lahayeen. Waa dhallinyar anney tiradoodu soddan qof ka badnayn
        oo rag iyo haweenba isugu jira. Dhammaantood waxay soogan yahiin qol yar
        oo meel qarsoodi ah ku yaalla, waxyar oon daqiiqado ka badnayn ayuu
        irridda gurigii ay ku huursanaayeen soo hor istaagay bas soddan iyo shan
        qaad ah oo sidday u idil yahiin lagu gurray. Dhaqaaji oo qardo jeex
        baabuurkii, muddo afar saacadood ku siman ayuu dhul buuro iyo banaan
        iskugu jira oo cidlo ciirsila ah jibaxaayey. Intaas ka dib waxay dhinaca
        koonfurreed ka soo galleen magaalo xuduuddeedka Wajaale oo ahayd
        magaaladii u horaysey ee ay tahriibta ku soo gaalaan.</p>
      <p>Kenadiid iyo saaxiibkii Bacaluul waxay mararka qaar la noqonaysey
        riyo iyo wax mala-awaalkoodii wali ku dhisan. Waxay badannaa isku
        mashquulinayeen barashada dhulalka buuralayda ah ee anney hore u marin.
        Ninka baabuurka wadda iyo kuwa kale ee la saran ee hagayaa waxay si
        fiican iskula garanayeen wadooyinka ah boqolaalka waddo tuug ee ay
        magaalada dhexdeeda ku marayeen. Wax aan toban daqiiqo ka badnayn markay
        magaalada dhex socdeen ayaa meel cidlo ah oo cariish yari ka dhisan
        yahay lagu dajiyey oo baskii siddayna ka noqdey. Dadkii tirada badnaa ee
        tahriibayaasha ahaa waxaa lagu gurrey cariishkii yaraa dabadeed raggii
        waddey ayaa khudbad u jeediyey ku salaysan siday magaalada gudaheeda u
        gali doonaan iyaga oon laga shakiyin, xilliga ay bixi doonaan, cidda
        qaadi doonta iyo siday magaalada si dhuumasho ah ugaga bixi doonaan.
        Waxaa intaas dheeraa in qof kasta lagu amray in uu Mobil-kiisa gacanta
        ee uu sito iska bakhtiiyo si anney ehelladiisu usoo tixraacin muddo yar
        guudaheeda.</p>
      <p>Dhanka kale waxaa la gaadhay salaaddii Duhur. Waa xilligii Kenadiid
        ku soo noqon jiray guriga markuu salaadda oo tukado si uu wax u cunno ka
        dibna u yara nasto. Hooyo caasha waxay quus ka qaadatay inuu inankeedii
        ku soo laabto guriga waayo mabay ahayn wax ay uga baratey maqnaanshiyaha
        intaas leeg iyo waliba Mobil-kiisii oo xidhan. Fajac iyo yaab ayey la
        kowsatay iyo wax anney hore u arkin oo ku cusub, waxaa durbadiiba saaqay
        walaac naxdin wata. Kenadiid iyo asxaabtii tirada badnayd ee la socotay
        waxay si tuugo ah qolaba mar u gasho magaaladii ugu danbayn way ku
        dhammaadeen oo way ka sii anba-baxeen goor salaaddii Casar laga baxay.
        Qardo jeexe markale oo wadada ay marayeen mid dhib badan ayey ahayd oon
        gaadhi iyo bini’adam toonna ka sanqadhayn kana dhaqaaqayn. Waxay sii
        guura galaanba waxay goor danbe gaadheen magaalada Jigjiga ee dawlad
        deegaanka Soomaalida halkaas oo lagu aabudhay meelo tahriibayaasha u
        gooniya oo lagu xareeyo ilaa inta ay ka baxayaan magaladaas.</p>
      <p>Muddo laba cisho ah ayey ku jireen halkaas oo loo qalqaalinaayey
        sidii ay ilaa xuduudkii Suudaan ku gaadhi lahaayeen. Qoysaskii ay
        Bacaluul iyo Kenadiid ka baxeenna inkasta oo anney is aqoonin haddana
        qolo kastaaba dhankeeda u ogaatay inuu tahriibay wiilkoodii. Qoyskii
        Kenadiid ee ka koobnaa Hooyo Caasha iyo walaalahii waxay u ahayd inuu
        dhinac dumay . Waxaa waaggu baryi jirey oo gabalku u dhici jiray iyaga
        oo qalbiyadoodu murugo iyo catow hadheeyeen oon raq iyo ruux midna
        haynin Kenadiid. Isaga laftiisu inta dadku hurdaan indho iskuma keenni
        jirin ee waxaa sida dharaarta ugu caddaa murugada iyo naxdinta is huwan
        ee uurka Hooyadii gubaayey. Ilmo ayuu hibo-tiqlaynaayey isaga oo isku
        arka mararka qaar qof la soo khalday haddana anney jirin meel uu ka
        laabto ee ay khasab ku tahay inuu hore usii socdo oo geeri iyo nolol
        labadaba u badheedho. Waxaa maankiisa buux dhaafiyey inuu dareemay inney
        hagradeen oo hiirtaanyo ku dilleen kuwii waddankiisa madaxda looga
        dhiggay, waxuu yaqiinsannaa oo ogaa in anney iyagu lahayn ee ay xoolahii
        dadwaynaha yahiin waxaas ay ku wadhwadheen ee babuurta iyo guryaha
        qaaligaa u hantiyeen. Wali dal iyo dad nacayb ayaa qalbigiisa ku sii
        fidaayey oo waxuu ogaadey inney iyagu masuul ka yahiin dhibta ay isaga
        iyo boqolaal dhallinyaro ah oo la mid ahi marayaan.</p>
      <p>Safarkii tahriibta ee waayaha badnaa wuu sii socdey, waxay goor gabal
        dumay oo saq dhexe ah ay guure ku galleon waddanka Ethiopia. Halkaas oo
        muddo ay ku nagaadeen ku siman saddex cisho. Waxay dhuumalaysi iyo
        aqallo qarsoon ku jiraanba waxaa la gaadhay goortii loo xadhko xidhan
        lahaa wadadii ugu dhibta iyo qaxarka badnayd waana saxaraha u dhaxeeya
        xuduudka Ethiopia iyo waddanka Suudaan. Wali qofna ma hadhin
        dhallinyartii halkan iska raacday, marba marka ka danbaysa qariib ayey
        dhulka iyo dadkuba ku sii noqonayeen oo intoodii halkan iska raacday
        ayaa qoys noqotay dadkana iska dhawaystey. Intii aanu ka bixin Ethiopia
        ayaa uu Kenadiid go’aansadey inuu la hadlo Hooyadii iyo qoyskii quruxda
        badnaa ee uu ka tagay si ay u ogaadaan waxa uu ku suggan yahay iyo
        xaalkiisu halkuu ku danbeeyey.</p>
      <p>Hooyo caasha iyada oo markaas uun soo rawaxday oo salaaddii Maqrib
        tukatay kuna tasbiixsanaysa saliggii yaraa ee ay ku tukanaysey ayuu
        Mobil-keedii gacanta oo ag yaallay soo dhacay kor bay usoo qaaday oo
        waxay aragtay inuu yahay tirsi aan waddanka gudihiisa ahayn, qabatay
        markiiba oo waxay garatay in qofka la hadlaaya ee “Hooyo, Hooyo” lehi uu
        yahay Kenadiid. Waxay tahli kari waydey inney hadalkii ku celiso oo u
        jawaabto Kenadiid oo “Hooyo illa hadal” ku celcelinaaya, goor danbe ayey
        tidhi “Hee Hooyo Kenadiidoow”, markaas ayey neeftii ka soo booday
        Kenadiid dabadeed waxuu u sheegay halkuu ku suggan yahay, xaalkiisa iyo
        marxaladdaha sugaaya ee uu rabo inuu cagta saaro. In badan waxay isku
        daydey inney ka dhaadhiciso sidi uu halkaas uu maraayo ugu joogsan lahaa
        wuu se ka dhaggo adaygay isaga oo markasta ugu hal celinaayey “Hooyo ii
        ducee, anba waan noolaan oo nolaashiinaan kafaallo qaaddi doonnaa ama
        waan dhimmane”. Halkii ayuu Hooyadii ku macasalaameeyey oo uu raacay
        jidkii dheeraa ee sugaayey.</p>
      <p>Hooyadii hadalkiisii waxuu ku noqdey dhanbiilo iyo xanuun hor leh oo
        qalbigeeda holcinaayey. Waxay werwer ka qabtay nolosha inankeeda iyo
        inney dib isu arki doonaan oo u kulmi doonaan isagoo bad qaba.</p>
      <p>Xuduudka waddanka Ethiopia aad baa loo adkeeyey iyadoo laga
        taxadaraayo inney ka gudbaan wax anney waddanka iyo madaxdiisu ogayn,
        waxyaabaha mamnuuca ah waxaa ka mid ah Tahriibta. Tuug tab uu ku baxsado
        ma waayee waxay mareen oo qardo jeexeen dhul iyo wadooyin loogu tallo
        galley in la mariyo dadkan tahriibaaya. Saxare kulayl, hanfi iyo
        xayawaan dad cun ahiba joogaan ayey dhex socdaan. Ma dareemi kartid
        baqdinta iyo naxdinta isa saran ee xataa dhulku u sanqadhaayey, qaarkood
        haraad iyo gaajo ayaa laayey, kuwo kale way socon kari waayeen oo way
        hadheen iyadoo la yaqiinsannaa inuu xayawaan cunni doonno haddana may
        lahayn awood ay inta fayoobi ku dul joogto inta hadhay.</p>
      <p>Intii saxaraha lagu guddo jiray oo ahaa safar dhib badan qaatayna
        muddo afar maalmoood ah ayaa waxaa hadhay dhallinyar ku dhow toban qof
        oo dumar u badanaa. Xanuun darran iyo dareen argagax wata weeye marka
        qof aad wadda socoteen bahalaha iyo cadow u loogtid ood kaga tagtid
        lakiin mararka qaar nafta ayaa ku faraysa inaad ka tagto si aad taada u
        badbaadisid oo aydaan iskugu dul dhiman. Bacaluul oo ahaa saaxiibkii
        kaliya ee ay Kenadiid safarkan ku soo bahoobeen ayaa isagu ku sigtay
        inuu ka mid noqdo dhallintii ku hadhi gaadhay saxaraha, haraad ayuu
        luunku ku wareegay iyadoo gaajana u raacday oo ay ka daadagi waydey
        midhadhkii timirta ahaa ee uu sahayda u sitay. Intii uu ku sugnaa
        xaaladdaas adag waxaa aad ula tacaaley saaxiibkii Kenadiid oo markasta
        ku dhiirigalinaayey in aanu hadhin ee uu naftiisa ku khasbo inuu
        dhaqaaqo si halka ay doonayaan u gaadhaan hadii wadku daayo, Bacaluul
        waxuu naftiisa ku dirqinaayey inney soocto oo uu is tahbiibo si anney
        halkaas bahalahu hilibkiisa ugu haaligin.</p>
      <p>Markii ay wakhti dheer guure ku jireen oo kontan saacaddood ku dhow
        ayaa waxay soo gaadheen raggii dadka af duuban jirey ee magafayaasha
        aynu u naqaanno dabadeed saacado gudahood ayey maxaabiis la haystayaal
        ah ku noqdeen. Markii ay habeen iyo maalin ku xidhnaayeen xeryo iyo
        godad ay boqolaal kale oo la mid ah ku abudhnaayeen ayaa rag iyo dumarba
        lagu khasbay inney la hadlaan ehelladoodii si lacag kumanaan dollar
        gaadhaysa oo maddax furasho ah loo waydiiyo. Ilaa maalintii ay ka soo
        baxeen Hargeysa iyo gobollada kale ee la midka ahba ilaa markii ay
        magafayaasha afka uga galleen hal mar lacag lama waydiin hadda ka
        horaysey hal sabab ayaana jirtey oo ahayd in ragga intaas soo wadday ay
        ahaayeen silsilad isku xidhan oo midba ka kale u gudbinaayey
        dhallinyaradaas laga qafaashay waddankoodii Hooyo.</p>
      <p>“Dadka ku shaqaysta tahriibinta ee waddanka gudahiisa ka uruuriya
        ubaxii usoo kici lahaa waa danbiilayaal qaran oo anney dawladu waxba ka
        qaban, shaqo la’aantii haysey dhallinyarta waddanka waxaa u raacay
        magafayaashan maskaxdooda jahawareersan ka faa’iidaysanaaya kuna
        talaalaaya xanuun dal iyo dad nacayb la yidhaahdo oo aakhiritaanka
        sababi kara dhimasho iyo halaag nafeed”</p>
      <p>Markii qof kastaaba la hadlay waalidkii ee aay u sheegeen
        xaalaaddooda iyo sida raggaas haystaa u garteen ayaa sidii caadada ahayd
        waalid kastaaba u tafo xaytey sidii uu ilmahiisa masiibaddu halkaas
        gaysey uga samata bixin lahaa. Qaarkood waa kuwo dirqi ku hela saddexda
        wakhti ee ay quudanayaan sida qoyska Kenadiid, kuwo kalana mararka
        qaarkood dabkaba ma shitaan oo nolosha adduunyo waa ku cakirran tahay
        sida qoyska Bacaluul ka soo tahriibay. Inta kale ee goobtaas lagu
        haystaana xaaladda qoysaskoodii ay ka yimaadeen sidaas kor ku xusan ma
        dhammaan. Kenadiid Hooyadii Caasha waxaa ku ciirtay tallo, waxay garan
        waydey cid ay miciin biddo oo ay wax waydiisato si ay u badbaadiso
        inankeedan la haystaha noqdey. Isaga laftiisu wuu ogyahay in anney jirin
        il dhaqaale oo lacagta intaas leegi ka soo bixi karto si uu isagu uga
        baxo dhibta haysata dabadeed waxuu qaatay go’aan aad u darran oo
        dhibtiisa iyo cabsidiisa wata oo ahaa inuu isagu keeno qorshe uu meesha
        kaga baxsado oo uu kaga badbaado dhibtan kala soo gudboonaatey socdaalki
        tahriibta ee uu ku guddo jiray.</p>
      <p>Ragga ay u af duuban yahiin ee haystaa waxay u badan yahiin soodaan
        nin kastaaba leeg yahay labba nin oo Soomaali ah oo laysku daray, aad
        bey u quwad waynaayeen oo u dhaadheerayeen qofka arkana cabsi ayaa
        markiiba sulaaqaysey. Kenadiid raggii haystey ayuu mid ka mid ah la
        heshiiyey, heshiis sii dayneed maahee waxuu si fiican u yaqaanney
        luuqadda Carabida oo uu had iyo jeer kula sheekaysan jiray intuu
        ilaalinaayo. Maalintii danbe ayuu ka codsadey inuu Mobil-kiisa gacanta u
        yara dhiibo si uu ula hadlo Hooyadii, waxuu ka ogolaadey inuu labba
        daqiiqo oo kaliya kula hadlo ka badan se aanu ogolayn. Wuu la Hadley
        Hooyadii waxaanu ku yidhi “Hooyo xaaladdaydu way fiican tahay wax dhib
        ahinna hadda ima hayso, waan ogahay in lacagta intaas leeg ee lagu
        waydiiyey anney suurtogal ahayn bixinteedu ee Hooyo wakhtiga aan kula
        hadlayana waa lay xadiday waxaad se yeeshaa lacagtaas raadinteeda iyo
        bixiteeda toona haysku hawlin, hadii ay kula soo hadlaanna u sheeg inaad
        soo waddo ood soo dirayso maalmaha soo socda aniguna meeshan anigaa ka
        baxaaya ee werwer la’ow Hooyo inna soo ducee in anney waxba I yeelin
        dadkaas I haysta een u xanibanahay.”</p>
      <p>Markuu intaas ka gaadhsiiyey ee anney wali jawaab u celin Hooyadii
        ayuu dhiggay Mobil-kii uu gacanta ku hayey waayo waxuu arkay ninkii u
        dhiibay oo xaggiisa u soo socda ka dibna wuu siiyey isagoo u mahad
        celinaaya. Bacaluul oo ahaa saaxiibkiisii ay jidkaa dheer soo wadda
        mareen ayuu u so bandhiggay qorshe ah inney meeshan ka baxsadaan, aad
        buu Bacaluul uga soo horjeedsadey saxiibkii Kenadiid isagoo u
        iftiiminaaya khatarta dhimashada wadata ee ku gaddaaman qorshahiisa.
        Markii uu ka diiday ayuu ka fikiray qof kale oo qorshahaas ay wadda
        galaan dabadeed markale waxuu u bandhiggay Samaale oo isaguna ka mid
        ahaa dhallintii ay mudada isku jidka soo ahaayeen, Samaale-na werwer
        badan oo ku furnaa dartii waxuu isku biimeeyey qorshahaas khatarta ah ee
        uu Kenadiid usoo bandhiggay.</p>
      <p>Meesha ay ku jireen waxay ahayd deyr weyn oo leh labba albaab oo
        waaweyn iyo saddex yaryar oo laga baxo lagana soo gallo. Waxaa
        dhammaantii ku hareeraysnaa ciidan qoryo sita oo qaarkoodna deyrka
        dibadiisa joogeen, kuwo kalena albaabada ilaalo u ahaayeen halka in
        kalena ay ku dhex jireen tahriibayaasha oo dhex seexan jireen si ay u
        kala ilaaliyaan. Raggaas dhex jooga ee ciidanka ah waxaa agtooda caadi
        ka ahayd inney hablaha tahriibayaasha ah faro xumeeyaan iyagoon u Aabbo
        yeelayn qaylada iyo oohinta indhahooda ka qubanaysa. Waa dareen
        gilgilaaya qalbiga qofka ag jooga ama u muuqdo ficilka noocaas ahi
        lakiin ninka ka hadla xabbad ayey ku qaboojin jireen, waa dareen xanuun
        kulul oo aanu qofna ka jawaabi Karin isagoo jawaab la’aantaasi ku
        badbaadinaaya naftiisa. Dhammaantood arxan laawayaal ayey ahaayeen
        rasaasta ay dadka ku furayaan anney waxba la ahayn.</p>
      <p>Waxaa deyrkaas ay dhex joogeen ka dhisnaa taandhooyin yaryar oo sidii
        cariishka loo sameeyey loona hoydo. Deyrku guudka sare wuu ka banaan
        yahay oo ma laha wax hadheeya maalin oo dhan cadceeda ayaa ku garaacda
        habeenkiina dhaxanta. Muu lahayn galdaloolooyin badan oo dadku ka bixi
        karaan waayo waa meel aad loo adkeeyey oo loogu tallo galey in ay
        maxabiis ku ahaadaan inta la madax furanaayo.</p>
      <p>Qorshaha ay Kenadiid iyo Samaale rabaan inney kaga baxaan meesha
        waxuu u dhignaa sidan; deyrka waxaa dhex yaalley salaan waxoogaa leeg oo
        ay iyagu keensadeen kuna ilaabeen meesha. Xilliga habeenkii gaar ahaan
        marka ay labba iyo tobanka habeennimo dhaafto ilaalada goobtu way
        yaraataa oo askarta badankoodu siiba inta dhex joogta iyo kuwa albaabada
        ilaalinayaaba qof qof kaliya ayaa ka soo hadha halka inta kalana ay iska
        seexdaan. Halkaas ayey ahayd fursadda ugu weyn ee ay haysteen, waxay ku
        tashadeen inney salaanka deyrka saaraan oo ay deyrka ku koraan xagga
        kalana uga dhacaan dabadeed ay sidaas duurka ku galaan. Habeenkii
        ballanku ahaa ayey isu soo dhawaadeen iyagoo ag jiifsadey halkii
        salaanku yaallay agtiisa. Waxay mataleen sidii kuwo fiid seexanaaya oo
        anney kaba qasnayn, waxa ay ku seexdeen kabahii ay meesha ku soo galleen
        iyagoo aad u adkaystey kuna tallo galley baxsasho iyo orod faro
        badan.</p>
      <p>Markii sanqadhu duntey ee ay arki waayeen wax dhaqaaqaaya ayey aad
        yar ka dhex kaceen salaankiina gidaarka deyrka ku tiiriyeen si ay ugu
        koraan. Saddex ciidanka ka mid ah oo hubaysan ayaa albaab aan aad uga
        fogayn fadhiya oo isku mashquulsan, dhammaan albabaada kale ee deyrkuna
        way wadda xidhnaayeen. Markii ay ku tiiriyeen ayaa waxa hor koray
        Kenadiid ilaa uu si bilaa sanqadh ah ku gaadhay dusha sare ee salaanka
        dabadeed waxaa ka soo daba koray Samaale si uu saaxiibkii u badhi taaro
        oo uu deyrka dushiisa u koro. Kenadiid muddo yar gudaheeda ayuu korka
        kaga istaagay seeskii sare ee deyrka. Markiiba waxuu eegay hoostiisa oo
        waxuu arkey in anney ilaalo joogin, dhulka ka hooseeyana burciid yahay
        oo aanu waxba yeelayn hadii uu ka shalwado. Samaale ayuu gacanta u
        fidiyey si uu u soo caawiyo oo isaguna figta sare ee deyrka u yimaado.
        Nasiib darro se gacantuu sidaas u soo qabtey iyo rasaasta wadda socota
        ee Samaale lugta kaga dhacdey ayuu Kenadiid ku war helay. Intii anney
        soo gaadhin tii lagu soo ganay ayuu deyrka dhinaciisa kale iska shubay
        oo beerka daray camuuddii ka hoosaysay, markiiba isa dhiganne cagaha
        ayuu wax ka deyey iyagiina way soo eryadeen oo cagta ayey cagta u
        saareen iyagoo qoryo degta ku sita. Waxay ahaayeen rag laxaad iyo quwad
        u dhashay oon orodka ku fiicnayn lakiin si halis ah u taba-baran. Waa
        saq dhexe meesha uu Kenadiid xulayaana waa keyn weyn oo baqdintu
        hadhaysey oo dabaysha caleemaha ruxaysaa kugu abuurayso cabsi aan xuduud
        lahayn, waxa se intaas oo dhan kaga daran raggan hubaysan ee sanqadha
        kabahoodu soo baxayso ee dareenka argagaxa wata abuuraaya.</p>
      <p>Waxuu ordaba waxuu dareemay inuu tamar gabay oo aanu lahayna awood uu
        ku sii firdhan karo si uu raggaas uga baxsado. Siduu u rooraayey ayuu
        arkay god qarsoodi ah oo meel geed hoostii ah ku yaalla dabadeed waxuu
        markiiba go’aansadey inuu halkaas galo oo uu raggan eryanaaya kaga
        badbaado kuna nasto, haddana waxuu markiiba ka fikirey armuu bahalo
        galleen yahay godku. Ugu danbayn wuu galley waxbana kalamuu kulmin, wax
        aan dhammayn labba daqiiqo kolkuu ku jirey ayey soo dul mareen iyagoo
        rooraaya oo qoryahoodii sita. Waa saddexdii nin ee fadhiyey albaabka
        dhaawacayna saaxiibkii Samaale.</p>
      <p>Waxoogaa goortii ay maqnaayeen ayey soo laabteen saddexdoodiiba
        iyagoo faro madhan, waxay mar kale soo dul mareen godkii uu Kenadiid ku
        dhuumanaayey iyagoo isku lahaa waaggu markuu baryo ayeynu raadkiisa
        raacaynaa oo soo qaban doonnaa. Markii ay ka libdheen ee ay dhaafeen
        ayuu godkii ka soo baxay dabadeed waxuu aad uga baqay meeshan madow
        haddana waxaa kala weynayd cabsida ka haysey inuu waaggu halkaas ugu
        baryo oo ay helaan raggii uu ka soo firdhadey. Waxuu soo guureeyaba oo
        uu ka baydho meel kasta oo uu ku tuhmaayey magafayaal kale goor waagga
        barigiisii ku dhow ayuu ku soo dhawaadey magaalo iftiinkeed, ma
        garanaayo meel ay tahay waxuu se mala-awaalkiisa saartay inuu Suudaan
        hadda soo gaadhey. Wuu socdey oo magaaladii ayuu soo dhex galay dabadeed
        Soomaali meel degan ayuu nasiibku ku soo hagaajiyey oo uu u soo
        galay.</p>
      <p>Markii ay arkeen sida darayadu korkiisa uga muuqato ayey caawiyeen oo
        siiyeen meel uu ku maydho, wax uu cunno iyo meel uu seexdo oo muddo ku
        nasto. Kolkii uu soo Kacey ayey damceen inney waraystaan isaguna waxuu
        naftiisa go’aan kula gaadhay in aanu waxba u sheegin ee uu kaga baxo uun
        in uu magaalada joogay maalmo cidna aanu ka garanayn kana soo lumay
        asxaab badan oo uu la socdey iyo meeshii doonta laga raacaayey. Waxuu
        sidoo kale ka codsadey inney mobil u dhiibaan uu ka garaaco qaar ka id
        ah ehelladiisii, wayna ka ogolaadeen. Markiiba Hooyadii ayuu la soo
        Hadley isagoo ugu bushaaraynaaya inuu ka soo firdhadey meeshii lagu
        haystay ee lacagta badan lagaga doonaayey haddana xaaladdiisu fiican
        tahay oo uu dhex joogo waddanka Suudaan, waxuu sidoo kale u sheegay inuu
        goor dhow taggi doonno goobtii doonta laga raacaayey ragga joogana uu
        wakhti la qaato si uu dantiisa uga fushado. Farxada ayey ilmaysey
        Hooyadii madaama inankeedii caafimaad qabo oo Alle swt ka soo
        furdaamiyey raggii haystay.</p>
      <p>Reerkii uu maalintaas la joogay nin ka mid ah ayaa kaxeeyey oo geeyey
        halkii doomaha tahriibayaashu ka baxayeen, markii uu tusay wuu iskaga
        soo noqdey waxaanu raggii doomaha raraayey waydiiyey lacagta ay halkan
        tahriibayaasha kaga qaadaan si ay u saaraan doomahaas yaryar ee dadka
        lagu daad gureeyo, way u sheegeen dabadeed mar labaad lacagtii inuu
        Hooyadii waydiiyo way u cuntami waydey. Inkasta oo ay tii hore in badan
        ka yar tahay haddana waxuu oggaa jeebka Hooyadii waxa ku jira iyo in ay
        dhib ku noqonayso helitaanka lacagtaasi. Markiiba go’aan kale ayuu
        gaadhay madaama uu luuqaddii si fiicna u garanaayo kaas oo ahaa inuu
        mudo halkaas ku qaato si uu ula heshiiyo dadka jooga goobtaas.</p>
      <p>Waxuu la joogay mudo labba billood ku dhow isagoo si bilaash ah
        xooggiisa ugu shaqayn jiray, hadday noqoto inuu u kala turjumo
        Soomaalida iyo Suudaaniyiinta, inuu u soo iibiyo shaaha iyo hadba waxii
        kale ee ay magaalada uga baahdaan, u qoro oo u tiro kobo tirada hadba
        doomaha raacaysa. Ugu danbayn waxuu kasbadey qalbigooda illaa uu ka
        dhaadhiciyey inney si bilaash ah doonta ku saaraan oo u tahriibiyaan.
        Waxay ku xidheen lacag yar oo aan shan boqol oo dollar dhammayn oo ay
        siiyaan mukhalaska doonta uu raacaayo wadda, intaasna Hooyadii ayaa usoo
        dirtay.</p>
      <p>Waxuu raacay doontii isagoo markasta Alle swt ugu mahad celinaayey
        siduu uga soo badbaadiyey jidkii halaagga ee dhibta badnaa, waxuu sidoo
        kale Alle waydiisanaayey inuu ku nabad yeelo doontaas yare e uu raacay
        ee biyaha dul sabaynaysa. Mudo laba habeen iyo maalin ku siman ayey
        biyaha guudkooda dul socdeen iyagoo wadnaha farta ku haya. Markii ay
        usoo ddhawaadeen xuduudda waddanka Jarmalka ayey si kadis ah u arkeen
        doon kale oo tooda ay wataan ka yar kanna xamuul badan oo janjeedhsatay
        kuna dhow inney qalibanto. Wax ka yar shan daqiiqo ayey dhinaca kale isu
        rogtay oo dadkii saarnaa dhammaantood ay biyahii cuskadeen, markiiba
        qaylada ayaa yeedhay oo I badbaadiya ayey isku dareen lakiin maciin ma
        jiro aan Illahay ka ahayn iyo biyaha ay badhtama ugu jiraan ee dili
        doona hadii annu Alle ciidamadiisa u soo dirin.</p>
      <p>Kenadiid iyo asxaabtii tirada badnayd ee doonta badbaadey saarnaa aad
        ayuu dareenkoodii isu badalay, waxay waxba u qaban kari waayeen dad
        badan oo diin, dub iyo dhaqanba ay wadaagaan oo hortooda biyo ku
        qarqamay kuna dhimanaaya iyagoo arkaaya. Dhacdadaas xanuunka badan
        gadaasheed waxay gaadheen goob xuduud ah oo ay doontii kaga dageen,
        waxaa markiiba gacanta ku dhigay dawladdii waddankaas ka talinaysey oo
        inta ay badankooda faro ka qaadeen xeryaha qaxoontiga ku guray. Nasiib
        wanaag Kenadiid ma ahayn dadkii farahaas laga qaadey ee wuu ka baxsadey
        oo magaalada ayuu galley. Qoysas Soomaali ah oo meel degen ayaa caawiyey
        oo uu ku ilbaxay intuu uu ku sugnaa. Tallaabo kasta oo uu qaado Hooyadii
        ayuu u sheegi jiray isagoo markasta xasuusinaayey inney u ducayso.</p>
      <p>Mudo sannad ku dhow goortii uu joogay ee uu magaaladii si fiican u
        kala bartey ayuu raadiyey khad kale oo uu kaga baxo, ugu danbayna wuu ka
        baxay waxaanu ka soo jeedsadey waddanka Sweden oo uu helay
        dhalashadiisii markii uu in badan joogay. Hooyadii iyo reerkooda intiisa
        kale waxuu noqdey mid anfacay oo wax badan u qabtey. Xilliyada uu se ka
        sheekaynaayo jidkii halaagga iyo wadooyinkii khatarta ahaa ee uu u
        badheedhay isma odhanaysid wuu noolanaya iyo dib ayuu adduunka u sii
        joogi doonaa midna. Waad qiiroonaysa oo qalbiga waxaa kaaga abuurmaaya
        dareen ku odhanaaya ha ka tagin dhulkaaga Hooyo si aad uga badbaadid
        khataraha ku gaddaaman tahriibta.</p>
      <h2 id="warsan">Warsan</h2>
      <h3 id="section-5">1</h3>
      <p>Waris iyo Warmooge waxay ku heshiiyeen inney nolosha wadaagaan oo
        dhib iyo dheefba wada qaybsadaan, wada qaddaan ama wada dhargaan intey
        ku gudo jiraan nolosha sugaysa ee ay ku heshiiyeen lamaanahani. Xaladda
        waddanku ku sugnaa xilligaas iyo duruufaha nololeed ee ku gaddaamani
        waxay ahayd mid aan u saamaxayn inney wada qaataan nolol badhaadhe iyo
        sareedo leh, lakiin Alle Swt ayey talo saarteen iyagoo waydiisanaaya
        inuu ugu gargaaro kuna garab galo waxii khayr ah ee ay u socdaan oo ah
        dhamaystirka nolosha ay hada ku nool yahiin oo ay is guursadaan si ay
        uga mid noqdaan qoysaska islaamka ah ee adduunka ku firidhsan. Waris iyo
        Warmooge labaduba waxay ka dhasheen reero aan sidaasi xoolo buurran u
        haysan, oo waxaa sameeyey duruufaha waddanku ku jiro oo xilligaasi ay
        ahayd wakhti dagaal sokeeye laga soo noqday xaladda lagu sugan yahayna
        ahayd mid dhibteeda iyo maal la’aanteedaba wadata, hadana kamay niyad
        jabin ee waxay ku kalsoonayeen is dorashadooda iyo reeraha ay ka
        dhasheen oo ay hubeen in anney hor istaagayn heshiiskooda guur.</p>
      <p>Warmooge u yimi reerkii inantu ka dhalatay sida caadada iyo dhaqanka
        soomaliyeed ahaan jirayna usoo geed fadhiisay Waris, waxii uu xoolo
        xiligaasi isku tuhmaayey ee uu reerka inantu ka dhalatay ugu tallo
        gallayna farta ka saar oo sii, gudoon wacan iyo gacan qaad ka danbee
        inantiina loo hibee. Maalintaasi waxay ahayd maalin uga duwan maalmaha
        kale lamaanahan madaama oo ay nolosha ku midoobeen reerna yagleeleen oo
        dhisteen Alle-na u rumeeyey rajadoodii ahayd inney isu xalaalloobaan oo
        darmo qudha ku wadda laddaan. Waxuu midba dhinaciisa ula yuruuraa
        farxadda qoysnimo iyo dareenka rasmiga ah ee qalbigiisa u shidaaya sidii
        dab la ololliyey. Muddo ka dib aqal galle oo reer dhisan oo meel loogu
        soo hagaago leh ayey noqdeen. Waa reer ku faraxsan nolosha qoysnimo ee
        ay ku midoobeen, lama qiyaasi karo farxadda iyo raynraynta laga akhrisan
        karo wajigooda iyaguna ay quluubta iyo qalbiga ka dareemayaan. Cawa
        waxay ka gudbeen xaaladda dhalinyarnimo waxayna isu diyarinayaan inney
        noqdaan Aabbo iyo Hooyo lagu daydo oo nolosha inta karaankooda ah la
        jihaada si ay ugu halgamaan nolosha ay diyaarka u yahiin inney wada
        qataan. Nolosha qoysnimo ee ay ku nool yahiin waa mid iska adag, hadana
        waa kuwo ku faraxsan waxkasta oo kala soo darsa nolosha iyo waxii
        hareeraheeda ahaadayba. Waxay sidaasi ahaataba oo Waris iyo Warmooge
        noloshoodu iska adkaataba hada waxa noloshooda saddexayn doona ilmo Alle
        Swt ku arzaaqay oo ay hadda ogaatay Maama Waris.</p>
      <p>Waxay dareentay oo ogaatay inney xaamilo noqotay oo Alle dhexdooda
        ubad ka beeray wali se ma ogga Aabbo Warmooge. Cawa waa habeen kale oo
        farxaddeed waxay u sheegtay Warmooge inney xaamilo tahay oo noloshooda
        ilmo ku sii biiri doono dhawaan, waa war ay sugaayeen dhagahiisa,
        qalbigiisa iyo quluubtiisuba aadna ugu farxeen, waxuu xaaskiisii Waris
        siiyey waano isagoo leh ” Wariseey is ilaali oo naftaada ogow wax ku
        dhibayana haysku dayin qabashadiisa”, dhinaca Kale waxuu raaciyey mahad
        celin Alle uu u maad celinaayo isagoo ku tirabaaya “Allow adigaa mahad
        oo dhami kuu sugnaatay madaama oo aad qoyskayagii balaadhisay ilmo-na
        nagu arsaaqday oo na tarmisay Alxamdulillah.”</p>
      <p>Waxay ahaayeen Hooyo iyo Aabbe ku sugnaa farxad iyo raynrayn oo
        sugayey ilmahoodii currad iyo ubaxii uu Alle ka abuuray jiidhkooda, lama
        qiyaasi karo farxada ka muuqata cawa qoyskani waana mabsuud oo way isku
        faraxsan yahiin iyagoo isu diyaarinaaya sidii ay u noqon lahayeen waalid
        ka soo baxa kaalintooda oo xanaaneeya ubadka Alle ka dhex abuuray.</p>
      <p>Waxuu wakhtigu is guraba oo maalinba maalin usii dhiibto habeenba
        habeen ugu xigo Alle Swt waxuu ifka keenay inantoodii currad oo ay
        Warsan ugu wanqaleen, hadda waa saddex qof oo qoys tarmay ayey noqdeen
        wallow noloshoodu wali u adag tahay sidaynu hore usoo sheegnay . Warsan
        waxay la kowsatay xaalad iyo duruufo adag oo nololeed inkastoo
        waalidkeedu u dadaali jireen oo ilaa waxa ay hayaan iyadu ka dharagto
        anney iyagu cuni jirin. Warsan waxa ka daba dhashay Warfaa iyo carruuro
        kale oo dhawr ah oo iyaguna la koray oo la kowsaday noloshooda oo wali
        adag oon wax hantiya oo la tabtaa anney xilligaasi u kordhin.</p>
      <p>Iyada oo ay sidaasi tahay Aabbo Warmooge waxuu awoodi waayey inuu si
        joogto ah usoo helo quutal daruurigii ay reerkiisu ku noolaan lahayeen,
        iyada oo sidaasi tahay maalmaha qaar waxa laga yabaa in aan dabkaa loo
        shidin oo carruurtu gaajo darteed oohinta isku daraan ileen iyagu waa
        carruuroo waa la waayey garan maayaane ilaa xaafaddaha jaarku u keeni
        jireen waxay cunaan oo ay ku nooladaan. Warsan waxay garaadaysatey
        iyadoo reerkoodu ay durufahaas adag ku nool yahiin oo ay adag tahayba
        siday maalintaas waxay cunaan ay u heli lahayeenba.</p>
      <p>Warsan waa inan yar oo da’deedu ma wayna lakiin caqliga iyo maskaxda
        saaran waxuun baa qiyaasi kara Alle swt, maaha mid uu bini’adam suurayn
        karo marka laysu eego intey jirtay iyo miisaankeeda. Wakhtigan da’deedu
        waa Toddoba Sanno sida muuqata se labaatan jir ka caqli badan oo
        xilligani Hooyadeed Waris waxay ka kafaalo qaadatay hawlahii guriga in
        badan oo ka mid ah. Waagan iyo maalmahanba waxay Warsan waalidkeedu isku
        taxaluujinayeen sidey inantooda currad iyo walaalkeed Warfaa oo ka
        yaraaba ay waxbarasho ugu heli lahayeen si ay barito u anfacaan oo u
        helaan tacabkay maanta gashadaan. Waa run oo way muuqatay in xaladdooda
        nololeed ay wali cakiran tahay oo adag tahay lakiin waxaa maankooda ku
        wayn sidii ay caruurtooda yar yar wax u bari lahayeen oo u soo saari
        lahayeen wax kasta oo ay ku qaadataba.</p>
      <p>Hooyo Waris waxay subaxan u baqooshay malcaamad Quraan aan sidaasi
        uga sii fogayn hoyga ay ku nool yahiin si ay macalinka ugala hadasho wax
        dhigashada labadan carruura. Malcaamadda waxa jooga macalin Warsame oo
        isagu ah macalinka isagu udhiga ardayda Quraanka sidoo kale ah assaasaha
        malcaamaddaas. Hooyo Waris waxay kulan aan dheerayn la qaadatay Macalin
        Warsame iyadoo u bandhigtay duruufaha noloshooda hadheeyey iyo siday u
        jeceshahay inay carruurteedu wax u bartaan. Macalinkaasi maalintaas aad
        buu uga qiirooday waxuuna u muujiyey naxariis isagoo ay maankiisa buux
        dhaafisay oo uu aad uga fikiraayey Hooyada sidan carruurteeda ugu
        dedaalaysa tolow hadii darafkeeda in uun wax adduun ahi ku jiri lahayeen
        heerkay ubadkeedan yar-yar gaadhsiin lahayd.</p>
      <p>Warsame (macalinkii malcamadda) waxuu Hooyo Waris ka aqbalay
        codsigeedii waliba si bilaa shuruuda isagoon wax adduun ah ka rabin ayaa
        waxuu u sheegay inney aroorta keento malcamadda labaddeeda caruura si uu
        Quraanka ugu dhigo. Waris waxay aad ugu faraxday war celinta naxariistu
        ku dheehan tahay iyo qalbi wanaagiisa uu kaga aqbalay codsigeedii. U
        mahad celisay macalinkii waxayna qalbiga ugu qaboojisay inney mar uun
        carruurteedaasi guddi doonto abaalka aad u gashay ee ah inaad ka soo
        saartay dariiqii madoobaa ee nolosha kaga sugnayeen una soo saaray
        banaan cad oo cilmi yaallo. Dhanka kale waxay mahad oo dhan u celisay
        Alle Swt oo ay in badan ka bariday inuu umaddiisa u sakhiro, maantana uu
        ducadeedii aqbalay oo ajiibay. Waxay ka soo laabatay malcamaddii iyadoo
        aad u faraxsan, waxayna gudo gashay sidii ay u qalabayn lahayd Warsan
        iyo Warfaa uguba diyaar garayn lahayd waxay u baahan yahiin oo dhan sida
        buugaagtii ay wax ku dhiggan lahayeen.</p>
      <p>Ku guulaysatay inney dhamays tirto carruurteeda una diyaariso
        waxbarashadoodii u horaysay. Dhanka kale Warsan iyo walaalkeedii yaraa
        waxay aad ula dhacsanayeen inney tagaan meel carruur iyaga oo kale ahi
        joogto, si ay wax usoo dhigtaan oo sida qayrkood intey buug iyo qalin
        qataan tagaan goobaha waxbarasho, sida caadiga ah waa maalin labadan
        carruura ee walaalaha ah (Warsan iyo Warfaa) uga duwan maalmaha kale
        madaama oo ay maanta bilaabeen waxbarasho. Warsan hadii ay garaad wacan
        oo ay ku garato lahaan lahayd inney maalintaas taariikhda qorto way qori
        lahayd si ay xasuus ugu noqoto maalmaha soo socda oo ay u tixraacdo
        maalintii u horaysay ee ay buug qaadato. Ma se jirin wakhtigaas caqli
        buuxa oo waxyaabaha qaar ay ku xasuusato si ay nolosheeda buug ugu
        samayso u noqda tixraac iyo marjac ay dib ugu noqoto xilliyada qaar.</p>
      <p>Carruurtu marka ay yaryar yahiin waa kuwo ku sifooba xilliga
        waxbarashadooda koowaad inney ku ciyaaraan buugta loo dhiibo oo
        wakhtigooda ku bixiyaan inney carruurta ay isku da’ yahiin iskala
        ciyaraan. Dhammaan dhaqannadaasi may ahayn kuwo ay Warsan yar ku
        sifowday, waa gabadh yar oo caqli iyo maskaxda saarani ay yihiin kuwo ay
        qayrkeed ku dhaaftay, waa ilmo yar oo qofkii arkaa ama u fiirsadaa
        dhaqannadeeda uu moodaayo inney tahay qof wayn oo hoos ubax ah, waa mid
        ay hooyadeed markasta Alle ugu xamdi naqdo inuu Warsan siiyey oo ay
        tahay mid da’deedu ka wayn.</p>
      <p>Warsan dhigatey waxbarashadeedii muddo markii ay ku jirtay ku dhow
        sannad ayey noqotay xiddig ka dhex iftiintay malcamadda ay dhiganaysay,
        waxay ahayd mid aan waxbarashada cidi ku gaadhin intii markaas ay isku
        midka ahayeen. Waxay dhigataa Quraanka oo aan maalin lagu soo celin.
        Wakhtigu waxuu socdaba Quraankii waxay ka gaadhey meel sare mudo sannad
        iyo badh ah. Haatan Hooyo Waris waxay ku rajo wayn tahay inney inanteeda
        dugsi gayso si ay waxbarashadeeda meel sare uga gaadho. Warsan iyo
        Warfaa oo ah walaalkeedii ka yaraaba waxay gaysay dugsi hoose dhexe oo
        magaalada ku yaallay, waxay u waayo sheegatay maamulahii dugsigaas
        iyadoo ka codsanaysa inuu mid ahaan ka daayo bisha dugsiga madaama oo
        anney lahayn awood ay ku wadda bixiso.</p>
      <p>Maamulahii dugsigu ka aqbal Hooyo Waris in labada carruura midkood ka
        daayo qarashka bisha ee ardayda laga qaaddo, carruurtiina sidaasey
        dugsigii ku galleen iyadoo fasalka labaad ay fadhiisatay Warsan ka dib
        markii imtixaan laga qaaday kuna guulaysatey. Warsan yar dhigatey
        dugsigii sidii caadada u ahaydna dadaashay waxayna noqotay mid
        waalidkeed, macalimiintedii wax udhigaayey iyo dugsigiiba sharaftooda
        kor uqaaday oo magaceeda ay hadhsadeen Hada waxay noqotay gashaanti
        da’deedu waa 15 jir qofkii arkaa uu isku qabanaayo oo is odhanaayo tani
        waa xuural cayntii adduunka mise tolow waa tii janada oo adiga uun lagu
        tusay. Hada waxay dhammaysatey dugsigii hoose dhexe iyadoo gashay
        kaalmaha ugu sareeya ee wadanka oo dhan, waxayna kor uqaaday
        sumcaddeedii tii waalidkeed iyo tii dugsiga ay ka soo baxdayba.</p>
      <p>Warsan waxay ku baraarugsan tahay xaladda ay wali reerkoodu ku nool
        yahiin ee aan wali sidii hore wax badan dhaamin iyo duruufaha ka jira
        gurigooda dhexdiisa ee looga fadhiyo inney wax ka badasho iyada iyo
        walaalkedii yaraa ee Wargaa. Waxay bilaash ku heshay dhigashada dugsiga
        sare waxayna gashay oo bilowday iyadoo sii wadata waxbarashadeedii,
        sannad markii ay dhiganaysey ayaa waxaa isna dugsigii ka baxay
        walaalkeed Warfaa Oo sannad ka hooseyey. Warfaa wuu iska diiday inuu
        waxbarashadii sii wato waxuuna ka door bidday inuu shaqaysto si uu
        reerkooda udabaro, waxaanu shaqo ka helay bakhaar uu lahaa nin ay
        Aabbahii ilmadeer yahiin oo adeer ugu toosan. Warfaa yare waxuu shaqo ka
        helay bakhaar adeerkii lahaa, da’ ahaan aad buu u yar yahay hadana waa
        go’aan adag midkaa uu qaatay ee uu rabo inuu ugu hiiliyo nolosha
        reerkooda waana nin iyo caadadiiye, shaqaysay oo isagoo da’daas ah ka
        adkaa quutal daruurigii aasaasiga ahaa ee reerkoodu quudan lahaayeen,
        isaguna si fiican ayuu uga soo baxay hawshii bakhaarkaas uu ka
        hayey.</p>
      <h3 id="section-6">2</h3>
      <p>Warsan waxaa u dilaacay indhahii lagu yaqaanay inan gashaanti ah ee
        ay aasaageed ku dhex gali lahayd, iyadu waa gabadh yar oo dhawrsan
        misana anney gurigooda iyo waxbarashadeeda waxba uga dhaxaynin. Waxay
        yeelatay asxaab ay dhammaantood isku barteen dugsiga lakiin dadka dushay
        walaalo ka ahayeen Nimco ayey se saxiibo aad isugu dhow noqdeen. Nimco
        lafteedu waxay astaamo badan wadagaan Warsan sida degenaanta,
        dhawrsanaanta iyo astaamo kale oo badanba waana sababta ay Warsan isku
        lugta u noqdeen ee ay u saaxiibeen. Labadooduba waxay ahayeen kuwo ku
        suntan akhlaaq wanaag ardaydana sida shamaca uga dhex ifa oo ka dhex
        muuqda, waxay lahayeen jadwal nololeed ay raacaan oo noloshooda ku
        maareeyaan Sida waxbarashada oo kale iyo dhaqamada kale ee fiicanba,
        intaasi waxa udheerayd inney jaar iyo ood wadaag ay ahayeen oo ay
        ahayeen saxiibo isku xaafad ah isuna muuqda.</p>
      <p>Waxay sidaasi ahaataba Warsan waxay ka guureen gurigii ay ku jireen
        wallow anney sidaasi uga sii foggaan xaafaddii ay degenaayeen, hadana
        waxay daris la noqdeen jaar cusub iyo dad badan oo anney hore isu
        aqoonin hada se ay ugu horayso. Way la qabsadeen jaarkoodii cusbaa waayo
        markii hore’ba Warsan iyo reerkoodu waxay ahayeen kuwo dun wanaag u
        dhashay oo aan dadka dhibin cidina anney ka ashkatoon. Warsan dariskooda
        cusub waxa ah ama degen Reer faarax waana qoys balaadhan oo hablo iyo
        inamaba ka kooban Hooyadii iyo Aabbahii dhalayna dhex joogaan. Liibaan
        waa curradka reer Faarax, waa arday jamacaddeed oo sannadkaas ka
        baxaayey jamacadda, waxuu baryahaaba sheedda kala socday heegadan
        inteeda ka roon ee rabi u dhammays tiray qurux middii dumarka lagu
        suurayn jiray.</p>
      <p>Liibaan waa wiil joog iyo jamaal isba Alle Swt udhaliyey oo dhalinta
        qayrkii ah laga soocan dhaqan wanaag iyo waalid adeecnimo. Waxa damac
        wayni ka galay Warsan oo deriskooda cusub ah, waxuu bidhaansan jiray
        xilliyada ay dibada u soo baxdo isagoo aad ugu faraxsan muuqeeda, iyadu
        se warba uma hayso in dusha laga ilashanayo oo lagu hamiyaayo waligeedna
        nin afka umay kala qaadin hadalna ma dhex marin sas ayey ka qabtaaba oo
        la hadalkooda ceeb ayey u haysataa. Liibaan ma garanaayo xilliga
        kashiisa dareenka intan leegi ku abuurmay, waxuun buu isu haystaa inuu
        yahay qof matalaaya waali oo suuraysanaaya waxaan suurtogal ahayn, waxu
        sidaasi ahaadaba waxuu isku dayey inuu Warsan macluumaad dheeri ah ka
        soo helo nolosheeda iyo siday isku yahiin la hadalka ragga, dugsigay
        dhigato, halkay kamarayso iyo waxyaabo kale oo badan.</p>
      <p>Waxaa ku adkaatay siduu ula hadli lahaa waayo mabay jirin fursad uu
        kula hadlaa oo umay banaanayn, waayo qofka marka aad meel uun ku
        kulamaysaan ayaad hadal gaadhsiin kartaa lakiin iyada waxba ugamay
        dhaxayn gurigooda iyo waxbarashadeeda dibadna waxaaba u ahayd intay wax
        soo dhiganayso. Nasiib wanaag se liibaan waxuu ogaaday in ay Nimco
        saxiib dhaw ay yahiin, Nimco aqoon dheraad ah uma lahayn Liibaan laakiin
        waxuu u yaqaanay oo uu ku bartay inay Liibaan saaxiibo ahayeen Nimco
        walaalkeed ka wayn ee Maxamed, sidaasi darteed Liibaan marar qaarkood
        saaxiibkii ayuu gurigooda ugu tagi jiray halkaas oo uu Nimco ku arki
        jiray. Fursad buu u arkaa uu Warsan ugu dhawaan karo inuu Nimco aqoon
        aan sidaasi u durugsanayn u leeyahay. Liibaan waxuu qorsheeyey sidii uu
        Nimco ula hadli lahaa si ay ugu noqoto dhabo ama dariiq uu usii maro
        Warsan. Waa mid kamid ah maalmaha Alle abuuray waa se maalin uu jaanis u
        helay Nimco iyo la kulankeeda oo uu aaminsanaa inney u noqon karto
        waddada kaliya ee uu Warsan oo uu caashaqay ku gaadhi karo, waxay isugu
        soo galeen mid ka mid ah dukaamada xaafadda ku yaala oo ay labadooduba
        muraad u lahayeen.</p>
      <p>Salaan iyo is xog waraysi kooban ka dib waxuu toos u gudo gallay
        ujeeddadii uu ka laha Nimco ee ku saabsanayd helitaanka Warsan, isagoo
        ay daba socdaan su’aalo kooban oo uu ku rabo helitaanka dabeecadeeda iyo
        dhaqankeedaba. Waxayna dhammaan uga sheegtay Warsan war fiican oo uu ku
        farxay misana u noqday shidaal uu xaggeed ugu dhaqaaqo. Waxa ugu wayn ee
        walaac galiyey waxuu ahaa maalintaas inney Nimco ku wargalisay in anney
        waligeed nin afkeeda u kala furin kana helin la hadalkooda iyo
        dhexgalkoodaba, taas oo uu uga cabsanayey inney ku gacan saydho codsiga
        uu wato iyo ka helitaanka uu ka helayba. Waxay se nasiib wanaag ah inney
        Nimco ugu hal celisay inney hawshiisa gali doonto oo saxiibaddeed ku
        qanci doonto la socodka ama xidhiidhka rasmiga ah ee uu u gol leeyahay
        Liibaan.</p>
      <p>Saaka waa subax Sabti ah waa subax ka duwan maalmahii hore marka laga
        eego dhanka Warsan. Waxaa sidii caaddada ahayd la yimi dugsigii si ay
        uqaataan xiisaddahii maalintaas jadwalka fasalka ku yaalley, Nimco iyana
        waxay timi fasalkii waxayna so ag fadhiisatay saaxiibadeed Warsan, la
        qaaday fasalka intiisii hore waxa loo soo baxay nususaacahii. Nimco
        waxay u aragtay fursad inney saaxibaddeed u heshay ay kaga dhaadhiciso
        dhanbaalkii Liibaan u soo dhiibay ee ahaa helitaanka Warsan iyo inuu
        dareen xaqiiq ah u qaadday.</p>
      <p>Nimco waxay guddo gashay hadaladii ay kala kulantay Liibaan iyo sida
        uu ugu han wayn yahay iyada, waxayna ka codsatey Warsan inney la qabato
        ama ka aqbasho Codsigiisa si uu isna ugu farxo idinkuna u noqotaan kuwo
        ku guulaystay dareenkooda. Warsan aadbey ula yaabtay saaxiibaddeed iyo
        codsigan xasaasiga ah ee ay ka codsanayso, waxayna hadal ugu soo
        gaabisay “hadii uu Warsan doon yahay maxuu iigu soo badheedhi waayey ee
        uu adiga kaa soo doonay?”</p>
      <p>Waa hadal qariib ku noqday Nimco waayo kamay filanayn inney
        su’aashaas waydiiso dhanka kale waxay u aragtay inney wali wakhti
        haysato ay wax kaga dhaadhicin karto oo ay dhawdahay, waxayna aad yar
        ugu jawaabtay “waxuu waayey fursad uu kugula hadlo waayo adigaa maxjabad
        iska ah saxiib.”</p>
      <p>Warsan way ka aqbashay Nimco inney la kulanto Liibaan si ay iyagu isu
        af gartaan oo u heshiiyaan ama u kala taggaan, waxayna ku kala tageen
        hawraarsan iyo waayahay ee u yeedh waxuu la shir yimaaddo. Nimco aad bey
        ugu faraxday inney Warsan ka dhaadhiciso inuu Liibaan damac ka galay oo
        ay ku guulaysato qorshahedii ahaa inney dalabkii walaalkeed Liibaan uga
        yimi oofiso oo Warsan u keento. Waxay liibaan ku soo celisay inney
        Warsan ka dhaadhicisay dalabkisii ahaa inney isu keento si uu ugu
        murraad sheegto iyada, waxayna balamisay aroorta marka ay dugsiga ka soo
        baxaan iyada iyo Warsan inuu ugu yimaado meel aan sidaasi uga sii fogayn
        dugsiga ay dhigtaan.</p>
      <p>Waa maalin ku wayn isaga waayo malo-awaalkii badnaa ee maskaxdiisa ku
        wareeggaayey ayaa u eeg inuu rumoobo oo uu hirgallo waana sida uu ku
        rajo wayn yahay Liibaan. Waxuu dhibsado wakhtiga dhaqaaqi la’ waxaa la
        gaadhay aamintii balantu ahayd ee ay kulmi lahayeen isaga iyo Warsan.
        Wuu tagay halkii balantu ahayd wakhtigii ay hablahu u qabteen wakhti ka
        horaysa ayuu isa sii xaadirriyey, wakhti yar ka dib ayey yimadeen Nimco
        iyo Warsan oo wada socda. Warsan maaha mid u baratey la hadalka iyo la
        sheekaysiga ragga midna lakiin maalintan indhahay isku qabatay oo
        hortagtay Liibaan si ay uga dhagaysato waxuu rabo inuu u sheego. Is
        horyimaade imikaba oo way wada joogaan Nimco ayaa se saddex ku ah oo
        ahayd isu keenahii labadan dhinac iyo saxiibada rasiga ah ee Warsan,
        Nimco ayaa hadalkii qaadatay si ay isu barto iyaga iyadoo leh.</p>
      <p>Nimco. Saxiib Warsan wiilkani waa Liibaan waana wiilkaan kuu
        sheegayey ee iga codsaday inaan idin kulansiiyo, farxadna way ii tahay
        inaan isu kiin keenno oon ku guulaysto dalabkii walaalkay Liibaan.</p>
      <p>Liibaan. Walaal Nimco waad mahadsan tahay marka hore, hadana waxaan
        jecelahay in anad naga tagin eed goob jooge ka ahaato aniga iyo Warsan
        waxaanu ku heshiinno. Walaal Warsan adna waad ku mahadsan tahay sidaad u
        ajiibtay dalabkaygii ahaa inaan kulanno oo hadallo is waydaarsanno aad
        baan marar kale oo badan kaaga mahad celinayaa, ujeeddada ugu wayn een
        kuu balamiyey waxay ahayd waan kaa helay waxanan doonayaa inaan xidhiidh
        rasmiya oo mustaqbal ku qotama kula dhiso oo wadaagno walaal si aan u
        noqonno laba nolosha ku midooba.</p>
      <p>Warsan. Walaal Liibaan marka hore adigaa mudan, waan jecelahay inaan
        kaa aqbalo codsigaaga lakiin laba sababood labadaba suurtogal ua aha waa
        marka koowaad anigu sidaad igu helaysaa way adagtahay waa marka labaad’e
        waxaynu nahay walaalo jaar ah hadii laysku keen ogaadana waa laga qurux
        badan yahay oo xanta bini’adamku way gashaa meel kasta xataa dhinaca
        wanaagsan.</p>
      <p>Liibaan. Warsan anigu labadaas sababood labadaba waan ka gudbi karaa,
        waxanad<br />
        ogataa waxa qalbigayga kuu jiifa ayaa ka badan oo ka miisaan wayn ee
        walaal si qurux badan iiga aqbal codsigayga. Midna aan kuugu daro’e ta
        helitaanka intaan ku arko ayaa igu filan wax kale oo dheeraad ahna kugu
        khasbi maayo hadaad raali iga tahay, ta kalena waligeedba waa lays
        calman jiray kuwo inteena isaga dhow ayaa laysa siiyaa oo wada noolaada
        xaafadda iyo jaarka aynu nahayna ma xukumi karaan dareenkeenna iyo
        waxaynu ku heshiino walaal.<br />
        Warsan. Wayey maxaa qorshe ah ee kuu laabban hadda? Si aynu u waaajahno
        heshiiskeenn.<br />
        Liibaan. Waxa ii laabbani waxuu yahay inaan noqonno kuwo laysku ogyahay
        oo nolosha sideeda u qaybsada si wacan oynu raali ka nahay labadeenuba,
        aniguna aan ku ilaaliyo inta awoodayda ah.</p>
      <p>Warsan maalintaas way ka aqbashay codsigii Liibaan waxaad moodaa
        iyada laftigeeda in la beer qaaddey oo ay aad ugu qanacday Liibaan hab
        dhaqankiisa, hadaladiisa miisaaman iyo quruxdiisaba. Isaga hadaan
        dhankiisa eegno waxaa u rumoobay hawshii wakhti badan ka qaadatay
        waxaana ka kala yaraaddey xanuunkii kalgacal ee kaligii hayey madaama oo
        Warsan ay ka aqbashay codsigiisa ahaa inney la waddo dareenka jacayl ee
        uu iyada u qabo. Warsan lafteedu sidii hore maaha ileen imika dibada waa
        laga joogaaye waxay badashay habdhaqannadeedii si ay usoo jiidato
        Liibaan oo ay wacad la gashay misana u noqoto qof uu markasta ku
        qanacsan yahay.</p>
      <p>Wakhtigu waxuu is guraba waxaa la gaadhay hab casriga cusub ee
        technology-yadu waddanka ku badatay Warsan waxay qaadatay telephone si
        ay xaalka Liibaan markasta uga warhayso isagaana ku baraarujiyey inney
        mobil doonato ay ka wada hadlaan oo midiba kan kale uu xaalkiiisa la
        socdo. Inantii Warsan qaadatay moobil gacmeed yar dee waaba taa hadh iyo
        habeen dhagta uun ku haysa, waxaa aad ula yaabtay Hooyadeed oo waxay
        qariib u qaadatay dhaqannadan cusub ee ay inanteedu la soo baxday hadda
        intey mobil gacmeedkan yar sidatay, waxay se aad ugu kalsoonayd
        inanteeda oo waxay ogayd wax anney raali ka ahayn in anney samayn
        doonin, sababtuna ay tahay in ay ahayd inan dhawrsan oon saxiib badan
        lahayn oo hagardaameeya ama socodkeeduba badnayn oo anney gurigaba ka
        bixi jirin illaa hawl loo diro ama waxbarasho ku fooggan tahay mooyee
        waana sababta u weyn ee ay Hooyadeed qalbigeeda ku hanatay.</p>
      <p>Liibaan waxuu dhameeyey Degree u horeeyey ee jamacaddeed, iyana wali
        sanad baa uga hadhay dugsigii sare. Waxuu ka dalbaday guur waxay se ku
        xidhay ugu yaraan aan dhammeeyo dugsiga, ka aqbal se waxuu u sheegay
        inuu tagi doono waddanka dibadiiisa si uu u soo diyaariyo shahadadii
        labaad ee Master-ta. Waxay ahayeen kuwo isu calool xaadhan oo aan
        marnaba kala maarmin aadna isu jecel, waxa laga joogaa muddo sannad ah
        maalintii ay Warsan ka aqbashay codsigiisii. Waxa se hadda muuqata in ay
        kala foganayaan ugu yaraan laba sanno taasina waxay ku abuurtay walaac
        iyo walbahaar joogto ah Warsan iyo Liibaanba lakiin wuu ku calool
        adaygay iyagoo meel sii dhigtay wacad aad u adag, maalinka uu soo
        noqdana uu reerkooda waydiisan doono si loo siiyo iyaguna ay reer u
        noqdaan iyo laba qof oo nolo wadaag ah.</p>
      <h3 id="section-7">3</h3>
      <p>Saaka Liibaan waddankii ka jarmaad una kicitin waddan shisheeye oo ay
        duruufi gaysay, Warsanna waxay ku tashatay inney adkayso wacadkay la
        gashay Liibaan oo ah qofkii u horeeyey ee nolosheeda saamayn ku yeesha
        misana ay jeclaato oo u nuglaato.</p>
      <p>Liibaan wuu la soo hadli jiray inta badan oo may kala maqnaan jirin,
        alladaha laga wada hadlo oo <em>Facebook</em> kow ka yahayna way kala
        hadli jirtay oo baryahaas internet-kaa la gali jiray ka dibna muddo la
        fadhiyi jiray oo lacag la bixin jiray waayo muu jirin mobil gacmeedkan
        hadda aynu isticmaalno ee smart phone la yidhaahdaa. Waxuu sidaasi
        ahaadaba waxa sii kordhay xiisahii iyo xamasaddii kalgacal ee ay isu
        qabeen Liibaan iyo Warsan iyadoy halkii u saraysay gaadhay.</p>
      <p>Way jeceshahay isna jecel yahay oo annu cidna ku doorsanayn, waxa sii
        saameeyay oo aad usii taabtay Warsan sida ay u ilaalinayso wacadkii ka
        dhaxeeyey iyada iyo Liibaan. Waxay sidaasi ahaataba waxa soo dhawaaday
        wakhtigii uu Liibaan soo guryo noqon lahaa Warsan waxay isu
        diyaarinaysaa inney reer wada dhistaan Liibaan sidii balanku ahaa. Waxaa
        se ka soo dhexgalay oo laf dhuun gashay ku noqday markii Aabbaheed ku
        wargaliyey inuu inadeerkeed siinaayo oo waydiistay. Aad bey uga
        murugootay arinkaas isaga ah waxaa ku adkaatay sidii ay Liibaan ugu
        sheegi lahayd oo ay uga dhaadhicin lahayd arinkeeda, waxay Aabbaheed ku
        wargalisay in anney doonayn ama xili xadirkan diyaar u ahayn guur, ee ay
        rabto iney waxbarashadeeda sii wadato oo ay jaamacadda gasho, waa se ka
        diiday oo waxayba iska aaminsan yahiin odayaashii hore in anney inanta
        waxbarashadeedu sidaasiba usii waynayn oo faa’iido lahayn, ka dib
        Aabbaheed waxuuna u sheegay in uu siinaayo. Warsan dhulkiiba ku soo
        yaraaday waxayna u holatay in ay Liibaan u sheegto waxa dhacaaya isagoo
        wakhti xadirkaas usoo xidhxidhnaa inuu waddanka dib ugu soo noqdo.
        Usheegtay oo anfariir ku noqay Liibaan arinkii waxuuna go’aansadey inuu
        degdeg usoo baxo si uu uga soo gaadho intaanu guurkaas Warsan dhicin,
        iyadana waxuu ku wargaliyey inney xaga Hooyadeed ka wareegto oo ugu
        yaraan wakhti la siiyo ay arinkaas kaga fikirto oo ku gorfayso. Wayey
        ayey kaga timi iyo hawraarsan Liibaan maalintaas isna soo xidhxidhay
        degdegna uga soo bax waddankii uu u joogay waxbarashada si uu ugu soo
        guryo noqdo hoygiisii.</p>
      <p>Warsan wakhti inney reerkoodu siiyaan ayey waydiisatay wayna ka
        ogoladeen mudo 15 ah aad bey u warwarsan tahay oo Aabbaheed waxuu rabaa
        inuu dhammaan burburiyo rajooyinkeedii ay dhisanaysay in badan lakiin
        isagu waxba ma ogga oo kama warqabo in inantiisu xanjo meel ugu dhajisan
        tahay waxuu yeeli lahaaba. Muddadii loo qabtay gudaheeda ayaa Liibaan
        soo guryo noqday Warsan waxaad modaa in qalbigeedu cabudhsan yahay cid
        ay wax usheegto oo ay ku dul oydana wayday, Liibaan se markuu yimi waxuu
        u noqday mee ay waxii gubaayaba kaga bogsato oo u sheegto xilligaas si
        ay iyana udegto oo cabudhintii qalbigeedu uga baxo. Markiiba waxuu
        reerkooda ku wargaliyey siday wax u jiraan iyo innuu Aabbahii ka kaco
        fadhiga oo Warsan u doonno reerkana u taggo inta anney muddadaasi
        dhammaanin ee uu wali wakhtiga haysto. Aabbo Faarax oo ah Liibaan
        Aabbahii waxuu go’aansadey sidii uu isagu u soo dhawayn lahaa labadan
        qalbi ee is doortay ama is jecel, dhanka kale Warsan hooyadeed waxay ku
        wargalisay siday wax u jiraan iyo waxa qalbigeeda ku jira iyo sida anney
        raallida uga ahayn guurka inaadeerkeedan lagu khasbaayo. Hooyo Waris
        waxay aad u jeceshahay inanteeda currad waxayna raali ka tahay waxay
        iyadu ku dagayso ee ay jeceshahay waxayna u ballan qaaddey sidii ay
        guurkaas uga joojin lahayd inta awooddeeda ah ee ay Aabbaheed ugala
        hadli lahayd waxay inantoodu raalida ka tahay, waxa isna ka hawl galley
        Walaalkeed Warfaa oo ahaa kii ka yaraa oo reerka nimco iyo badhaadhe soo
        gaadhsiiyey isla markaana xooggiisa u garaacay isagoo aad u yar, waxuuna
        garabka saaray oo la jiray walaashii iyo waxay raalida ka tahay.</p>
      <p>Warfaa iyo Hooyo Waris ayaa ku kulmay Aabbo Warmooge si ay uga
        dhaadhiciyaan arinka jira iyo waliba in reer Faarax ku soo socdaan oo
        inanta ka rabaan, waxuu ku war galiyey Aabbo Warmooge in uu inankoodii u
        ballanqaaday oo yidhi waan ku siinayaa inantayda, waxaa maalin ka dib u
        yimi hadana Aabbo Faarax oo Warsan ka raba iyo inuu u ballan qaado
        xilliguu u iman lahaa. Wuu celiyey reerkii u yimi isagoo ka codsaday
        inney wakhti siiyaan isla markaana uu usheegay inuu inantiisa uu rabo
        inuu siiyo inaadeerkeed oo ka soo doontay. Aabbo Warmooge waxaa isu
        qaban waayey rabitaanka inantiisa uu jecelyahay iyo inankaas uu adeerka
        u yahay ee walaalkeed ah ee raba Warsan, waxuuna go’aan ku gaadhey inuu
        inantiisa kala hadlo arinkan iyana waxay u sheegtay inney Liibaan rabto
        guurkiisa oo ay wacad dhigteen muddo saddex sano ka hor ah, tallo way ku
        ciirtay Aabbaheed waxuu se u sheegay inuu teedda u raaci doono oo
        marnaba anuu ku qasbi doonin wax anney raalli ka ahayn inantiisu. Waxa
        yididiilo aad ah galiyey warka Aabbaheed ka soo baxay ee ah in anu niyad
        jabin doonin iyada waxayna warkaas farxadda leh ku wargalisay
        gacaliyahedii Liibaan.</p>
      <p>Aabo Warmooge waxuu ku wargaliyey inankii uu adeerka u ahaa inuu ka
        dhamaysto Warsan hadii ay raali ka tahay uu siin doonno hadii kalena
        aanu khasbi doonin inantiisa, waxuuna isku dayey Warsan walaalkeedii
        rabey inuu Warsan ka dhammaysto guurkooda lakiin se way ku gacan saydhay
        iyadoo ku andacoonaysa walaalkay oo adeerkay ii dhalay ayaad tahay
        waxaan rabaa in aynaan walaaltinimadeenaas isu dhaafin diyaarna uma ihi
        guurka aad ii soo bandhigtey. Warsan halkaas waxaa kaga hadhay warwarkii
        badnaa ee ay ka qabtay inney waydo waxay niyada ku haysay ee ahaa inney
        nolol wadaag la noqoto Liibaan oo ay jeceshahay. Aabbo Warmoogana waxuu
        ka aqballay codsigoodii ay wateen ilma Faarax ee ahaa in Warsan la siiyo
        isagoo tixgalinaaya rabitaanka inantiisa iyo inuu dhismo guri lagu unkay
        raalli ahaansho iyo jacayl.</p>
      <p>Maanta waa maalin farxad leh xaggooda waayo waxaa u rumoobay
        riyadoodii iyo rajooyinkii ay lahayeen ee ahaa inney noqdaan qoys
        faraxsan oo wadda nool. Noqde reer meel loogu soo hagaage leh oo is
        jecel noloshana si wacan oo qurux badan u wadda qaybsada. Waxay ku
        bahoobeen nolol ay iyagu doorteen dabadeed waxaa jadwal iyo raad ay
        raacaan u yeelleen dariiq kasta oo ay wadda mari doonaan mustaqbalka.
        Muddo sannad ku siman markii ay wadda noolaayeen ayuu Alle Swt ku
        arsaaqay wiilkoodii currad ooo Warsame ay u bixisay iyadoo ugu magac
        dartey macalinkeedii Quraanka oo ka mid ahaa dadka aad nolosheedda
        saamaynta ugu yeeshay madaama oo mugdi uga gargaaray horseedna u ahaa
        inney timaaddo barxad iftiin badan oo cilmi iyo aqooni taallo.</p>


    </div>
  </main>
</body>

</html>